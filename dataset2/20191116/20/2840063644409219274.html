<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/16/venezia-conte-governo-misure-immediate-slogan_493lGIj0BXdts7C9zYcOhJ.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T20:23:00+00:00"/>
    <meta property="og:title" content="Venezia, Conte: &quot;Da governo misure immediate, no slogan&quot;"/>
    <meta property="og:description" content="&quot;Misure concrete e immediate, non polemiche o slogan, per porre rimedio in tempi rapidi ai danni subiti dalla popolazione. Avevamo detto che queste comunità potevano contare sul sostegno del governo, lo stiamo dimostrando con i fatti&quot;. Lo scrive in un post su Facebook il presidente del Consiglio, Giuseppe Conte, elencando gli interventi posti in essere di fronte all'ondata di maltempo che ha colpito Venezia e Alessandria. &quot;Azioni concrete per Venezia e i veneziani: con ordinanza della Protezione civile -ricorda il premier- oggi abbiamo disposto la sospensione dei mutui per un anno e dato corso allo stanziamento di 20 milioni di euro per il primo ristoro dei danni, con un rimborso di 5mila euro ai privati e di 20mila alle attività produttive. Il sindaco di Venezia Luigi Brugnaro è stato nominato commissario delegato per la gestione dell'emergenza&quot;. &quot;Abbiamo provveduto anche per Alessandria, duramente colpita nei giorni scorsi da un'ondata di maltempo, con la nomina a commissario delegato per la gestione dell'emergenza…"/>
  </head>
  <body>
    <article>
      <h1>Venezia, Conte: "Da governo misure immediate, no slogan"</h1>
      <address>
        <time datetime="2019-11-16T20:23:00+00:00">16 Nov 2019, 20:23</time>
      </address>
      <p>"Misure concrete e immediate, non polemiche o slogan, per porre rimedio in tempi rapidi ai danni subiti dalla popolazione. Avevamo detto che queste comunità potevano <b>contare sul sostegno del governo</b>, lo stiamo <b>dimostrando con i fatti</b>". Lo scrive in un post su Facebook il presidente del Consiglio, Giuseppe Conte, elencando gli interventi posti in essere di fronte all'ondata di maltempo che ha colpito <a href="https://www.adnkronos.com/Search/Link/keyword/Venezia">Venezia</a> e <a href="https://www.adnkronos.com/Search/Link/keyword/maltempo">Alessandria</a>. "Azioni concrete per Venezia e i veneziani: con ordinanza della Protezione civile -ricorda il premier- oggi abbiamo disposto <a href="https://www.adnkronos.com/fatti/cronaca/2019/11/16/venezia-primi-rimborsi-stop-mutui_a8eH32x4XBDIoq2sXMlDQP.html">la sospensione dei mutui per un anno</a> e dato corso allo<b> stanziamento di 20 milioni di euro</b> per il primo ristoro dei danni, con un rimborso di 5mila euro ai privati e di 20mila alle attività produttive. Il sindaco di Venezia Luigi Brugnaro è stato nominato commissario delegato per la gestione dell'emergenza". "Abbiamo provveduto anche per Alessandria, duramente colpita nei giorni scorsi da un'ondata di maltempo, con la nomina a commissario delegato per la gestione dell'emergenza del presidente della Regione Piemonte Alberto Cirio e stanziamento anche qui dei fondi per i primi interventi".</p>
    </article>
  </body>
</html>