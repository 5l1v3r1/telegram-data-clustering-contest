<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425951/m-barbitsiwths-h-toyrkia-exei-symperiferthei-ws-diethnhs-taraxias"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T20:20:01+00:00"/>
    <meta property="og:title" content="Μ. Βαρβιτσιώτης: Η Τουρκία έχει συμπεριφερθεί ως διεθνής ταραξίας"/>
    <meta property="og:description" content="«Είναι γεγονός ότι η Τουρκία έχει συμπεριφερθεί ως ο διεθνής ταραξίας της περιοχής» τόνισε ο αναπληρωτής υπουργός Εξωτερικών Μιλτιάδης Βαρβιτσιώτης, σημειώνοντας πως ο Τούρκος ομόλογός του αντέτεινε πως «τα βλέπουμε λάθος» και πρόσθεσε «του ανταπάντησα πως δεν τα βλέπουμε λάθος, γιατί δεν είναι πρόκειται για μια ελληνική θέση, αλλά για μια θέση της Ε.Ε.»"/>
  </head>
  <body>
    <article>
      <h1>Μ. Βαρβιτσιώτης: Η Τουρκία έχει συμπεριφερθεί ως διεθνής ταραξίας</h1>
      <address>
        <time datetime="2019-11-16T20:20:01+00:00">16 Nov 2019, 20:20</time>
      </address>
      <p>
        <b>«Είναι γεγονός ότι η Τουρκία έχει συμπεριφερθεί ως ο διεθνής ταραξίας της περιοχής» τόνισε ο αναπληρωτής υπουργός Εξωτερικών Μιλτιάδης Βαρβιτσιώτης, σημειώνοντας πως ο Τούρκος ομόλογός του αντέτεινε πως «τα βλέπουμε λάθος» και πρόσθεσε «του ανταπάντησα πως δεν τα βλέπουμε λάθος, γιατί δεν είναι πρόκειται για μια ελληνική θέση, αλλά για μια θέση της Ε.Ε.»</b>
      </p>
      <p>Μιλώντας στον ραδιοφωνικό σταθμό «Real FM» ο κ. Βαρβιτσιώτης υπογράμμισε ότι η Ε.Ε. επέβαλε κυρώσεις για την παραβατική συμπεριφορά της στην κυπριακή ΑΟΖ, την οποία έχει παραβιάσει με τις παράνομες γεωτρήσεις και σημείωσε πως «είναι σίγουρο πως η Τουρκία δεν είναι ένας εύκολος γείτονας.</p>
      <p>Εμείς θα συνεχίσουμε να έχουμε μια σταθερή θέση στα εθνικά μας θέματα και να προσπαθούμε να βρούμε τρόπους συνεννόησης σε μια σειρά από θέματα που δεν αγγίζουν τα κυριαρχικά μας δικαιώματα, αλλά ορίζουν τις μεταξύ μας οικονομικές, εμπορικές και άλλες σχέσεις, όπως για παράδειγμα το θέμα της ακτοπλοϊκής σύνδεσης Σμύρνης- Θεσσαλονίκης».</p>
      <p>Ερωτηθείς για τη συνάντηση Ερντογάν- Τραμπ, ο αναπληρωτής υπουργός Εξωτερικών είπε πως δεν είναι κάτι που επηρεάζει τις ελληνοαμερικανικές σχέσεις, γιατί όπως επεσήμανε, «αυτές βρίσκονται στο υψηλότερο και ανώτερο σημείο που έχουν βρεθεί τις τελευταίες δεκαετίες».</p>
    </article>
  </body>
</html>