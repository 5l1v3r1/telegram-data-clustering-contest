<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_mir-na-rosijskih-umovah-prizvede-do-sche-bilshoyi-vijni-u-majbutnomu-kulik/937815"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T20:23:00+00:00"/>
    <meta property="og:title" content="Мир на російських умовах призведе до ще більшої війни у майбутньому - Кулик"/>
    <meta property="og:description" content="Після повернення окупованих територій постане питання про їх реінтеграцію. Маємо бути до цього готовими. Про це в інтерв'ю журналу &quot;Країна&quot; говорить офіцер резерву Збройних сил Роман Кулик. &quot;Люди, які воювали у збройних формуваннях мають понести кримінальну відповідальність за воєнні ..."/>
  </head>
  <body>
    <article>
      <h1>Мир на російських умовах призведе до ще більшої війни у майбутньому - Кулик</h1>
      <address><time datetime="2019-11-16T20:23:00+00:00">16 Nov 2019, 20:23</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/937/937815_w_300.jpg?v=0"/>
        <figcaption>Роман Кулик: Варто працювати над посиленням українських інституцій та поширенням української культури та ідентичності на ці території. Фото: Тарас Подолян</figcaption>
      </figure>
      <p>Після повернення окупованих територій постане питання про їх реінтеграцію. Маємо бути до цього готовими.</p>
      <p>Про це в інтерв'ю журналу<b> "Країна"</b> говорить офіцер резерву Збройних сил <b>Роман Кулик</b>.</p>
      <p>"Люди, які воювали у збройних формуваннях мають понести кримінальну відповідальність за воєнні злочини й участь у терористичних організаціях. Люди, які отримали російські<br/>паспорти чи подали заявки на них, а це близько 30 і 60 тисяч відповідно, не мають морального права жити в Україні й повинні виїхати в РФ. Як і всі незадоволені відновленням суверенітету України над окупованими територіями", - вважає експерт.</p>
      <p>На Донбасі є проукраїнські громадяни і вони мають бути в пріоритеті, наголошує Роман Кулик.</p>
      <p>"Але після звільнення окупованих територій вони матимуть рівно ті ж права і систему урядування, як решта областей, без жодних особливих статусів. Варто працювати над посиленням українських інституцій та поширенням української культури та ідентичності на ці території. Це українізація та декомунізація, у подальшому - деімперіалізація. Повне знищення залишків "русского мира", який слугував ідеологічною базою для російського вторгнення. Поширення закріпленої на центральних територіях української ідентичності на схід і південь. Без неї - цілісної і максимально простої - не матимемо, що запропонувати мешканцям Донбасу замість російської імперської матриці", - пояснює він.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_rosiya-maye-slabki-tochki-kudi-mi-mayemo-biti-oficer-pro-povernennya-okupovanih-teritorij/937813"/>
      </related>
      <p>За словами Романа Кулика, треба говорити про мир тільки на українських умовах.</p>
      <p>"Мир на російських – лише призведе до ще більшої війни. Можливо, відкладеної на 5-15 років, але яка різниця? Краще продовжувати боротьбу з теперішніх сильніших позицій, ніж через роки знову йти по колу. Або перекласти відповідальність на наступні покоління. Це не варте нації, яка вважає себе дорослою і показала, що здатна боротись за свою державність", - додає офіцер.</p>
      <p>
        <b>Повне інтерв'ю з Романом Куликом читайте у журналу "Країна" від 14 листопада.</b>
      </p>
    </article>
  </body>
</html>