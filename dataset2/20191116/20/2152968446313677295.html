<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/16/plakat-s-nadpis-edinstvoto-glupako-v-kabineta-na-tusk.429622"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T20:00:00+00:00"/>
    <meta property="og:title" content="Плакат с надпис &quot;Единството, глупако!&quot; в кабинета на Туск"/>
    <meta property="og:description" content="Преди да защити границите си, Европа трябва да опази същността си! | Dnes.bg"/>
  </head>
  <body>
    <article>
      <h1>Плакат с надпис "Единството, глупако!" в кабинета на Туск</h1>
      <h2>Преди да защити границите си, Европа трябва да опази същността си!</h2>
      <address><time datetime="2019-11-16T20:00:00+00:00">16 Nov 2019, 20:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Преди да защити границите си, Европа трябва да опази същността си - ценностите си за единство, съпричастност и законност. Това заяви председателят на Европейския съвет Доналд Туск в реч за откриването на учебната година в Колежа на Европа в Брюж.</p>
      <p>Туск говори за отношенията с Москва, за кризата с Гърция, за оттеглянето на Великобритания, за миграцията и за бъдещето на ЕС. В кабинета ми е окачен плакат с надпис "Единството, глупако!" и ще го оставя там за всеки случай, каза той.</p>
      <p>Русия не е наш стратегически партньор, а стратегическият ни проблем. Санкциите срещу Москва бяха удължавани при целия ми мандат, посочи Туск.</p>
      <p>Европа няма да бъде суверенна без приобщаването на Балканите и без независима Украйна, добави той.</p>
      <p>Туск отбеляза, че неведнъж в изтичащия си мандат се е налагало да убеждава държавите от ЕС да запазят единство при продължаването на санкциите срещу Москва, както и при преговорите с Лондон и за оставането на Гърция в еврозоната. Той съобщи, че при преговорите по гръцката криза е оставало много малко до взимането на крайно решение, предложено от Германия и Нидерландия.</p>
      <p>По думите на Туск при споровете около въвеждането на задължителни квоти за разпределянето на мигрантите в ЕС се е стигнало до силни спорове. Беше по-лесно да се въведат квоти, отколкото да се защитят границите. Разбра се, че защитата на бежанците не трябва да бъде в противоречие със задължението към собствената ни гранична сигурност, посочи той.</p>
      <p>Туск за пореден път изрази надеждата, че с поредната отсрочка за оттеглянето на Великобритания от ЕС, освен до "продължения", "мачът" може да стигне и до "дузпи". По неговите думи всичко това дава възможност британците да преосмислят желанието си да напуснат.</p>
      <p>Туск каза, че при много от своите срещи е чул мнението, че с напускането си британската страна ще стане "второразреден играч". Направих всичко по силите си Лондон да получи повече време, добави той.</p>
      <p>Туск призова Европа да не преминава на различни скорости на развитие, защото това вече се е случвало след Втората световна война. По неговите думи не може да се поставя избор между бързото разширяване или разпада на ЕС. Той порица президента на Франция Еманюел Макрон заради скорошното противопоставяне на Париж на предложението за даване на начало на присъединителни преговори със Скопие и Атина. Туск определи Макрон като "безспорен водач" и надежда за бъдещето. <br/> </p>
      <p>/БТА/</p>
    </article>
  </body>
</html>