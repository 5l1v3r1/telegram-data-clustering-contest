<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/poreden-protest-na-zhltite-zhiletki-v-parizh-406923.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T20:16:25+00:00"/>
    <meta property="og:title" content="Пореден протест на &quot;жълтите жилетки&quot; в Париж"/>
    <meta property="og:description" content="Списъкът с исканията на участниците включва не само социално-икономически, но и политически претенции към властите"/>
  </head>
  <body>
    <article>
      <h1>Пореден протест на "жълтите жилетки" в Париж</h1>
      <address><time datetime="2019-11-16T20:16:25+00:00">16 Nov 2019, 20:16</time> by <a rel="author">Стандарт</a></address>
      <p>В Париж днес се провежда 53-тият общонационален ден на протест на движението "жълти жилетки". Преди година на 17 ноември се състоя първата мащабна протестна акция на "жълтите жилетки". Тогава в протестите се включиха 282 000 души в цяла Франция. Първоначално протестите на „жълтите жилетки“ бяха срещу повишаването на цената на автомобилното гориво. Сега списъкът с исканията на участниците включва не само социално-икономически, но и политически претенции към властите.</p>
      <p>Полицията задържа 24 участници в днешните протести на "жълтите жилетки" в Париж до обяд, съобщи БТА. Силите на реда са използвали и сълзотворен газ срещу демонстрантите. По-рано днес няколко десетки участници в протестите на движението "жълтите жилетки" се опитаха да блокират парижко околовръстно шосе на северозапад от столицата. За няколко минути движението бе напълно спряно. След това полицията разгони протестиращите.</p>
      <p>Няколко десетки демонстранти участваха в акция на площад "Италия" в 13-и парижки район, където изградиха малка барикада от отпадъци и парчета от метална ограда, след което я подпалиха. Някои протестиращи днес в Париж бяха с традиционните жълти жилетки, които задължително трябва да присъстват в автомобилите, други бяха изцяло в черно с противогази.</p>
    </article>
  </body>
</html>