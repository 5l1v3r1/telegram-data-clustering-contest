<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/16/vittoria-per-bebe-vio-nel-fioretto-amsterdam_khIyuglsVGBURoHke8GmLM.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T20:01:00+00:00"/>
    <meta property="og:title" content="Vittoria per Bebe Vio nel fioretto ad Amsterdam"/>
    <meta property="og:description" content="Una conferma, un ritorno e una novità. E' questo il bottino azzurro al termine della terza giornata di gara della tappa di Amsterdam del circuito di Coppa del Mondo di scherma paralimpica. La conferma è quella di Beatrice 'Bebe' Vio che continua a inanellare successi, mettendo in bacheca anche la tappa olandese."/>
  </head>
  <body>
    <article>
      <h1>Vittoria per Bebe Vio nel fioretto ad Amsterdam</h1>
      <address>
        <time datetime="2019-11-16T20:01:00+00:00">16 Nov 2019, 20:01</time>
      </address>
      <p>Una conferma, un ritorno e una novità. E' questo il bottino azzurro al termine della terza giornata di gara della tappa di Amsterdam del circuito di Coppa del Mondo di scherma paralimpica. La conferma è quella di Beatrice 'Bebe' Vio che continua a inanellare successi, mettendo in bacheca anche la tappa olandese.</p>
      <p>La campionessa paralimpica e iridata ha, infatti, vinto la gara di fioretto femminile categoria B, grazie al 15-4 inflitto in finale alla cinese Zhou Jingjing, che ha seguito il 15-4 piazzato in semifinale alla russa Irina Mishurova. Con l'identico punteggio, l'azzurra aveva vinto il match dei quarti di finale contro l'altra cinese Kang Su, mentre agli ottavi aveva avuto ragione dell'ungherese Boglarka Mezo per 15-3.</p>
      <p>Il ritorno sul podio è invece quello di Andrea Mogos. L'azzurra si riconferma tra le protagoniste della scena internazionale del fioretto femminile categoria A grazie ad una gara interrottasi solo in semifinale dove è giunta la sconfitta per 15-4 contro l'ucraina Nataliia Morkvych. La novità è rappresentata da Gianmarco Paolucci che conquista il terzo posto sul podio nella gara di sciabola maschile categoria B.</p>
    </article>
  </body>
</html>