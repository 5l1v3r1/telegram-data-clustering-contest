<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/16/shiv-sena-to-sit-in-rajya-sabha-opposition-skip-nda-meet-sanjay-raut.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T20:56:00+00:00"/>
    <meta property="og:title" content="എൻഡിഎ യോഗത്തിനില്ല; രാജ്യസഭയിൽ പ്രതിപക്ഷത്ത് ഇരിക്കാൻ ശിവസേന"/>
    <meta property="og:description" content="മുംബൈ∙ മഹാരാഷ്ട്രയിൽ സർക്കാര്‍ രൂപീകരിക്കുന്നതിനുള്ള രാഷ്ട്രീയ നീക്കങ്ങള്‍ തുടരുന്നതിനിടെ രാജ്യസഭയില്‍ നിർണായക തീരുമാനവുമായി ശിവസേന. രാജ്യസഭയിൽ.ശിവസേന. ബിജെപി. മഹാരാഷ്ട്ര. Shiv Sena. BJP. Maharashtra. Manorama News. Manorama Online.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എൻഡിഎ യോഗത്തിനില്ല; രാജ്യസഭയിൽ പ്രതിപക്ഷത്ത് ഇരിക്കാൻ ശിവസേന</h1>
      <address><time datetime="2019-11-16T20:56:00+00:00">16 Nov 2019, 20:56</time> by <a rel="author">മനോരമ ലേഖകൻ</a></address>
      <p>മുംബൈ∙ മഹാരാഷ്ട്രയിൽ സർക്കാര്‍ രൂപീകരിക്കുന്നതിനുള്ള രാഷ്ട്രീയ നീക്കങ്ങള്‍ തുടരുന്നതിനിടെ രാജ്യസഭയില്‍  നിർണായക തീരുമാനവുമായി ശിവസേന. രാജ്യസഭയിൽ ശിവസേന ഇനി പ്രതിപക്ഷത്തിനൊപ്പമിരിക്കുമെന്ന് പാർട്ടി വക്താവ് സഞ്ജയ് റാവുത്ത് പ്രതികരിച്ചു. അതേസമയം ലോക്സഭയിലും രാജ്യസഭയിലും ശിവസേന അംഗങ്ങളുടെ ഇരിപ്പിടം മാറ്റിയതായാണു ദേശീയ മാധ്യമങ്ങൾ റിപ്പോര്‍ട്ട് ചെയ്യുന്നത്. പ്രതിപക്ഷത്ത് അഞ്ചാം നിരയിലായിരിക്കും ശിവസേന അംഗങ്ങൾ ഇരിക്കുകയെന്നും വിവരമുണ്ട്.</p>
      <p>പാര്‍ലമെന്റിന്റെ ശീതകാല സമ്മേളനത്തിനു മുന്നോടിയായി നടക്കുന്ന എൻഡിഎ യോഗത്തിൽ ശിവസേന പ്രതിനിധികൾ പങ്കെടുക്കില്ലെന്നും റാവുത്ത് പറഞ്ഞു. എൻഡിഎ അംഗങ്ങളുടെ യോഗം നവംബർ 17ന് നടക്കുമെന്നാണ് അറിഞ്ഞത്. മഹാരാഷ്ട്രയിലെ കാര്യങ്ങൾ പരിഗണിച്ച് യോഗത്തിൽ പങ്കെടുക്കേണ്ടതില്ലെന്ന നിലപാടിലാണു ഞങ്ങളുള്ളത്. ഞങ്ങളുടെ മന്ത്രിമാര്‍ കേന്ദ്രസർക്കാരിൽനിന്നു രാജിവച്ചിട്ടുണ്ട്– റാവുത്ത് വ്യക്തമാക്കി. ശിവസേന നേതാവ് അരവിന്ദ് സാവന്ത് കേന്ദ്രമന്ത്രിസഭയിൽനിന്നു രാജി വയ്ക്കുന്നതായി പ്രഖ്യാപിച്ചിട്ടുണ്ട്.</p>
      <p>പഴയ എൻഡിഎയും ഇപ്പോഴത്തെ എൻഡിഎയും തമ്മിൽ ഏറെ വ്യത്യാസമുണ്ട്. എൻഡ‍ിഎയുടെ ഇപ്പോഴത്തെ കൺവീനർ ആരാണ്? എൻഡിഎ സ്ഥാപകരിലൊരാളായ എൽ.കെ. അഡ്വാനി വിട്ടുപോകുകയോ, പ്രവർത്തിക്കാതിരിക്കുകയോ ആണ്. ശിവസേന എൻഡ‍ിഎ വിട്ടെന്നു പറയുന്നതിൽ പ്രശ്നമൊന്നുമില്ല. മഹാരാഷ്ട്രയിൽ സർക്കാരിനെ നയിക്കുക ശിവസേനയുടെ മുഖ്യമന്ത്രിയായിരിക്കും. ഇക്കാര്യത്തിൽ സംശയങ്ങളൊന്നുമില്ലെന്നും റാവുത്ത് പറഞ്ഞു.</p>
      <p>അടുത്ത അഞ്ച് വർഷത്തേക്കു മാത്രമല്ല, 25 വർഷക്കാലം ശിവസേന തന്നെ മഹാരാഷ്ട്രയിലെ സർക്കാരിനെ നയിക്കുമെന്നും റാവുത്ത് അവകാശപ്പെട്ടു. മഹാരാഷ്ട്രയിൽ സർക്കാർ രൂപീകരണവുമായി ബന്ധപ്പെട്ട തർക്കങ്ങളെത്തുടർന്നാണ് ബിജെപി– ശിവസേന ബന്ധം വഷളായത്. സർക്കാർ രൂപീകരിക്കാനില്ലെന്ന് ബിജെപി ഗവർണറെ അറിയിക്കുകയും ചെയ്തിരുന്നു. എൻസിപി, കോൺഗ്രസ്, ശിവസേനാ നേതാക്കൾ ശനിയാഴ്ച ഗവർണർ ഭഗത് സിങ് കോഷിയാരിയെ കാണാൻ ശ്രമിച്ചെങ്കിലും അനുമതി ലഭിച്ചിരുന്നില്ല.</p>
      <p><b>English Summary: </b>Shiv Sena to sit in Rajya Sabha opposition, skip NDA meet: Sanjay Raut</p>
    </article>
  </body>
</html>