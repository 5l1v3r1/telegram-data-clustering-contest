<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shivsena-mp-sanjay-raut-said-that-they-will-not-attend-the-meeting-of-nda-held-on-17-november546.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T20:23:00+00:00"/>
    <meta property="og:title" content="എന്‍.ഡി.എ ഘടകങ്ങളുടെ യോഗത്തില്‍ ശിവസേന പങ്കെടുക്കില്ലെന്ന് അറിയിച്ച് സഞ്ജയ് റാവത്ത്"/>
    <meta property="og:description" content="Bjp Congress National News NCP Sanjay Singh Shivsena India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് ബി.ജെ.പി ശിവസേന പോര് നിലനില്‍ക്കെ നവംബര്‍ 18 ന് ആ"/>
  </head>
  <body>
    <article>
      <h1>എന്‍.ഡി.എ ഘടകങ്ങളുടെ യോഗത്തില്‍ ശിവസേന പങ്കെടുക്കില്ലെന്ന് അറിയിച്ച് സഞ്ജയ് റാവത്ത്</h1>
      <address><time datetime="2019-11-16T20:23:00+00:00">16 Nov 2019, 20:23</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരണവുമായി ബന്ധപ്പെട്ട് ബി.ജെ.പി ശിവസേന പോര് നിലനില്‍ക്കെ നവംബര്‍ 18 ന് ആരംഭിക്കുന്ന പാര്‍ലമെന്റിന്റെ ശീതകാല സമ്മേളനത്തിന് തൊട്ടുമുമ്പ് ദില്ലിയില്‍ വെച്ച് നടക്കുന്ന എന്‍.ഡി.എ ഘടകങ്ങളുടെ ഞായറാഴ്ചയിലെ യോഗത്തില്‍ നിന്ന് വിട്ടുനില്‍ക്കുമെന്ന് ശിവസേന അറിയിച്ചു.</p>
      <p>നവംബര്‍ 17ന് നടക്കുന്ന യോഗത്തില്‍ ശിവസേന സഹകരിക്കില്ലെന്ന് സേന എം.പി സഞ്ജയ് റാവത്താണ് അറിയിച്ചത്. അന്നേദിവസം ശിവസേന സ്ഥാപകന്‍ ബാല്‍ താക്കറെയുടെ ചരമ വാര്‍ഷികം കൂടിയാണ്.</p>
      <related>
        <a href="https://www.doolnews.com/shiv-sena-mps-to-sit-in-opposition-benches-in-rajya-sabha678.html?utm_source=doolnews&amp;utm_medium=related"/>
      </related>
      <p>‘എന്‍.ഡി.എയുടെ മീറ്റിംങ് നവംബര്‍ 17ന് നടക്കുന്നതായാണ് ഞാന്‍ അറിഞ്ഞത്. മഹാരാഷ്ട്രയില്‍ നടക്കുന്ന സാഹചര്യങ്ങള്‍ അനുസരിച്ച് പരിപാടിയില്‍ പങ്കെടുക്കേണ്ടെന്നാണ് ഞങ്ങള്‍ തീരുമാനിച്ചത്’, റാവത്ത് പറഞ്ഞു.</p>
      <p>നരേന്ദ്ര മോദി സര്‍ക്കാരില്‍ നിന്ന് നവംബര്‍ 11ന് രാജിവെച്ച ശിവസേനയുടെ ഏക മന്ത്രി അരവിന്ദ് സാവന്തിനെ പരാമര്‍ശിച്ച് സംസാരിക്കുകയായിരുന്നു അദ്ദേഹം.</p>
      <p>മഹാരാഷ്ട്രയില്‍ ശിവസേനയും എന്‍.സി.പിയും കോണ്‍ഗ്രസും ചേര്‍ന്ന് പൊതു മിനിമം പരിപാടിയുടെ കരട് തയ്യാറാക്കിയിട്ടുണ്ടെന്നും അത് ദല്‍ഹിയില്‍ ചര്‍ച്ച ചെയ്യേണ്ടെന്നും അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്‍.സി.പി നേതാവ് ശരദ് പവാറും കോണ്‍ഗ്രസ് പ്രസിഡന്റ് സോണിയാ ഗാന്ധിയും തമ്മില്‍ ഞായറാഴ്ച കൂടിക്കാഴ്ച കാണാനിരിക്കെയാണ് റാവത്ത് ഇക്കാര്യം വ്യക്തമാക്കിയത്. സര്‍ക്കാര്‍ രൂപീകരണവുമായി ബന്ധപ്പെട്ടുള്ള ചര്‍ച്ചകളും പൊതു മിനിമം പരിപാടികളുമാണ് സോണിയാ ഗാന്ധിയുമായുള്ള കൂടിക്കാഴ്ചയില്‍ ചര്‍ച്ച ചെയ്യുക.</p>
      <p>രാഷ്ട്രപതി ഭരണത്തിന്റെ പേരില്‍ നടക്കുന്നത് കുതിരക്കച്ചവടമാണെന്ന് നേരത്തേ ശിവസേന ബി.ജെ.പിക്കെതിരെ ആരോപിച്ചിരുന്നു. മുഖപത്രമായ സാമ്‌നയിലാണ് ശിവസേന ബി.ജെ.പിക്കെതിരെ ആരോപണവുമായി എത്തിയിരിന്നത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>105 സീറ്റുകളുള്ള ബി.ജെ.പി അവര്‍ക്ക് സര്‍ക്കാര്‍ രൂപീകരിക്കാനുള്ള ഭൂരിപക്ഷമില്ലെന്ന് നേരത്തെ വ്യക്തമാക്കിയതാണ്. പിന്നെ എങ്ങനെയാണ് അവര്‍ക്ക് മാത്രമാണ് സര്‍ക്കാര്‍ രൂപീകരിക്കാന്‍ കഴിയുകയെന്ന് പറയുകയെന്നും ശിവസേന സാമ്‌നയില്‍ എഴുതിയിരുന്നു.</p>
      <related>
        <a href="https://www.doolnews.com/rajasthan-cm-ashok-gehlot-sanctions-rs-188-crore-for-madrasas-after-centre-stops-giving-grants5476.html?utm_source=doolnews&amp;utm_medium=related"/>
      </related>
      <p>കുതിരക്കച്ചവടത്തിന്റെ ഉദ്ദേശ്യം ഇപ്പോള്‍ വ്യക്തമാവുകയാണ്. സുതാര്യമായ ഭരണം വാഗ്ദാനം ചെയ്യുന്നവരുടെ നുണകള്‍ ഇപ്പോള്‍ വ്യക്തമായിക്കൊണ്ടിരിക്കുകയാണ്. അനീതി പരമായ വഴികള്‍ രാജ്യത്തിന്റെ പാരമ്പര്യത്തിന് എതിരാണെന്നും അതില്‍ പറഞ്ഞു.</p>
      <p>288 അംഗങ്ങളുള്ള സഭയില്‍ 119 എംഎല്‍എ മാരുടെ പിന്തുണയോടെ ഉടന്‍ തന്നെ മഹാരാഷ്ട്രയില്‍ സര്‍ക്കാര്‍ ഉണ്ടാക്കുമെന്ന് വെള്ളിയാഴ്ച മഹാരാഷ്ട്ര ബി.ജെ.പി അധ്യക്ഷന്‍ ചന്ദ്രകാന്ത് പാട്ടീല്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/nOE2jrnAyEs" width="560" height="315" data-service="Youtube" scrolling="no"/>
      </figure>
    </article>
  </body>
</html>