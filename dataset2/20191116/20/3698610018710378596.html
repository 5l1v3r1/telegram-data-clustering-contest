<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kabmin-vidpustiv-tarifi-na-opalennya-i-garyachu-vodu-329935_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T20:16:00+00:00"/>
    <meta property="og:title" content="Кабмін відпустив тарифи на опалення і гарячу воду"/>
    <meta property="og:description" content="Уряд скасував постанову Кабміну, якою встановлювався граничний тариф на опалення для всіх міст."/>
  </head>
  <body>
    <article>
      <h1>Кабмін відпустив тарифи на опалення і гарячу воду</h1>
      <h2>Уряд скасував постанову Кабміну, якою встановлювався граничний тариф на опалення для всіх міст.</h2>
      <address>
        <time datetime="2019-11-16T20:16:00+00:00">16 Nov 2019, 20:16</time>
      </address>
      <p>Кабінет міністрів України скасував на засіданні в п'ятницю, 15 листопада, рішення попереднього Кабміну Гройсмана про <b><a href="https://dt.ua/ECONOMICS/kabmin-obmezhiv-vartist-tepla-v-ryadi-mist-315725_.html">регулювання граничних цін на опалення</a></b> в регіонах України. Таким чином, постанова № 560 від 26 червня 2019 визнана такою, що втратила чинність. Про це повідомляє прес-служба Міністерства енергетики та навколишнього середовища.</p>
      <p>Зазначена постанова уряду Володимира Гройсмана встановлювала максимальні (граничні) ціни на тепло і гарячу воду. Зокрема, граничний тариф на послугу з постачання <b><a href="https://dt.ua/ECONOMICS/kabmin-obmezhiv-vartist-tepla-v-ryadi-mist-315725_.html">тепловою енергією для населення встановлювався на рівні 1,4 тис грн за 1 Гкал</a></b> при наявності приладів обліку і 35,21 грн за 1 кв. м без приладів обліку, граничний тариф на послугу гарячого водопостачання - на рівні 83,66 грн за кубометр при умові підключення рушникосушок і 75,74 грн за кубометр при відсутності рушникосушок. Новий уряд визнав цей механізм неринковим і скасував.</p>
      <p>"Рішення забезпечує стале проходження опалювального сезону та усуває загрозу відключення міст від газу через економічно необгрунтовані ставки тарифів", - так пояснили своє рішення в Кабміні.</p>
      <p>Відзначимо, раніше прем'єр-міністр Олексій Гончарук заявив про те, що уряд <b><a href="https://dt.ua/ECONOMICS/rishen-schodo-pidvischennya-tarifiv-ne-bulo-goncharuk-325803_.html">не приймав рішень про підвищення цін на опалення</a></b>. Також у Кабміні прогнозують, що <b><a href="https://dt.ua/ECONOMICS/u-kabmini-poyasnili-chomu-budut-skorochuvatisya-vidatki-na-subsidiyi-325168_.html">кількість субсидіантів буде скорочуватися</a></b>.</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>