<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684733/sto-synedrio-parodia-tou-pasok-apantame-me-dimokratiko-psifisma"/>
    <meta property="og:site_name" content="enikos.gr"/>
    <meta property="article:published_time" content="2019-11-16T20:25:00+00:00"/>
    <meta property="og:title" content="Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα"/>
    <meta property="og:description" content="Λίγες μέρες πριν από το συνέδριο του ΠΑΣΟΚ- είναι προγραμματισμένο να ξεκινήσει το ερχόμενο Σάββατο το απόγευμα - ο Παύλος Γερουλάνος..."/>
  </head>
  <body>
    <article>
      <h1>Γερουλάνος: Στο συνέδριο - «παρωδία» του ΠΑΣΟΚ απαντάμε με δημοκρατικό ψήφισμα</h1>
      <address>
        <time datetime="2019-11-16T20:25:00+00:00">16 Nov 2019, 20:25</time>
      </address>
      <p>Λίγες μέρες πριν από το συνέδριο του ΠΑΣΟΚ- είναι προγραμματισμένο να ξεκινήσει το ερχόμενο Σάββατο το απόγευμα - ο <a href="https://www.enikos.gr/politics/681693/karfia-geroulanou-mas-zitoun-ena-synedrio-pou-tha-kanei-to-pasok-">Παύλος Γερουλάνος</a> ανακοίνωσε ότι προωθεί ψήφισμα ζητώντας να εκλεγούν σύνεδροι από τη βάση και να γίνει στις αρχές του 2020.</p>
      <p>Σε συνέντευξή του στην ιστοσελίδα the caller.gr o κ. Γερουλάνος αναφέρει ότι το επικείμενο Συνέδριο του ΠΑΣΟΚ «είναι ένα Συνέδριο - παρωδία, ένα συνέδριο ‘'ψεκάστε -σκουπίστε-τελειώσατε''» και ο σκοπός του - όπως είπε- «είναι ένας: Να παρατείνει τη θητεία της προέδρου του ΠΑΣΟΚ, χωρίς δημοκρατικές διαδικασίες, χωρίς προσυνεδριακό διάλογο, χωρίς καν διάλογο μέσα στο Συνέδριο, αυτό στέλνει όλα τα λάθος μηνύματα, ότι δεν είμαστε ένα δημοκρατικό κόμμα, ότι είμαστε ένα κόμμα που ακολουθεί αυταρχικές διαδικασίες, που οδηγούν σε προδιαγεγραμμένα αποτελέσματα. Αυτό δεν αξίζει ούτε στην ηγεσία του ΠΑΣΟΚ, ούτε στο κόμμα προφανώς, αλλά ούτε στην ελληνική κοινωνία».</p>
      <p>Για να μην προχωρήσει αυτή τη διαδικασία κατά τον Παύλο Γερουλάνο προτείνει στα στελέχη να υπογράψουν ψήφισμα στο οποίο μεταξύ άλλων αναφέρεται: «...επειδή θεωρούμε πως οι προβλεπόμενες καταστατικές αποφάσεις του επικείμενου Συνεδρίου του ΠΑ.ΣΟ.Κ. είναι ιστορικής σημασίας, αφορούν τον τρόπο που μας αντιλαμβάνεται η Ελληνική κοινωνία και δεν θέλουμε να δώσουμε την εντύπωση ότι το ΠΑ.ΣΟ.Κ. έχει καταντήσει μια μικρή ηγετική ομάδα παντρεμένη με τις καρέκλες της,</p>
      <p>Δηλώνουμε ότι:</p>
      <p>1.τις αποφάσεις για την επιμήκυνση της θητείας της σημερινής Προέδρου του ΠΑ.ΣΟ.Κ., τη μη διεξαγωγή της προβλεπόμενης από το καταστατικό εκλογικής διαδικασίας ανάδειξης Προέδρου από τη βάση μελών και φίλων και οποιαδήποτε άλλη καταστατική αλλαγή δεν μπορεί και δεν πρέπει να τις πάρει ένα διεκπεραιωτικό Συνέδριο με διορισμένους και όχι εκλεγμένους για αυτό Συνέδρους, και</p>
      <p>2.τις παραπάνω αποφάσεις, λόγω της σοβαρότητάς τους, μπορεί και πρέπει να πάρει είτε η ίδια η βάση του ΠΑ.ΣΟ.Κ. ή τουλάχιστον ένα Συνέδριο ανοιχτό, δημοκρατικό και ουσιαστικό με εκλεγμένους συνέδρους από τη βάση.</p>
      <p>Και ζητάμε:</p>
      <p>1. τη διεξαγωγή τακτικού, ανοικτού, δημοκρατικού Συνεδρίου του ΠΑ.ΣΟ.Κ. με εκλεγμένους συνέδρους, εντός του πρώτου εξαμήνου του 2020, για να συζητηθούν και να αποφασιστούν:</p>
      <p>α) η στρατηγική του ΠΑ.ΣΟ.Κ. και ο τρόπος συνδρομής και λειτουργίας του σε σχέση με το Κίνημα Αλλαγής,</p>
      <p>β) οι θέσεις και προτάσεις του για την ελληνική κοινωνία,</p>
      <p>γ) οποιαδήποτε καταστατική αλλαγή</p>
      <p>2. τη μη λήψη οποιασδήποτε καταστατικής και δεσμευτικής απόφασης από το διορισμένο συνέδριο».</p>
      <p>Πηγή: ΑΠΕ- ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684488/christodoulakis-ston-realfm-978-gia-kinal-opoiosdipote-theorei-ot%0A%20%20%20%20%0A"/>
        <a href="http://www.enikos.gr/politics/684109/13o-synedrio-tis-nd-afto-einai-to-logotypo-kai-to-programma-photo%0A%20%20%20%20%0A"/>
        <a href="http://www.enikos.gr/politics/683977/meimarakis-ston-realfm-978-an-den-ypirchan-koitasmata-i-tourkia-d%0A%20%20%20%20%0A"/>
        <a href="http://www.enikos.gr/politics/683838/stis-23-24-noemvriou-to-ektakto-synedrio-tou-pasok%0A%20%20%20%20%0A"/>
        <a href="http://www.enikos.gr/politics/682840/kastanidis-ston-realfm-978-ta-aitimata-exaireseon-einai-ena-gaita%0A%20%20%20%20%0A"/>
        <a href="http://www.enikos.gr/politics/681693/karfia-geroulanou-mas-zitoun-ena-synedrio-pou-tha-kanei-to-pasok-%0A%20%20%20%20%0A"/>
        <a href="http://www.enikos.gr/politics/681678/mitsotakis-to-13o-synedrio-tis-nd-tha-prepei-na-apotelesei-simeio%0A%20%20%20%20%0A"/>
        <a href="http://www.enikos.gr/politics/681677/gennimata-echo-terastia-orgi-gi-aftous-pou-prospathoun-na-ekmetal%0A%20%20%20%20%0A"/>
        <a href="http://www.enikos.gr/politics/681614/skandalidis-ston-realfm-978-to-pasok-yparchei-kai-leitourgei-mesa%0A%20%20%20%20%0A"/>
      </related>
    </article>
  </body>
</html>