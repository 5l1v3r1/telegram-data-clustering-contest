<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/verstappen-si-v-brazilii-dojel-pro-druhou-pole-position/1821932?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T20:20:00+00:00"/>
    <meta property="og:title" content="Verstappen si v Brazílii dojel pro druhou pole position"/>
    <meta property="og:description" content="Sao Paulo - Kvalifikaci na předposlední závod sezony formule 1 Velkou cenu Brazílie vyhrál Max Verstappen. Pilot stáje Red Bull zvítězil před Sebastianem Vettelem z Ferrari a již jistým mistrem světa Lewisem Hamiltonem z Mercedesu a z prvního místa odstartuje podruhé v kariéře."/>
  </head>
  <body>
    <article>
      <h1>Verstappen si v Brazílii dojel pro druhou pole position</h1>
      <address><time datetime="2019-11-16T20:20:00+00:00">16 Nov 2019, 20:20</time> by <a rel="author" href="http://www.ctk.cz/" target="_blank">ČTK</a></address>
      <p>Sao Paulo - Kvalifikaci na předposlední závod sezony formule 1 Velkou cenu Brazílie vyhrál Max Verstappen. Pilot stáje Red Bull zvítězil před Sebastianem Vettelem z Ferrari a již jistým mistrem světa Lewisem Hamiltonem z Mercedesu a z prvního místa odstartuje podruhé v kariéře.</p>
      <slideshow>
        <figure>
          <img src="https://i3.cn.cz/6/1573908822_f1-brazilie.png"/>
        </figure>
        <figure>
          <img src="https://i3.cn.cz/6/1573849491_P201911151215601.jpg"/>
        </figure>
        <figure>
          <img src="https://i3.cn.cz/6/1573848261_P201911151196201.jpg"/>
        </figure>
        <figure>
          <img src="https://i3.cn.cz/6/1573841108_P201911151053701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>Dvaadvacetiletý Verstappen si pro prvenství dojel časem 1:07,508 a stejně jako v srpnu v Maďarsku vyrazí do závodu z prvního místa. Nizozemský jezdec vyhrál kvalifikaci také před třemi týdny v Mexiku, tehdy ale o pole position přišel, protože nezpomalil při žlutých vlajkách a na startu se propadl o tři místa.</p>
      <p>"Teplota trati se hodně měnila a s tím jsme se museli vyrovnat, ale auto od první části kvalifikace doslova letělo, takže jsem hodně spokojený," řekl Verstappen. "Doufám, že zítra to dotáhnu až do konce," připomněl loňský závod, ve kterém s přehledem vedl, ale po kolizi s jezdcem o kolo zpět se musel spokojit s druhým místem.</p>
      <p>Vettel před jubilejním 100. závodem v barvách Ferrari zaostal za Verstappenem o jednu desetinu. Hamilton, který před dvěma týdny v Austinu získal jako teprve druhý jezdec v historii šestý titul mistra světa, ztratil dvě desetiny. Čtvrtý skončil Charles Leclerc z Ferrari, kvůli překročení počtu povolených výměn motoru se však na startu o deset příček propadne.</p>
      <p>"Red Bull a Mercedes tady lépe pracují s gumami, ale my máme rychlost a výkon, takže jsem celkem optimistický," uvedl Vettel. "Vyhrál jsem třetí trénink a vypadalo to, že bychom jim mohli konkurovat. Ale pak jsme buď zpomalili, nebo oni zrychlili," řekl Hamilton.</p>
      <p>Nedělní závod na okruhu Interlagos odstartuje v 18:10 SEČ.</p>
      <h3>Výsledky kvalifikace na Velkou cenu Brazílie formule 1</h3>
      <p>1. Verstappen (Niz./Red Bull) 1:07,508, 2. Vettel (Něm./Ferrari) -0,123, 3. Hamilton (Brit./Mercedes) -0,191, 4. Leclerc (Mon./Ferrari) -0,220, 5. Bottas (Fin./Mercedes) -0,366, 6. Albon (Thaj./Red Bull) -0,427, 7. Gasly (Fr./Toro Rosso) -1,329, 8. Grosjean (Fr./Haas) -1,346, 9. Räikkönen (Fin./Alfa Romeo) -1,476, 10. Magnussen (Dán./Haas) -1,529.</p>
      <p>
        <i>Pozn.: Leclerc kvůli překročenému limitu povolených výměn motoru přijde na startu o 10 míst.</i>
      </p>
    </article>
  </body>
</html>