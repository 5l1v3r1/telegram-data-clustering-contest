<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/903994/kinderen-van-de-vlieger-hielpen-oud-doelman-aan-mooie-transfer-naar-man-city.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T20:44:00+00:00"/>
    <meta property="og:title" content="Geen Turkije, wel Man City voor De Vlieger: 'Leerkracht begreep mijn vragen niet'"/>
    <meta property="og:description" content="Geert De Vlieger is momenteel analist, maar mag ook terugblikken op een mooie voetbalcarrière. De oud-Rode Duivel speelde voor onder andere RSC Anderlecht, SK Beveren, Zulte Waregem, Willem II en Club Brugge. De Vlieger kwam ook uit voor Man City, al had het er ook anders kunnen uitzien voor hem."/>
  </head>
  <body>
    <article>
      <h1>Geen Turkije, wel Man City voor De Vlieger: 'Leerkracht begreep mijn vragen niet'</h1>
      <address>
        <time datetime="2019-11-16T20:44:00+00:00">16 Nov 2019, 20:44</time>
      </address>
      <p>
        <b>Geert De Vlieger is momenteel analist, maar mag ook terugblikken op een mooie voetbalcarrière. De oud-Rode Duivel speelde voor onder andere RSC Anderlecht, SK Beveren, Zulte Waregem, Willem II en Club Brugge. De Vlieger kwam ook uit voor Man City, al had het er ook anders kunnen uitzien voor hem.</b>
      </p>
      <p>Zo hadden de kinderen van De Vlieger altijd voorrang. Dat heeft hem ook een opvallende transfer opgeleverd. "Qua carrièreplanning dachten mijn vrouw en ik altijd aan de kinderen", bevestigt De Vlieger in <i>De Morgen</i>.</p>
      <p>"Na SK Beveren en RSC Anderlecht speelde ik bij Willem II in de Nederlandse hoogste klasse, en verhuisde met het gezin naar Hoogstraten, vlak bij de grens. Waarna Trabzonspor zich aanbood, een Turkse eersteklasser. Dat was een twijfelgeval", geeft De Vlieger aan.</p>
      <p><b>Engels in Turkije<br/></b>De oud-doelman dacht daarbij vooral aan zijn kinderen. "Zou ik mijn kinderen laten opgroeien in Turkije, niet ver van Georgië? Ik nam het vliegtuig naar Trabzon, bezocht een school met een Engelstalige leerkracht, maar toen bleek dat die mijn vragen amper begreep, wist ik: neen, ik kom niet met mijn gezin naar Turkije", aldus De Vlieger.</p>
      <p>Uiteindelijk leverde het hem wel een mooie transfer op, naar Engeland. "City belde het jaar nadien en ik beleefde daarna nog een mooie tijd in eigen land. Wat rest zijn herinneringen en een doos vol keeperstruien. Die van Peter Schmeichel en Edwin van der Sar liggen nog altijd op zolder", aldus De Vlieger.</p>
    </article>
  </body>
</html>