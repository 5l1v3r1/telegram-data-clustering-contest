<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10706--mej-se-partaku-kvitova-zavzpominala-na-prvni-setkani-s-berdychem"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T20:25:00+00:00"/>
    <meta property="og:title" content="Měj se, parťáku! Kvitová zavzpomínala na první setkání s Berdychem"/>
    <meta property="og:description" content="Odchod Tomáše Berdycha do tenisového důchodu nenechal chladnou ani jeho kamarádku a úspěšnou českou tenistku Petru Kvitovou, jež tenisově rostla právě vedle dlouhodobé mužské tuzemské jedničky. Ve svém vzkazu, který poslala pomocí sociálních sítí, zavzpomínala i na to, jaký měl na její progres právě Berdych vliv."/>
  </head>
  <body>
    <article>
      <h1>Měj se, parťáku! Kvitová zavzpomínala na první setkání s Berdychem</h1>
      <address>
        <time datetime="2019-11-16T20:25:00+00:00">16 Nov 2019, 20:25</time>
      </address>
      <p>
        <b>Odchod Tomáše Berdycha do tenisového důchodu nenechal chladnou ani jeho kamarádku a úspěšnou českou tenistku Petru Kvitovou, jež tenisově rostla právě vedle dlouhodobé mužské tuzemské jedničky. Ve svém vzkazu, který poslala pomocí sociálních sítí, zavzpomínala i na to, jaký měl na její progres právě Berdych vliv.</b>
      </p>
      <p>„Pamatuji si, když jsem poprvé přijela do Prostějova. Viděla jsem, jak tvrdě pracuješ, což pro mě byla obrovská motivace,“ napsala Kvitová na Instagramu. S Berdychem se ovšem nepotkávala jen na tréninku v Prostějově. Pojí je také velký tenisový úspěch, kterého společně dosáhli.</p>
      <p>„Od té doby uběhlo spoustu let a ty ses stal úžasným hráčem a inspirací. Jsem velmi hrdá, že jsem po tvém boku mohla hrát Hopman Cup a poznat tě,“ podotkla Kvitová.</p>
      <p>Spolu s Berdychem naskočili do Hopman Cupu v roce 2012. V australském Perthu tehdy vybojovali titul, druhý v historii samostatné republiky. Oba předváděli zejména fantastické výkony ve dvouhrách, a tak v deblu nastoupili jen ke dvěma zápasům. Jeden vyhráli a jeden prohráli.</p>
      <p>„Díky, že jsi byl skvělým příkladem nejen pro české tenisty, ale pro mnoho lidí. Přeji ti všechno nejlepší, parťáku,“ pokračovala česká hráčka. „A i když končíš, nemusíš se cítit tak starý, ok?“ dopsala s narážkou na Berdychův převlek, kterým ji překvapil v listopadu minulého roku před fedcupovým finále.</p>
      <figure>
        <embed-post data-src="https://www.instagram.com/p/B47vCwRBmGc" data-service="Instagram"/>
      </figure>
      <footer>Jan Vojkůvka, foto: Twitter: Ella Ling</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10702--berdych-oficialne-ukoncil-uspesnou-a-bohatou-karieru-loucil-se-i-stepanek"/>
        <a href="https://www.tenisovysvet.cz/article/detail/10686--zadny-krikloun-ale-tichy-gladiator-kaderka-vzpomina-na-rust-berdycha"/>
      </related>
    </article>
  </body>
</html>