<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/16/a-rezsiutalvanyok-mintegy-60-szazalekat-valtottak-mar-be-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-16T20:43:00+00:00"/>
    <meta property="og:title" content="A rezsiutalványok mintegy 60 százalékát váltották már be - a nap hírei"/>
    <meta property="og:description" content="A nyugdíjasoknak kézbesített rezsiutalványok mintegy 60 százalékát váltották be eddig a postákon. Hétfőn egyeztet a Normafa ügyében a főpolgármester és a 12. kerület vezetője. Továbbra is a legmagasabb fokozatú riasztás van életben Velencében az áradás miatt. A nap legfontosabb hírei november 16-án."/>
  </head>
  <body>
    <article>
      <h1>A rezsiutalványok mintegy 60 százalékát váltották már be - a nap hírei</h1>
      <address><time datetime="2019-11-16T20:43:00+00:00">16 Nov 2019, 20:43</time> by <a rel="author">Infostart</a></address>
      <h3>A nyugdíjasoknak kézbesített rezsiutalványok mintegy 60 százalékát váltották be eddig a postákon. Hétfőn egyeztet a Normafa ügyében a főpolgármester és a 12. kerület vezetője. Továbbra is a legmagasabb fokozatú riasztás van életben Velencében az áradás miatt. A nap legfontosabb hírei november 16-án.</h3>
      <p><a href="https://infostart.hu/belfold/2019/11/16/meg-rengeteg-rezsiutalvanyon-ulnek-a-nyugdijasok">A nyugdíjasoknak kézbesített rezsiutalványok mintegy 60 százalékát váltották be a postákon eddig majdnem 14 milliárd forint összértékben</a> - közölte a Magyar Posta. A nagyjából 4,5 millió utalvány 22 százalékát szeptemberben, 33 százalékát októberben, 6 százalékát pedig novemberben használták fel az ügyfelek.</p>
      <p><a href="https://infostart.hu/belfold/2019/11/16/hetfon-targyal-a-normafarol-karacsony-es-pokorni">Hétfőn egyeztet a Normafán áthelyezendő parkolóról és a fogaskerekű meghosszabbításáról Karácsony Gergely főpolgármester és Pokorni Zoltán, a XII. kerület polgármestere. </a>A hegyvidéki önkormányzat tájékoztatása szerint a helyhatóság továbbra is nyitott minden olyan józan, tárgyszerű vélemény meghallgatására, amely a terület rendbetételéről szól.</p>
      <p>Támogatja az MSZP a főpolgármester kezdeményezését a szabad városok szövetségének megteremtésére – jelentette ki a szocialisták választmányi elnöke. Kunhalmi Ágnes hangsúlyozta: pártja minden eszközzel hozzájárul az ellenzéki együttműködéshez. Hozzátette: fokozódó harcra számítanak a 2022-os parlamenti választásig, továbbá arra készülnek, hogy a demokratikus ellenállás az utcákra és az ellenzéki vezetésű városokra helyeződik át.</p>
      <p>Kiemelt nemzetpolitikai ágazatként tekint a Jobbik az oktatásra, ezért tartja szükségesnek, hogy erre a területre fordítsák a nemzeti össztermék legalább 6 százalékát - jelentette ki Brenner Koloman, az ellenzéki párt országgyűlési képviselője. A politikus kiemelte: a Jobbik oktatási programjában is hangsúlyosan szerepel az óvoda és az általános iskola közötti átmenet megfelelő kezelése, ezért álláspontja szerint a kormányzat által tervezett nulladik évfolyam bevezetésének terve mögött valós probléma áll.</p>
      <p><a href="https://infostart.hu/kulfold/2019/11/16/nagy-tomeg-tuntetett-a-cseh-kormanyfo-ellen">Prágában negyedmillió tüntető követelte a miniszterelnök lemondását. </a>Andrej Babiš Csehország második leggazdagabb embere. Az ellenzék, a civil szféra és a sajtó egy része azzal gyanúsítja, hogy visszaél politikai tisztségével és pozícióját személyes vagyonának gyarapodására használja.</p>
      <p>Párizsban a rendőrség könnygázt és vízágyúkat vetett be a sárgamellényes tüntetéssorozat egyéves évfordulójának alkalmából megrendezett megmozdulásokon. A hatóságok több mint 30 tüntetőt állítottak elő. Az úgynevezett sárgamellényes mozgalom tavaly november 17. óta tüntet szombatonként Emmanuel Macron francia elnök és centrista kormányának reformintézkedései ellen.</p>
      <p><a href="https://infostart.hu/kulfold/2019/11/16/rendorsegi-nyomozas-a-brit-valasztas-ujabb-fordulata">Nagy-Britanniában vizsgálatot indított a rendőrség a Brexit párt visszalépéseivel kapcsolatban. </a>A Scotland Yard azoknak a bejelentéseknek akar utána járni, amelyek szerint a legradikálisabb Európai Unió-ellenes erő képviselőjelöltjei állásajánlatokat és felsőházi tagságra szóló ígéreteket kaptak a kormányzó Konzervatív Párttól annak fejében, hogy ne induljanak a december 12-i előrehozott parlamenti választáson. Ezt Nigel Farage, a Brexit Párt vezetője is megerősítette.</p>
      <p>Továbbra is a legmagasabb fokozatú riasztás van életben Velencében, ahol vasárnap a víz ismét teljesen eláraszthatja a szigeteket. A Szent Márk teret újra megnyitották, de az üzletek többsége nem nyitott ki, ezért akadozik az élelmiszer-ellátás. Továbbra sem látogatható a Szent Márk-bazilika, a dózse palota és a velencei múzeumok.</p>
      <p>Bagdad központjában 6 tüntető meghalt és mintegy 30 megsebesült egy pokolgépes robbantásban. Irakban a hetek óta tartó demonstrációkban már több mint 300-an vesztették életüket, tüntetők és rendőrök egyaránt, a sebesültek száma pedig meghaladja a 15 ezret.</p>
      <p>Tüntetések kezdődtek több iráni városban, miután bejelentették, hogy jelentősen emelkedik a benzin ára. Az emeléssel egy liter benzin átszámítva 107 forintba kerül az eddigi 72 helyett. Haszan Róháni elnök szerint a benzinár-emelkedésből származó bevételeket az anyagi nehézségekkel küszködő lakosok megsegítésére szánják.</p>
      <p>A polgári lakosság elleni erőszak beszüntetésére szólította fel a bolíviai hadsereget és a rendőrséget a lemondatott bolíviai elnök, miután öt híve meghalt és ötven megsebesült Cochabamba városában, ahol összetűztek a rendőrökkel. Evo Moralest múlt hétvégén a rendőrség és a hadsereg vezetője is távozásra szólította fel azt követően, hogy az Amerikai Államok Szervezete súlyos szabálytalanságokra derített fényt az októberi elnökválasztáson.</p>
    </article>
  </body>
</html>