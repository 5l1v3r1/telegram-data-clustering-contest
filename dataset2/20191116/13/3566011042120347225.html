<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547716.html/%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%A7%D8%AB%DB%8C%D8%B1%DB%8C-%D8%A8%D8%B1-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7%DB%8C-%D8%A7%D8%B3%D8%A7%D8%B3%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T13:34:00+00:00"/>
    <meta property="og:title" content="افزایش قیمت بنزین تاثیری بر قیمت کالاهای اساسی ندارد"/>
    <meta property="og:description" content="استاندار آذربایجان غربی با اشاره به افزایش قیمت بنزین در کشور تاکید کرد، این افزایش هیچ تاثیری بر قیمت کالاها بویژه کالاهای اساسی مردم نخواهد داشت."/>
  </head>
  <body>
    <article>
      <h1>افزایش قیمت بنزین تاثیری بر قیمت کالاهای اساسی ندارد</h1>
      <h2>استاندار آذربایجان غربی:</h2>
      <address>
        <time datetime="2019-11-16T13:34:00+00:00">16 Nov 2019, 13:34</time>
      </address>
      <p>استاندار آذربایجان غربی با اشاره به افزایش قیمت بنزین در کشور تاکید کرد، این افزایش هیچ تاثیری بر قیمت کالاها بویژه کالاهای اساسی مردم نخواهد داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم نیوز،</a> محمدمهدی شهریاری در جلسه کارگروه تنظیم بازار آذربایجان غربی، با اشاره به افزایش بی رویه مصرف بنزین در کشور و هدر رفت این ثروت ملی اظهار داشت: در حال حاضر مصرف روزانه بنزین در کشور روزانه به ۱۲۰ میلیون لیتر رسیده بود که امیدواریم با افزایش نرخ بنزین و مدیریت مصرف از طرف صاحبان خودرو میزان مصرف بنزین در کشور کاهش یابد.</p>
      <p>وی ادامه داد: متاسفانه برخی از افراد در خصوص افزایش قیمت بنزین اظهار نظر های سیاسی می کنند تا در این شرایط حساس به مقاصد خود برسند و دشمن نیز از این شرایط به نفع خود استفاده می کند که ضروری است مردم بیش از گذشته هوشیار باشند و اجازه سوء استفاده به هیچ کس را ندهند.</p>
      <p>استاندار آذربایجان غربی گفت: با توجه به افزایش نیافتن قیمت نفت و گاز ، افزایش قیمت بنزین هیچ تاثیری بر افزایش نرخ حمل و نقل جاده ای نخواهد داشت.</p>
      <p>شهریاری تاکید کرد: مردم اطمینان داشته باشند افزایش قیمت بنزین افزایش قیمت ها را در بر نخواهد داشت و این طرح به نفع مردم خواهد بود.</p>
      <p>وی همچنین بر نظارت بیشتر دستگاه های نظارتی بر قیمت کالاها و برخورد با متخلفان و سودجویان تاکید کرد.</p>
      <p>معاون هماهنگی امور اقتصادی استاندار آذربایجان غربی نیز در این جلسه گفت: تمامی تدابیر لازم برای تامین کالاهای اساسی مورد نیاز مردم و جلوگیری از افزایش قیمت ها در بازار اندیشیده شده  و تیم های نظارت سازمان صمت و اتاق انصاف بر روند قیمت کالاها در بازار نظارت می کنند.</p>
      <p>شهدی ادامه داد:  افزایش قیمت بنزین بر روند قیمت کالاها دربازار تاثیر نخواهد داشت و رسانه ها و بویژه صدا و سیما مزایای طرح افزایش قیمت بنزین را به مردم اطلاع رسانی کنند.</p>
      <p>انتهای پیام/</p>
    </article>
  </body>
</html>