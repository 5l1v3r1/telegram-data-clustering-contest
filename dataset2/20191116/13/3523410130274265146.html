<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640301/%D8%A8%DB%8C%E2%80%8C%D8%A7%D8%B9%D8%AA%D9%86%D8%A7%DB%8C%DB%8C-%D9%86%D9%81%D8%AA-%D8%A8%D9%87-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C%E2%80%8C%D9%87%D8%A7%DB%8C-%D9%86%DA%AF%D8%B1%D8%A7%D9%86%E2%80%8C%DA%A9%D9%86%D9%86%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:40:00+00:00"/>
    <meta property="og:title" content="بی‌اعتنایی نفت به پیش‌بینی‌های نگران‌کننده"/>
    <meta property="og:description" content="قیمت نفت با وجود دورنمای فراوانی عرضه تحت تاثیر خوش بینی بازار نسبت به فاز اول توافق تجاری آمریکا و چین که چشم انداز تقاضا برای انرژی را بهبود ..."/>
  </head>
  <body>
    <article>
      <h1>
        <a href="https://www.bultannews.com/fa/news/640301/%D8%A8%DB%8C%E2%80%8C%D8%A7%D8%B9%D8%AA%D9%86%D8%A7%DB%8C%DB%8C-%D9%86%D9%81%D8%AA-%D8%A8%D9%87-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C%E2%80%8C%D9%87%D8%A7%DB%8C-%D9%86%DA%AF%D8%B1%D8%A7%D9%86%E2%80%8C%DA%A9%D9%86%D9%86%D8%AF%D9%87">بی‌اعتنایی نفت به پیش‌بینی‌های نگران‌کننده</a>
      </h1>
      <h2>قیمت نفت با وجود دورنمای فراوانی عرضه تحت تاثیر خوش بینی بازار نسبت به فاز اول توافق تجاری آمریکا و چین که چشم انداز تقاضا برای انرژی را بهبود ...</h2>
      <address><time datetime="2019-11-16T13:40:00+00:00">16 Nov 2019, 13:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای<b> معاملات آتی</b> وست تگزاس اینترمدیت آمریکا ۹۵ سنت یا ۱.۷ درصد افزایش یافت و در ۵۷ دلار و ۷۲ سنت در هر بشکه بسته شد و برای کل هفته حدود ۰.۸ درصد رشد نشان داد.</p>
      <p>بهای معاملات آتی نفت بنرت یک دلار و دو سنت یا ۱.۶ درصد افزایش یافت و در ۶۳ دلار و ۳۰ سنت در هر بشکه بسته شد و ۱.۳ درصد رشد هفتگی را به ثبت رساند. هر دو شاخص قیمت برای دومین هفته متوالی رشد داشتند.</p>
      <p>مانیش راج، مدیرمالی شرکت "ولاندرا انرژی" به مارکت واچ گفت: قیمتهای نفت از خوش بینی فزاینده نسبت به فاز اول توافق تجاری آمریکا و چین که با اظهارات روز جمعه ویلبر راس، وزیر بازرگانی آمریکا مبنی بر این که مذاکره کنندگان اکنون به جزییات نهایی رسیده اند، تایید شد حمایت شده اند. هر گونه توافق تجاری با چین نگرانیها پیرامون تقاضا برای نفت را برطرف کرده و بنابراین برای بازارهای نفت بسیار خوش بینانه خواهد بود.</p>
      <p>تحولات پیرامون مذاکرات تجاری آمریکا و چین، عامل کلیدی برای بازار نفت بوده است. لری کودلاو، مشاور اقتصادی کاخ سفید روز پنج شنبه ارزیابی مثبتی از روند مذاکرات تجاری با چین داشت اما به جزییات آن اشاره نکرد. وی در رویدادی در شورای روابط خارجی آمریکا گفت: مذاکره کنندگان به توافق نزدیک شده اند اما دونالد ترامپ، رییس جمهور آمریکا هنوز آماده نیست آن را امضا کند.</p>
      <p>کاهش شمار دکلهای حفاری نفت فعال آمریکا برای چهارمین هفته متوالی هم از قیمتهای نفت پشتیبانی کرد. شرکت خدمات انرژی "بیکرهیوز" روز جمعه اعلام کرد شمار دکلهای حفاری نفت فعال آمریکا هفته گذشته ۱۰ حلقه کاهش یافت و به ۶۷۴ حلقه رسید.</p>
      <p>بر اساس گزارش مارکت واچ، قیمتهای نفت اوایل معاملات روز جمعه تحت تاثیر گزارش ماهانه آژانس بین‌المللی انرژی که پیش بینی خود از رشد تولید نفت برای کشورهای غیراوپک را بالا برده بود، با کاهش روبرو شده بود. آژانس بین‌المللی انرژی اعلام کرد انتظار دارد رشد عرضه غیراوپک در سال میلادی آینده به ۲.۳ میلیون بشکه در روز برسد که بالاتر از برآورد قبلی ۲.۲ میلیون بشکه در روز است.</p>
      <p>گزارش آژانس بین‌المللی انرژی یک روز پس از انتشار اداره اطلاعات انرژی آمریکا صورت گرفت که نشان داد تولید نفت خام ۲۰۰ هزار بشکه در روز رشد هفتگی داشته و به ۱۲.۸ میلیون بشکه در روز رسیده و ذخایر نفت این کشور نیز در هفته منتهی به هشتم نوامبر ۲.۲ میلیون بشکه رشد کرده است.</p>
      <p>اوپک در جدیدترین گزارش ماهانه خود پیش بینی کرد تقاضا برای نفت این گروه در سال ۲۰۲۰ کاهش پیدا کند. طبق پیش بینی اوپک، تقاضا برای نفت این گروه در سال میلادی آینده به ۲۹.۵۸ میلیون بشکه در روز خواهد رسید که ۱.۱۲ میلیون بشکه در روز کمتر از سال ۲۰۱۹ است. این به معنای وجود ۷۰ هزار بشکه در روز مازاد عرضه در سال ۲۰۲۰ است که کمتر از میزان پیش بینی شده در گزارش قبلی اوپک است.</p>
      <p>کارستن فریتچ، تحلیلگر کالا در کومرس بانک در این باره گفت: آمار اوپک نشان می‌دهد میزان عرضه در نیمه اول سال ۲۰۲۰ به میزان ۶۴۵ هزار بشکه در روز بالاتر از تقاضا خواهد بود و ضرورت یک دور دیگر محدودیت عرضه اوپک و متحدانش را بارز می‌کند.</p>
      <p>اوپک و متحدانش که به گروه اوپک پلاس معروف هستند، قرار است در دسامبر برای بازبینی سیاست تولید خود در وین دیدار کنند.</p>
    </article>
  </body>
</html>