<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819647-golovu-ukreksimbanku-zatrimala-sbu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T13:37:00+00:00"/>
    <meta property="og:title" content="Голову Укрексімбанку затримала СБУ"/>
    <meta property="og:description" content="Одного із членів правління АТ &quot;Укрексімбанку&quot; затримали співробітники Служби безпеки України за дорученням Генпрокуратури, зараз він в СІЗО."/>
  </head>
  <body>
    <article>
      <h1>Голову Укрексімбанку затримала СБУ</h1>
      <h2>Одного із членів правління АТ "Укрексімбанку" затримали співробітники Служби безпеки України за дорученням Генпрокуратури, зараз він в СІЗО.</h2>
      <address>
        <time datetime="2019-11-16T13:37:00+00:00">16 Nov 2019, 13:37</time>
      </address>
      <p>Про це повідомила на своїй сторінці у <a href="https://www.facebook.com/giolena11/posts/2570923869622742">Facebook</a> речник СБУ Олена Гітлянська.</p>
      <p>"Ніякого викрадення одного із членів правління АТ "Укрексімбанку" не було. Він був затриманий співробітниками Служби безпеки України за дорученням Генеральної прокуратури України у межах кримінального провадження за ознаками вчинення <a href="https://www.ukrinform.ua/tag-zlocin">злочинів</a>, передбачених ч.1 ст. 255 (Створення злочинної організації - ред.), ч.5 ст. 191 (Привласнення, розтрата майна або заволодіння ним шляхом зловживання службовим становищем - ред.), ч.3 ст. 209 (Легалізація (відмивання) грошових коштів та іншого майна, здобутих злочинним шляхом - ред.)", - написала вона.</p>
      <p>За словами Гітлянської, затримання відбувалося виключно в межах чинного законодавства. На даний час затриманий поміщений до ізолятора тимчасового тримання.</p>
      <p>Речник СБУ також повідомила, що справу щодо керівника Укрексімбанку веде Генеральна прокуратура України.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2778246-ukreksimbank-moze-potencijno-pidtrimuvati-kredituvanna-eksportu-kabmin.html">Укрексімбанк може потенційно підтримувати кредитування експорту — Кабмін</a>
      </blockquote>
      <p>Як повідомлялося, раніше у ЗМІ <a href="https://www.ukrinform.ua/rubric-society/2819641-u-zmi-zavilas-informacia-pro-vikradenna-golovi-ukreksimbanku.html">з'явилась інформація про викрадення голови Укрексімбанку</a> Олександра Гриценка.</p>
      <p>Відповідну інформацію виклала у себе на сторінці у Facebook народний депутат від "Європейської солідарності" Ірина Фріз.</p>
      <p>Гриценка призначили на посаду голови правління Укрексімбанку в серпні 2014 року.</p>
      <p>Після затримання голови правління АТ "Укрексімбанк" Олександра Гриценка з його дітьми у квартирі залишалися співробітники ювенальної превенції Дарницького управління поліції.</p>
      <p>Про це повідомляє пресслужба поліції Києва у <a href="https://www.facebook.com/UA.KyivPolice/posts/2551620531560369?__tn__=-R">Facebook</a>.</p>
      <p>"Разом з тим інформуємо, що співробітники ювенальної превенції Дарницького управління поліції на прохання представників ГПУ перебували у квартирі разом з неповнолітніми дітьми затриманого чоловіка до моменту їх передачі родичам", - йдеться у повідомленні.</p>
    </article>
  </body>
</html>