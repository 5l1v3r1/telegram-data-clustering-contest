<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/parkerer-de-fleste-pa-batteritid/71822489"/>
    <meta property="og:site_name" content="Dinside"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="Parkerer de fleste på batteritid"/>
    <meta property="og:description" content="Fortsatt et godt kjøp til prisen, men ikke veldig mye nytt siden forgjengeren."/>
  </head>
  <body>
    <article>
      <h6 class="kicker">TEST: Huawei Watch GT 2</h6>
      <h1>Parkerer de fleste på batteritid</h1>
      <h2>Fortsatt et godt kjøp til prisen, men ikke veldig mye nytt siden forgjengeren.</h2>
      <address><time datetime="2019-11-16T13:00:00+00:00">16 Nov 2019, 13:00</time> by <a rel="author">Pål Joakim Pollen</a></address>
      <p>I januar i år stiftet vi bekjentskap med <a href="https://www.dinside.no/mobil/test-smartklokka-med-svaert-god-batteritid/70624789">Huawei Watch GT</a> - en slags hybrid mellom smartklokke og aktivitetsarmbånd som vi likte godt, særlig på grunn av den solide batteritiden.</p>
      <p>Nå er oppfølgeren her i form av Huawei Watch GT 2, og fortsatt snakker vi om ei klokke med meget god batteritid og god treningsfunksjonalitet til en relativt hyggelig prislapp - 2.500 kroner ved lansering for å være nøyaktig, og da altså samme prispunkt som sin forgjenger.</p>
      <related>
        <a href="https://www.dinside.no/mobil/dette-kan-oppkjopet-bety-for-deg/71780152"/>
      </related>
      <h3>Ikke så stor forskjell</h3>
      <p>Kontra den forrige Watch GT-modellen er det ikke fryktelig mye nytt å spore i den nye utgaven.</p>
      <p>Skjermstørrelsen og -oppløsningen er den samme, men Huawei har slanket selve urkassa med 0,6 mm, som knapt er merkbart, og klokka har blitt fem gram lettere (41 vs 46 gram).</p>
      <figure>
        <img src="https://dbstatic.no/71823366.jpg?imageId=71823366&amp;width=1024&amp;height=615"/>
        <figcaption><b>NOE ENDRET:</b> Denne gangen går skjermglasset i flukt med ringen rundt. Foto: Pål Joakim Pollen Vis mer</figcaption>
      </figure>
      <p>Watch GT 2 har nå fått det Huawei kaller «3D glass», som i praksis betyr at skjermglasset nå går i flukt med ringen rundt. Det ser lekrere ut i våre øyne, selv om det selvsagt gjør at glasset er mer utsatt for riper og den slags enn når det er «rammet inn».</p>
      <p>To sensorer er nye på denne utgaven og finnes ikke på forgjengeren: en geomagnetisk sensor (til kompass) og en lufttrykksensor.</p>
      <p>Denne gangen kan du dessuten bruke Watch GT 2 til handsfree-samtaler, altså der du slipper å fiske telefonen opp fra lomma. Klokka har dog ingen <a href="https://www.dinside.no/mobil/det-kan-ta-flere-ar-for-sim-kortene-forsvinner/68990793">eSIM</a>-mulighet, så du er uansett nødt til å ha telefonen innenfor Bluetooth-rekkevidde, men du trenger ikke å ha med deg telefonen for å høre på musikk; nå er det blitt mulig å lagre MP3-filer på selve klokka, som da kan kobles via Bluetooth mot et par ørepropper eller lignende.</p>
      <figure>
        <img src="https://dbstatic.no/71823376.jpg?imageId=71823376&amp;width=1024&amp;height=615"/>
        <figcaption><b>KONSTANT MÅLING:</b> Den optiske sensoren på undersiden av klokka måler pulsen døgnet rundt. Flere detaljer om pulsregistreringen finner du i Huaweis helseapp. Foto: Pål Joakim Pollen Vis mer</figcaption>
      </figure>
      <h3>Puls, stress og søvn</h3>
      <p>Huawei oppgir at Watch GT 2 kan brukes opptil 14 dager før den må lades igjen, og det er ganske imponerende når klokka tross alt måler pulsen kontinuerlig.</p>
      <p>Men la det være sagt at «opptil» er et nøkkelord her - du skal bruke den svært moderat for å oppnå denne batteritiden. Vi har hatt den på håndleddet i ti dager siden sist fullading nå og har 10 prosent igjen, som da skulle tilsi 11 dager totalt for vår bruk. I perioden har vi ikke brukt GPS eller treningsfunksjoner, men samtidig mottatt svært mange varsler på klokka og selvsagt trykket litt ekstra mye rundt.</p>
      <p>
        <b>Men uansett er dette langt foran mange konkurrerende produkter.</b>
      </p>
      <p>Nytt denne gangen er at klokka måler stressnivået ditt. Akkurat hvor god vitenskapen er der, er vanskelig å si - ved et par anledninger har jeg vært ekstra stresset den siste uka, men jeg synes ikke det helt gjengis i grafene fra Huawei.</p>
      <related>
        <a href="https://www.dinside.no/fritid/aktivitetsklokker-slaktes-i-svensk-test/70850320"/>
      </related>
      <p>Funksjonen vi kanskje liker best er søvnmålingen, som logger søvnen din automatisk, og der du får opp alt av info om hvor lenge og godt du har sovet i Huaweis helseapp, som for øvrig er tilgjengelig både for iOS og Android. Om du vil kan du også sette på en smart alarm, der du for eksempel kan tillate at klokka kan få vekke deg inntil 20 minutter før tiden du har valgt, dersom den registrerer at du er i en lett søvnfase. Du får også en score på søvnen din og tips om hvordan du kan forbedre den.</p>
      <figure>
        <img src="https://dbstatic.no/71823473.jpg?imageId=71823473&amp;x=0&amp;y=0&amp;cropw=100&amp;croph=100&amp;width=644&amp;height=497"/>
        <figcaption>På klokka får du begrenset med informasjon, men i appen er nattens aktiviteter behørig dokumentert. Foto: Pål Joakim Pollen Vis mer</figcaption>
      </figure>
      <h3>Lekker sak</h3>
      <p>Vårt testprodukt er sportsutgaven (46 mm) med gummireim, men det finnes også en «classic»-utgave med lærreim som ser mer elegant ut i våre øyne.</p>
      <figure>
        <img src="https://dbstatic.no/71823477.jpg?imageId=71823477&amp;x=0&amp;y=0&amp;cropw=100&amp;croph=100&amp;width=644&amp;height=489"/>
        <figcaption>To størrelser og to utgaver - selv må vi innrømme at vår testmodell er den minst lekre av de fire. Foto: Huawei Vis mer</figcaption>
      </figure>
      <p>Amoled-skjermen er berøringsfølsom og fremstår meget skarp, med god lysstyrke. Oppfriskningsraten på skjermen virker imidlertid å være noe lav - ting går ikke like flytende for seg som de gjør på dyrere konkurrenter fra Apple og Samsung, men det er nok også med på å gjøre sitt med batteritiden.</p>
      <related>
        <a href="https://www.dinside.no/mobil/apple-loper-ifra-konkurrentene/71633141"/>
      </related>
      <p>Merk for øvrig at klokka finnes i 46 mm og 42 mm-utgaver, og at de to er mer forskjellige enn bare størrelsen. Den minste utgaven har omtrent halve batteritiden og kan heller ikke brukes til handsfree. Ei kan den måle oksygenopptaket, som den store utgaven kan. Derfor synes vi nok også at Huawei burde ha navngitt disse to produktene mer ulikt.</p>
      <h3>Mange treningsfunksjoner</h3>
      <p>På siden finner du to knapper - den ene en slags hjemknapp, som også kan ta deg til «appene» på telefonen, og den andre brukes for å hente frem treningsmenyen.</p>
      <figure>
        <img src="https://dbstatic.no/71823489.jpg?imageId=71823489&amp;width=1024&amp;height=615"/>
        <figcaption><b>15 PROGRAMMER:</b> Huawei Watch GT2 kan også svømmes med. Foto: Pål Joakim Pollen Vis mer</figcaption>
      </figure>
      <p>Her er utvalget av aktiviteter ganske rikt, enten du skal løpe, sykle, svømme, klatre, bruke ellipse- eller romaskin eller hva det måtte være (15 aktiviteter i alt). Klokka er også utstyrt med GPS, og som nevnt kan du putte noen hundre sanger på den i MP3-format om du vil la mobiltelefonen ligge hjemme. Du finner også en egen funksjon for pusteøvelser.</p>
      <p>Hva gjelder tilpasningsmuligheter finnes det 25 ulike urskiver du kan installere på klokka via Huaweis helseapp, der omtrent halvparten ligger på klokka fra før. Her kan du velge alt fra en helt enkel analog klokke som kun viser tiden, til en fyldig urskive som viser både puls, antall skritt, temperatur ute, høydemeter over havet, lufttrykk og mer til.</p>
      <p>Akkurat der opplever vi ofte en liten irritasjon - når vi legger armene i kryss, hender det titt og ofte at klokka vibrerer fordi vi da har fått aktivert bytting av urskive-funksjonen.</p>
      <p>Du kan også få varsler fra telefonen, der du selv velger hvilke appers varsler du vil få på håndleddet via helseappen. Klokka har dog ikke wifi og må derfor befinne seg i nærheten av telefonen.</p>
      <figure>
        <img src="https://dbstatic.no/71823497.jpg?imageId=71823497&amp;x=0&amp;y=31.884057971014&amp;cropw=100&amp;croph=53.830227743271&amp;width=644&amp;height=260"/>
        <figcaption><b>TO KNAPPER:</b> Disse to knappene brukes for å navigere på telefonen, i tillegg til fingeren mot skjermen, selvsagt. Foto: Pål Joakim Pollen Vis mer</figcaption>
      </figure>
      <h3>Kan bli for enkel</h3>
      <p>Akkurat hva som skiller en smartklokke fra et aktivitetsarmånd er et definisjonsspørsmål, men Watch GT2 minner nok mer om sistnevnte, selv om utformingen selvsagt vitner om at dette er ei klokke.</p>
      <p>For det er ganske begrenset hva du kan gjøre på klokka - du kan se varslene fra telefonen, men ikke svare på dem, for eksempel, og du får uansett ikke sett ting som emojier og bilder som blir sendt deg.</p>
      <figure>
        <img src="https://dbstatic.no/71823501.jpg?imageId=71823501&amp;x=0&amp;y=15.320910973085&amp;cropw=100&amp;croph=80.331262939959&amp;width=644&amp;height=389"/>
        <figcaption><b>READ ONLY:</b> Du kan få varsler fra telefonen din, men ikke svare på dem. Du får ei heller sett bilder eller emojier. Foto: Pål Joakim Pollen Vis mer</figcaption>
      </figure>
      <p>Det finnes heller ingen mulighet for å installere apper, skrive med tastatur, bruke stemmekommandoer, bruke klokka til kontaktløs betaling eller den slags, og heller ingen mulighet for multitasking, for eksempel om du gjerne skulle ha startet stoppeklokka mens du logger ei treningsøkt. Du kan styre musikkavspillingen, også fra Spotify, men igjen - ikke mens du er i «treningsmodus». Akkurat det er en av de større svakhetene, spør du oss.</p>
      <p>Men det er klart: Denne enkle tilnærmelsen er nok nettopp det som gjør at Huawei Watch GT2 kan varte opp med så god batteritid, for den har også ganske beskjeden maskinvare, med 32 MB (megabyte) RAM, for eksempel.</p>
      <figure>
        <img src="https://dbstatic.no/71823528.jpg?imageId=71823528&amp;width=1024&amp;height=615"/>
        <figcaption><b>KLASSISK:</b> Om du vil, er det bare et par trykk som skal til for å velge en litt mer klassisk utforming av urskiva. Foto: Pål Joakim Pollen Vis mer</figcaption>
      </figure>
      <p>For øvrig kan du aktivere alltid-på-skjerm i innstillingene, slik at du kan se hva klokka er uten å løfte på armen, men da blir batteritiden halvert.</p>
      <p>Klokka kan brukes mot Huaweis helseapp og MyFitnessPal, men ikke mot kjente tjenester som Endomondo, Strava og andre, så den ekstra seriøse mosjonisten må nok se seg om etter andre produkter sånn sett. På iPhone får du imidlertid dataene inn i Apples helseapp.</p>
      <related>
        <a href="https://www.dinside.no/fritid/test-denne-sportsklokken-er-best-i-test/71162433"/>
      </related>
      <h3>Konklusjon</h3>
      <p>For 2.500 kroner får du et aktivitetsarmbånd som ser ut som ei klokke, og som byr på svært god batteritid sammenlignet med mange av konkurrentene.</p>
      <p>Kontra forgjengeren er det ikke så veldig mye nytt å spore, utover et litt mer eksklusivt design, mulighet for handsfree-samtaler på håndleddet, lagring av MP3-sanger og et par nye sensorer og funksjoner.</p>
      <p>Og dermed lander vi på samme karakter som sist – en helt fin firer. For mange vil Huawei Watch GT 2 være tilstrekkelig, og kan du leve med svakhetene vi har nevnt, får du her en fin klokke med svært god batteritid til en relativt hyggelig penge, som kanskje har akkurat det du trenger.</p>
      <p>Men bemerk altså: 42 mm-utgaven er ikke bare mindre, men har halve batteritiden og mangler blant annet handsfree-mulighet.</p>
    </article>
  </body>
</html>