<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/porede-ga-sa-pirlom-vredi-300-miliona-traze-ga-barsa-i-real-ali-on-ima-druge-ideje-392917.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T13:53:00+00:00"/>
    <meta property="og:title" content="Porede ga sa Pirlom, vredi 300 miliona, traže ga Barsa i Real, ali on ima druge ideje!"/>
    <meta property="og:description" content="Supertalentovani vezista je na radaru španskih velikana."/>
  </head>
  <body>
    <article>
      <h1>Porede ga sa Pirlom, vredi 300 miliona, traže ga Barsa i Real, ali on ima druge ideje!</h1>
      <h2>Supertalentovani vezista je na radaru španskih velikana.</h2>
      <address><time datetime="2019-11-16T13:53:00+00:00">16 Nov 2019, 13:53</time> by <a rel="author">Nikola Miloradović</a></address>
      <p>Sve više se priča o mladom vezisti Breše Sandru Tonaliju, jednom od najtalentovanijih italijanskih fudbalera.<br/><br/>Manćini mu je već ukazao i šansu u seniorskoj reprezentaciji Italije, iako ima samo 19 godina, jasno je da je pred njim blistava budućnost.<br/><br/>Gotovo svi veći klubovi sa Apenina bi ga rado videli u svojim redovima, ali tu ne prestaje interesovanje za njegove usluge.<br/><br/>Naime, za Tonalija su ozbiljno zainteresovani i madridski Real i Barselona, "Los Blankosi" veruju da bi mogao da nasledi Kazemira, Katalonci ga vide kao zamenu za Busketsa.<br/><br/>Vlasnik Breše Masimo Ćelino je postavio "simboličnu" cenu od 300 miliona evra za njegove usluge, a pored pomenutog dvojca sa Iberijskog poluostrva, za Tonalija je interesovanje pokazao i madridski Atletiko.<br/><br/>Prema pisanju "Don Balona", navodno je mladi vezista više zagrejan za prelazak u redove "Jorgandžija", nego u redove Barse ili Reala.<br/><br/>Šuška se da bi Tomas Parti mogao da napusti klub sa "Vanda Metropolitana", pa je jasno da bi Tonali odmah dobio šansu u prvoj postavi, te je najverovatnije zbog toga Atletiko privlačniji talentovanom vezisti od dva najveća španska kluba.<br/><br/>Tonalija u domovini porede sa Andreom Pirlom, ali i sa Đenarom Gatuzom i Danijeleom De Rosijem, nekim od najboljih vezista koji su izašli iz Italije, a mladi fudbaler tvrdi da je možda mešavina njih trojice, ali smatra da možda najviše podseća na Gatuza.<br/><br/>"<i>Teško je odabrati jednog od tih šampiona. Možda bi miks svih njih bio savršen. Pretpostavljam da ima sličnosti sa Pirlom, ali kod mene ima i dosta čvrstine, pa bih se pre uporedio sa Gatuzom</i>", izjavio je nedavno Tonali.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/raketa-nasao-novi-klub-ostaje-na-pirinejima-392877.html"/>
        <a href="https://www.sportske.net/vest/transferi/barsa-napravila-niz-promasaja-u-poslednjih-godinu-dana-hoce-li-ove-procene-skupo-kostati-katalonce-392818.html"/>
        <a href="https://www.sportske.net/vest/transferi/dinamu-se-sprema-rekordna-zarada-dobice-milione-iz-premijer-lige-392806.html"/>
        <a href="https://www.sportske.net/vest/medjunarodni-fudbal/lipi-podneo-ostavku-u-kini-kako-sada-izgleda-lista-najplacenijih-svetskih-trenera-392760.html"/>
      </related>
    </article>
  </body>
</html>