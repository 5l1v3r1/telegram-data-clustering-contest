<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/si-resti-arrinesci-a-barcellona-un-incontro-sullemigrazione-giovanile.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T13:08:16+00:00"/>
    <meta property="og:title" content="“Si resti arrinesci”. A Barcellona un incontro sull’emigrazione giovanile"/>
    <meta property="og:description" content="L’appuntamento è fissato per domenica 17 novembre. Tema principale della campagna “Si resti arrinesci” il contrasto all’emigrazione giovanile, il lavoro e la situazione economica siciliana."/>
  </head>
  <body>
    <article>
      <h1>“Si resti arrinesci”. A Barcellona un incontro sull’emigrazione giovanile</h1>
      <address><time datetime="2019-11-16T13:08:16+00:00">16 Nov 2019, 13:08</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>L’appuntamento è fissato per domenica 17 novembre. Tema principale della campagna “Si resti arrinesci” il contrasto all’emigrazione giovanile, il lavoro e la situazione economica siciliana.</i>
      </p>
      <p>Contrastare l’emigrazione forzata, in particolar modo quella giovanile. Questo l’obbiettivo della campagna “<b>Si resti arrinesci</b>”, protagonista di un incontro a <b>Barcellona Pozzo di Gotto</b>. Domenica 17 novembre, alle 17.00 presso il Parco Urbano Maggiore La Rosa, l’appuntamento che vedrà la partecipazione del movimento<b> CinqueSei</b> e dell’associazione <b>Pro-Sicilia</b>.</p>
      <h3>Fare rete per restare in Sicilia</h3>
      <p>Obiettivo principale sarà mettere in contatto i giovani, gli studenti, gli amministratori e le varie realtà del comprensorio per discutere sul diritto a restare in Sicilia. <i>“Dopo La grande manifestazione del 25 ottobre</i> –spiega Gianmarco Codraro, referente di Si resti arrinesci- <i>la campagna non si è fermata e ha continuato a crescere. A decine contattano la pagina facebook e la mail della campagna per organizzare iniziative nel proprio comune e discutere di proposte concrete. E infatti dopo Barcellona, il 22 novembre saremo ad Agrigento e poi a Partanna, a Ragusa e a Trapani”</i>.</p>
      <h3>“Chi rimane, riesce”</h3>
      <p>La campagna “<i>Si resti arrinesci</i>” nasce grazie all’impulso di tanti giovani studenti, di docenti, associazioni e gruppi locali potendo contare anche sulla partecipazione del “<b>movimento delle valigie di cartone</b>” di padre Antonio Garau.</p>
      <p>La scelta dello slogan non è casuale, strizza invece l’occhio al più conosciuto detto “<i>cu ‘nesci, arrinesci</i>” ovvero “<i>chi esce, riesce</i>”. Un modo di dire spesso utilizzato per affermare che chi lascia la propria terra, il sud, riuscirà a fare fortuna. “<i>Si resti arrinesci</i>” indica invece l’esatto opposto, se rimani riuscirai ad avere successo. Un messaggio semplice che, tuttavia, racchiude l’essenza dell’iniziativa.</p>
      <h3>Gli obiettivi della campagna</h3>
      <p>L’obiettivo principale è accendere i riflettori proprio sull’abbandono della propria terra in cerca di fortuna. Sono tanti i temi che la campagna vuole portare alla luce, ad iniziare dall’alto tasso di disoccupazione per poi passare al territorio, alla necessità di un intervento concreto della politica e alla scuola.</p>
    </article>
  </body>
</html>