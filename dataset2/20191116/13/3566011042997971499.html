<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547644.html/%DA%AF%D8%B4%D8%AA-%D9%87%D8%A7%DB%8C-%D9%85%D8%B4%D8%AA%D8%B1%DA%A9-%D8%AA%D8%B9%D8%B2%DB%8C%D8%B1%D8%A7%D8%AA-%D8%AD%DA%A9%D9%88%D9%85%D8%AA%DB%8C-%D8%A8%D8%B1%D8%A7%DB%8C-%D8%B1%D8%B5%D8%AF-%D8%A8%D9%87%D8%AA%D8%B1-%D8%A8%D8%A7%D8%B2%D8%A7%D8%B1-%D8%AA%D8%B4%D8%AF%DB%8C%D8%AF-%D9%85%DB%8C-%D8%B4%D9%88%D8%AF--%D8%B1%D8%B3%DB%8C%D8%AF%DA%AF%DB%8C-%D8%A8%D9%87-%D8%AA%D8%AE%D9%84%D9%81%D8%A7%D8%AA-%DA%AF%D8%B1%D8%A7%D9%86-%D9%81%D8%B1%D9%88%D8%B4%DB%8C-%D9%88-%D8%A7%D8%AD%D8%AA%DA%A9%D8%A7%D8%B1-%D8%AE%D8%A7%D8%B1%D8%AC-%D8%A7%D8%B2-%D9%86%D9%88%D8%A8%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T13:35:00+00:00"/>
    <meta property="og:title" content="گشت‌های مشترک تعزیرات حکومتی برای رصد بهتر بازار تشدید می‌شود/ رسیدگی به تخلفات گران‌فروشی و احتکار خارج از نوبت"/>
    <meta property="og:description" content="اشرفی گفت: گشت‌های مشترک تعزیرات حکومتی برای رصد و کنترل بیشتر و بهتر بازار بر مراکز عرضه خدمات با همراهی سایر دستگاه‌های مربوطه تشدید می‌شود."/>
  </head>
  <body>
    <article>
      <h1>گشت‌های مشترک تعزیرات حکومتی برای رصد بهتر بازار تشدید می‌شود/ رسیدگی به تخلفات گران‌فروشی و احتکار خارج از نوبت</h1>
      <h2>مدیرکل تعزیرات حکومتی خراسان‌جنوبی:</h2>
      <address>
        <time datetime="2019-11-16T13:35:00+00:00">16 Nov 2019, 13:35</time>
      </address>
      <p>اشرفی گفت: گشت‌های مشترک تعزیرات حکومتی برای رصد و کنترل بیشتر و بهتر بازار بر مراکز عرضه خدمات با همراهی سایر دستگاه‌های مربوطه تشدید می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدحسین اشرفی مدیرکل تعزیرات حکومتی خراسان‌جنوبی در گفت‌وگو با <b><a href="http://www.khavarestan.ir/">خاورستان</a></b>، با اشاره به مصوبه شورای عالی هماهنگی اقتصادی سران سه قوه مبنی بر افزایش قیمت بنزین و سهمیه‌بندی آن، اظهار کرد: اقدامات نظارتی و کنترل بازار با جدیت بیشتری در استان خراسان‌جنوبی انجام می‌شود.</p>
      <p>  وی با بیان اینکه دستگاه‌های متولی از جمله سازمان تعزیرات حکومتی، سازمان صمت و اتاق اصناف با جدیت بیشتر بر روند ارائه کالا و خدمات نظارت خواهند داشت، افزود: با افراد سودجو که در چنین شرایطی بدون مجوز اقدام به افزایش قیمت کالا و خدمات کنند برخورد جدی خواهد شد.   مدیرکل تعزیرات حکومتی خراسان‌جنوبی با بیان اینکه در این زمینه گشت‌های مشترک تعزیرات حکومتی برای رصد و کنترل بیشتر و بهتر بازار بر مراکز عرضه خدمات با همراهی سایر دستگاه‌های مربوطه تشدید می‌شود، گفت: شعب تعزیرات حکومتی نیز به تخلفاتی از قبیل گران‌فروشی، احتکار، کم‌فروشی یا امتناع از عرضه کالا در اسرع وقت و خارج از نوبت رسیدگی خواهند کرد و با متخلفان بدون اغماض برخورد می‌شود.   اشزفی عنوان کرد: این اطمینان را به شهروندان و هم استانی‌ها می‌دهیم که بدون شک تمام قوای قضائیه، مجریه و مقننه و همچنین دستگاه‌هایی مانند تعزیرات حکومتی، دادستانی و دیگر دستگاه‌های مسئول مدافع حقوق آنها خواهند بود.   وی با اشره به اینکه شهروندان در صورت مشاهده هرگونه گرانی، قیمت غیرواقعی و غیرقانونی در بحث کالا و خدمات مواجه شدند مراتب را در اسرع وقت به سامانه بازرسی 124 سازمان صنعت، معدن و تجارت یا 135 سازمان تعزیرات حکومتی اطلاع دهند تا پیگیری‌های قانونی اجرا شود، افزود: از ساعت پنج بامداد امروز قیمت برخی خدمات به ویژه تاکسی‌رانی در مرکز مورد ارزیابی قرار گرفت و هیچ‌گونه تخلفی مشاهده نشد.   مدیرکل تعزیرات حکومتی خراسان‌جنوبی گفت: تا این لحظه هیچ موردی از گرانی یا قیمت غیرقانونی کالا و خدمات در استان مشاهده یا گزارش نشده است.   انتهای پیام/</p>
    </article>
  </body>
</html>