<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-%D8%A7%DB%8C%D8%B1%D8%A7%D9%86-%D8%B3%D8%B1%D8%A7%D9%86-%D9%82%D9%88%D8%A7-%D8%A7%D8%B2-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%B4%DA%A9%D8%B1-%DA%A9%D8%B1%D8%AF%D9%86%D8%AF-20191116/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-16T13:10:33+00:00"/>
    <meta property="og:title" content="سخنگوی دولت ایران: سران قوا از افزایش قیمت بنزین تشکر کردند"/>
    <meta property="og:description" content="در حالی که اعتراضات علیه گران شدن شدید و ناگهانی بنزین در شهرهای مختلف ایران همچنان ادامه دارد، علی ربیعی، سخنگوی دولت جمهوری اسلامی ایران، روز شنبه گفت: «سران قوا از تلاش وزیر کشور برای اجرای طرح افزایش قیمت بنزین تشکر کردند.»"/>
  </head>
  <body>
    <article>
      <h1>سخنگوی دولت ایران: سران قوا از افزایش قیمت بنزین تشکر کردند</h1>
      <address>
        <time datetime="2019-11-16T13:10:33+00:00">16 Nov 2019, 13:10</time>
      </address>
      <p>
        <b>در حالی که اعتراضات علیه گران شدن شدید و ناگهانی بنزین در شهرهای مختلف ایران همچنان ادامه دارد، علی ربیعی، سخنگوی دولت جمهوری اسلامی ایران، روز شنبه گفت: «سران قوا از تلاش وزیر کشور برای اجرای طرح افزایش قیمت بنزین تشکر کردند.»</b>
      </p>
      <p>ربیعی در گفت‌وگو با تلویزیون ایران، ادامه داد که سران قوا خواستار همکاری همه دستگاه‌ها و قوا برای اجرای بهتر طرح افزایش قیمت شدند.</p>
      <p>در حالی که گفته می‌شود تصمیم برای گران شدن بنزین در جلسه سران سه قوه اتخاذ شده، ربیعی درباره جلسه شورای عالی هماهنگی اقتصادی که روز شنبه با حضور سران سه قوه برگزار شد، اضافه کرد: «ما در این جلسه در مورد لزوم برقراری عدالت اجتماعی و برخوردار شدن شصت میلیون نفر در کشور از مزایای این طرح و از جمله خانوده‌های کم درآمد بحث کردیم.»</p>
      <p>سخنگوی دولت ایران با تاکید بر هماهنگی کامل قوه قضاییه در این زمینه گفت: «هدف مهم ما از اجرای این طرح، مبارزه با قاچاق بود و نیز مدیریت مصرف و بهتر شدن وضعیت اقتصادی».</p>
      <p>پیشتر نیز حسن روحانی، رئیس جمهوری اسلامی ایران، گفته بود که افزایش قیمت بنزین «به نفع مردم» است. او روز جمعه گفت: «دولت مدت‌ها به دنبال آن بود تا از طریقی بتواند از اقشار ضعیف کشور که بواسطه شرایط اقتصادی در فشار هستند، حمایت و به آنها کمک کند، اما به دلیل کمبود منابع درآمدی و بودجه توان اجرای آن وجود نداشت.»</p>
      <p>براساس مصوبه شورای عالی هماهنگی اقتصادی سران سه قوه، قیمت بنزین معمولی سهمیه‌ای با پنجاه درصد افزایش به لیتری ۱۵۰۰ تومان، قیمت بنزین معمولی غیرسهمیه‌ای با سه برابر افزایش به لیتری ۳ هزار تومان و قیمت بنزین سوپر هر لیتر ۳۵۰۰ تومان شده است.</p>
      <p>اما در پی این افزایش قیمت بنزین، مردم بسیاری از شهرهای این کشور از شامگاه جمعه دست به اعتراض زدند و محمد محمودآبادی، سرپرست فرمانداری سیرجان، از کشته شدن یک نفر در اعتراضات شامگاه جمعه در این شهر خبر داد.</p>
      <p>محمودآبادی، روز شنبه به خبرگزاری دانشجویان ایران ایسنا گفت: «متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم.»</p>
      <p>همچنین بر اساس گزارش‌ها در شهر بهبهان در استان خوزستان، معترضان یک بانک را به آتش کشیدند.</p>
      <p>خبرگزاری کار ایران، ایلنا نیز خبر داد که ، مردم مریوان و کارگران ساختمانی این شهر، در اعتراض به افزایش قیمت بنزین در خیابان‌های شهر تجمع کردند و خواستار تجدیدنظر جدی مسئولان در مصوبه افزایش قیمت بنزین شدند.</p>
      <p>شیراز، تبریز، شهرکرد، کرمانشاه، تهران و... از دیگر شهرهای ایران هستند که شاهد اعتراضات مردمی بوده‌اند.</p>
      <p>برخی از مراجع تقلید نیز خواستار توقف اجرای افزایش قیمت بنزین شده‌اند.</p>
    </article>
  </body>
</html>