<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119368-advokat-najavio-da-ce-od-drzave-traziti-bezbednosnu-procenu-ugrozenosti-urednika-tv-n1?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T13:00:06+00:00"/>
    <meta property="og:title" content="Advokat najavio da će od države tražiti bezbednosnu procenu ugroženosti urednika TV N1"/>
    <meta property="og:description" content="Advokat glavnog i odgovornog urednika Televizije N1 Jugoslava Ćosića, Zdenko Tomanović najavio je danas da će od nadležnih državnih organa zatražiti bezbednosnu procenu stepena ugroženosti njegovog klijenta i eventualnu zaštitu zbog kako je naveo, &quot;kampanje&quot; u kojoj je Ćosić prikazan kao &quot;šiptarski plaćenik&quot;. Tomanović je u pisanoj izjavi ocenio da su u kampanji protiv Ćosića, &quot;pomoć američke ambasade, IREX-a i drugih zapadnih fondova za razvoj medija kao i poslovni projekat jedne od najvećih albanskih kompanija sa firmom iz Srbije, proglašeni kao krvavi američko-šiptarski keš&quot;. &quot;Uz to, objavljena je lažna fotografija uspešnog albanskog biznismena i vlasnika TV A2 CNN Albanija koji je sveden na mafijaša i narko dilera a Jugoslav Ćosić prikazan kao šiptarski plaćenik. Time su stvoreni uslovi da nasilje nad pravom preraste u nasilje nad pojedincem koji je sada obeležen kao predvodnik novinarskog tima koji vodi specijalni rat protiv Srbije i Srba&quot;, naveo je Tomanović. Dodao je da je kampanja &quot;u kojoj se nadmeću…"/>
  </head>
  <body>
    <article>
      <h1>Advokat najavio da će od države tražiti bezbednosnu procenu ugroženosti urednika TV N1</h1>
      <address>
        <time datetime="2019-11-16T13:00:06+00:00">16 Nov 2019, 13:00</time>
      </address>
      <slideshow>
        <figure>
          <img src="https://static.beta.rs/thumbs/Beta-4n7wkw6mw3.575x371.jpg"/>
        </figure>
        <figure>
          <img src="https://static.beta.rs/thumbs/arh_dxlII_Beta-zwi8ec7k2s.526x371.jpg"/>
        </figure>
      </slideshow>
      <p><b>Advokat glavnog i odgovornog urednika Televizije N1 Jugoslava Ćosića, Zdenko Tomanović najavio je danas da će od nadležnih državnih organa zatražiti bezbednosnu procenu stepena ugroženosti njegovog klijenta i eventualnu zaštitu zbog kako je naveo, "kampanje" u kojoj je Ćosić prikazan kao "šiptarski plaćenik".</b> Tomanović je u pisanoj izjavi ocenio da su u kampanji protiv Ćosića, "pomoć američke ambasade, IREX-a i drugih zapadnih fondova za razvoj medija kao i poslovni projekat jedne od najvećih albanskih kompanija sa firmom iz Srbije, proglašeni kao krvavi američko-šiptarski keš".<br/><br/>"Uz to, objavljena je lažna fotografija uspešnog albanskog biznismena i vlasnika TV A2 CNN Albanija koji je sveden na mafijaša i narko dilera a Jugoslav Ćosić prikazan kao šiptarski plaćenik. Time su stvoreni uslovi da nasilje nad pravom preraste u nasilje nad pojedincem koji je sada obeležen kao predvodnik novinarskog tima koji vodi specijalni rat protiv Srbije i Srba", naveo je Tomanović.<br/><br/>Dodao je da je kampanja "u kojoj se nadmeću uvrede i neistine, sada prožeta i zastrašujućom sličnošću sa prošlim vremenima" i da je usmerena "subjektivno i objektivno na Jugoslava Ćosića i njegove kolege sa televizije N1". <br/><br/>"Opravdana izvesnost stanja ugroženosti našeg klijenta zahteva bezbednosnu procenu stepena ugroženosti koju ćemo zatražiti od nadležnih službi i državnih organa te eventualnu zaštitu zbog visokog stepena opasnosti koju generiše identifikacija novinara koji navodno rade direktno protiv interesa svoje zemlje i naroda i koji postaju moguće žrtve strasti i mržnje kreatora kampanje", naveo je advokat Jugoslava Ćosića.<br/><br/>Glavni i odgovorni urednik TV N1 Jugoslav Ćosić najavio je ranije da će podneti krivične prijave protiv aktera "organizovane i planirane kampanje" u kojoj ga kako je naveo, "pojedini režimski mediji" optužuju da je "plaćeni kosovski lobista".</p>
    </article>
  </body>
</html>