<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/dimov-nad-700-mln-za-reshavane-na-problema-s-mrysniia-vyzduh.429856"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T13:46:00+00:00"/>
    <meta property="og:title" content="Димов: Над 700 млн. за решаване на проблема с мръсния въздух"/>
    <meta property="og:description" content="Министърът заяви, че основният замърсител е битовото отопление | Dnes.bg"/>
  </head>
  <body>
    <article>
      <h1>Димов: Над 700 млн. за решаване на проблема с мръсния въздух</h1>
      <h2>Министърът заяви, че основният замърсител е битовото отопление</h2>
      <address><time datetime="2019-11-16T13:46:00+00:00">16 Nov 2019, 13:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Министърът на околната среда и водите Нено Димов заяви, че има над 700 млн. лева за решаване на проблема с мръсния въздух в текущата оперативна програма на министерството.</p>
      <p>Министърът коментира пред БНТ темата с мръсния въздух. Според него тя е станала актуална, когато е била определена като приоритет на министерството през 2017-та година.</p>
      <p>Фокусът за справяне с мръсния въздух трябва да е насочен към транспорта и битовото отопление, коментира той.</p>
      <p>Министърът заяви, че основният замърсител е битовото отопление, на второ място транспортът и едва на трето място с малък процент – промишленото замърсяване.</p>
      <p>„Ние успяхме да осигурим около 500 млн. лв. за българските общини, които да кандидатстват за електрифициране на градския транспорт. Един от проблемите в Европа са азотните окиси. Автобусите, които са на газ, генерират азотни окиси“, каза той и посочи, че електротранспортът не го създава.</p>
      <p>„Когато се задават въпроси към местната власт, трябва съответно местната власт да отговори на това, което направихме и което според мен беше много сериозен пробив за пръв път в екологично законодателство, в закона ние променихме в момента стимулите и респективно санкциите към местната власт, не те да изпълняват програмите си. Досега беше санкционирано, ако не се изпълняват програмите, сега ние санкционираме, ако няма резултат, т.е. за първи път фокусът е насочен към постигане на резултат, което в края на краищата е важно, защото ако вие изпълнявате една програма без резултат, значи тази програма не е добра“, коментира Димов.</p>
      <p>Много е ранен етапът за цените на самолетните билети във връзка с декларацията на холандското правителство за авиацията, каза той във връзка с декларацията на холандското правителство за авиацията.</p>
      <p>„Това по принцип много на ранен етап е. Тук се повдига много сериозен въпрос и в ЕС не трябва да има теми табу. Това е въпрос в общия контекст на мобилността. Българското правителство в мое лице предложи да бъде направен специален фонд за електрификация на транспорта в Европа. Това е пореден разговор в посока чистата мобилност, тук тепърва ще предстои да се правят анализи и да се взимат решения“, каза още Димов.</p>
      <p>Според него този проблем има няколко аспекта: икономически, екологичен и социален. „България се присъедини към повдигането на дебат. Този дебат трябва да се проведе, този анализ трябва да се случи. Когато той се случи и видим не само единият елемент, ЕК ще вземе решение дали изобщо да стартира такъв процес и като го стартира всяка държава членка ще може да вземе отношение по него“, допълни още Димов.<br/> </p>
    </article>
  </body>
</html>