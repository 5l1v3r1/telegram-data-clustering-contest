<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1542906.html/%D8%AE%D9%88%D8%AF%D8%B1%D9%88%D8%B3%D8%A7%D8%B2%DB%8C-%DA%A9%D8%B4%D9%88%D8%B1-%D8%AF%D8%B1-%D8%A7%D9%86%D8%AD%D8%B5%D8%A7%D8%B1-%D8%A7%D8%B3%D8%AA--%D8%AE%D9%88%D8%AF%D8%B1%D9%88-%D8%B3%D8%A7%D8%B2%D8%A7%D9%86-%D9%85%D8%AD%D8%B5%D9%88%D9%84%D8%A7%D8%AA-%D8%AE%D9%88%D8%AF-%D8%B1%D8%A7-%DA%AF%D8%B1%D8%A7%D9%86-%D9%85%DB%8C-%D9%81%D8%B1%D9%88%D8%B4%D9%86%D8%AF--%D8%B3%D9%88%D8%AF-%D9%88%D8%A7%D8%B1%D8%AF%D8%A7%D8%AA-%D8%AE%D9%88%D8%AF%D8%B1%D9%88-%D8%A8%D9%87-%D8%AC%DB%8C%D8%A8-%D8%B3%D9%88%D8%AF%D8%AC%D9%88%DB%8C%D8%A7%D9%86-%D9%85%DB%8C-%D8%B1%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T13:58:00+00:00"/>
    <meta property="og:title" content="خودروسازی کشور در انحصار است/ خودرو سازان محصولات خود را گران می فروشند/ سود واردات خودرو به جیب سودجویان می رود"/>
    <meta property="og:description" content="محمدرضا منصوری به وضعیت خودروسازان داخلی اشاره کرد و گفت: خودروسازان هزینه های مالی و بدهی بانکی زیادی دارند و همچنین حیف و میل هایی هم که از قدیم وجود داشت باعث می شود اصلاح این وضعیت سخت تر از پیش شود اما به هر حال خودروسازان تلاششان را می کنند که وضعیت بهتر شود."/>
  </head>
  <body>
    <article>
      <h1>خودروسازی کشور در انحصار است/ خودرو سازان محصولات خود را گران می فروشند/ سود واردات خودرو به جیب سودجویان می رود</h1>
      <h2>بررسی وضعیت خودروسازان در گفتگوی دانا با عضو کمیسیون صنایع و معادن مجلس؛</h2>
      <address>
        <time datetime="2019-11-16T13:58:00+00:00">16 Nov 2019, 13:58</time>
      </address>
      <p>محمدرضا منصوری به وضعیت خودروسازان داخلی اشاره کرد و گفت: خودروسازان هزینه های مالی و بدهی بانکی زیادی دارند و همچنین حیف و میل هایی هم که از قدیم وجود داشت باعث می شود اصلاح این وضعیت سخت تر از پیش شود اما به هر حال خودروسازان تلاششان را می کنند که وضعیت بهتر شود.</p>
      <p>«محمدرضا منصوری» عضو کمیسیون صنایع و معادن مجلس در گفت و گو با <a href="http://www.dana.ir/">شبکه اطلاع رسانی راه دانا</a> با اشاره به وضعیت بازار و صنعت خودروهای داخلی اظهار داشت: خودروسازی کشور در انحصار است و از بیرون نمی توانیم خودرو بیاوریم؛ خودرو سازان داخلی هم علی رغم عملکرد ضعیفی که داشتند، بدهکاری زیاد و بهره وری پایینی دارند.</p>
      <p>وی با اشاره به این که دلیل اصلی عدم صادرات، بالا بودن قیمت تمام شده محصولات خودروسازان است گفت: خودرو سازان محصولات خود را بالاتر از قیمتی که باید بفروشند، می فروشند زیرا بهره وری شان پایین است.</p>
      <p>عضو کمیسیون صنایع و معادن مجلس اصلاح وضعیت صنعت خودروسازی را کار دشوار و سختی دانست و بیان داشت: خودروسازان هزینه های مالی و بدهی بانکی زیادی دارند و همچنین حیف و میل هایی هم که از قدیم وجود داشت باعث می شود اصلاح این وضعیت سخت تر از پیش شود اما به هر حال خودروسازان تلاششان را می کنند که وضعیت بهتر شود.</p>
      <p>منصوری در تشریح چگونگی بهبود وضعیت بازار خودرو اذعان کرد: برای بهبود شرایط فعلی صنعت خودروسازی باید حتما از کسانی که در بخش خصوصی هستند و کارشان را بلدند استفاده کرد؛ ایرانیان خارج از کشور و یا حتی کشورهایی مثل روسیه و ترکیه نیز می توانند در این راستا در کشور سرمایه گذاری کنند تا کمک حال وضعیت خودروسازان شوند.</p>
      <p>وی به تاثیر تحریم ها بر وضعیت صنعت خودروسازی اشاره کرد و گفت: دوران تحریم گردش مالی خودروسازان را دچار مشکل کرده است؛ امیدواریم که مشکلات موجود حل شود و با یک مدیریت صحیح شاهد تولیدات با کیفیت خودرو باشیم، چون مردم ما این حق را دارند که خودروی با کیفیت بالا سوار شوند.</p>
      <p>عضو کمیسیون صنایع و معادن مجلس در تشریح این مسئله که "واردات مقرون به صرفه تر از تولید قطعات است" اشاره کرد: واردات به دلیل این که با دلار صورت می گیرد گران تر است، تولیدکنندگان نیز باید کیفیت محصولات خود را ارتقاء دهند تا بتوانند خروجی مثبتی داشته باشند؛ البته یک مقدار از مشکلاتی که داریم در بحث تولیدات مان است که تولیدکنندگان ما نمی توانند محصولات با کیفیتی داشته باشند تا بتوانند صادر کننده باشند و همیشه به دنبال این هستند که گمرکی بالا برود و مردم تاوان آن را بدهند.</p>
      <p>منصوری در ادامه گفت: اگر مالیات و یا عوارض بیش تر شود، طبیعتاً قاچاق بوجود می آید و توجیه پیدا می کند و آن وقت به عوارض گمرک می رسیم که فقط سود این کار به جیب یک عده سودجو که واردات را انجام می دهند می رود.</p>
      <p>وی در پاسخ به این سوال که "آیا در مجلس برنامه ای برای حمایت از قطعه سازان وجود دارد؟" گفت: حمایت همیشه بوده و الان هم هست؛ مرزها را بستیم و با توجه به این که قیمت دلار از 3 هزار تومان به 12 هزار تومان رسیده است، قطعه ساز ما باید مهارت خود را نشان دهد تا بتواند محصولات خود را صادر کند.</p>
      <p>عضو کمیسیون صنایع و معادن مجلس خاطر نشان کرد: یک مقدار هم باید بحث دانش فنی و مهارت در قطعه سازان خود افزایش دهیم؛ در این زمینه ما سخت نگرفته ایم و همیشه راحت بوده اند؛ قطعه سازان ما چون برای خودرو سازان داخلی قطعه تولید می کردند، کیفیت پایینی داشتند و کیفیت صادراتی نداشتند و به همین دلیل تنبل بار آمده اند.</p>
      <p>منصوری در پایان گفت: قطعه سازان باید خودشان را با شرایط دنیا وفق دهند و باید قطعات خود را با کیفیت و استاندارد بالاتری تولید کنند تا بتوانند محصولات شان را صادر کنند.</p>
      <p>انتهای پیام/</p>
    </article>
  </body>
</html>