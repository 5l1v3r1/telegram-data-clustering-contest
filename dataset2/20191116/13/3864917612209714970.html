<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819652-sencov-putin-hoce-nakinuti-okupovanij-donbas-na-siu-ukraini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T13:28:00+00:00"/>
    <meta property="og:title" content="Сенцов: Путін хоче накинути окупований Донбас на шию України"/>
    <meta property="og:description" content="Колишній в'язень Кремля, режисер Олег Сенцов сподівається, що українське керівництво не погодиться віддати незалежність України заради того, щоб повернути Донбас."/>
  </head>
  <body>
    <article>
      <h1>Сенцов: Путін хоче накинути окупований Донбас на шию України</h1>
      <h2>Колишній в'язень Кремля, режисер Олег Сенцов сподівається, що українське керівництво не погодиться віддати незалежність України заради того, щоб повернути Донбас.</h2>
      <address>
        <time datetime="2019-11-16T13:28:00+00:00">16 Nov 2019, 13:28</time>
      </address>
      <p>Про це він сказав в<a href="https://www.bbc.com/ukrainian/features-50435688?xtor=AL-73-%5Bpartner%5D-%5Bmeta.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D&amp;ocid=socialflow_twitter"> інтерв'ю BBС</a>.</p>
      <p>"Перемовини - це добре, припинення вогню - це дуже добре. Здавати інтереси України - це погано. Віддати всю нашу незалежність заради того, щоб повернути Донбас і щоб на "ДНР" перетворилася вся Україна - це погано, цього робити не можна. Я сподіваюся, наше керівництво цього не зробить, а народ йому не дасть", - сказав він.</p>
      <p>На думку режисера, президент Росії Володимир<a href="https://www.ukrinform.ua/tag-putin"> Путін</a> хоче накинути Донбас на шию України, як нашийник "і смикати за нього, щоб зробити з України такого собі хатнього, слухняного собаку".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819487-sencov-u-londoni-dolucivsa-do-akcii-na-pidtrimku-aseeva.html">Сенцов у Лондоні долучився до акції на підтримку Асєєва</a>
      </blockquote>
      <p>"Спроба повернути Донбас на умовах Путіна, щоб де-факто нічого не змінилося: будуть сепаратисти, російські війська і контроль території без контролю України над кордоном. Де-юре це вже буде нібито Україна. Піднімуть українські прапори, вважатимуть, що це частина України, яку вона не контролюватиме. Відповідно, можна знімати санкції з Росії, говорити, що Росія все виконала, все добре, але Україна на це не йде. Хоча перемовини ведуться, нічого поганого в цьому немає. Тому що перемовини - це краще, ніж війна. Якщо Зеленському вдасться повернути наших полонених і припинити бойові дії, я скажу, що у нас найкращий президент, тому що це дійсно важливе завдання. Якщо він це зробить - буде дуже добре. А успіх інтеграції Донбасу при владі Путіна - ну, це неможлива річ. Так не буде", - зазначив Сенцов.</p>
      <p>Сенцов також вважає, що повернути Крим за влади Путіна неможливо.</p>
      <p>"Він триматиметься обома руками, це для нього важливе, наріжне питання всієї його сучасної політики", - додав режисер.</p>
      <p>Однак, на його думку, Україна матиме шанс повернути Донбас і Крим, коли Путін уже не буде при владі.</p>
      <p>"Він може колись піти у відставку. У це я, звісно, не вірю, але його можуть змістити наступники. Його може змісти російська революція, якщо вона, дай Боже, відбудеться. Він може просто фізично померти, і буде зміна влади, і в Росії відбудуться зміни", - сказав Сенцов.</p>
    </article>
  </body>
</html>