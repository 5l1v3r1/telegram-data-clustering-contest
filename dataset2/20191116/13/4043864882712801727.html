<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232167/"/>
    <meta property="og:site_name" content="Українська правда"/>
    <meta property="article:published_time" content="2019-11-16T13:37:57+00:00"/>
    <meta property="og:title" content="Сенцов: Успіх інтеграції Донбасу при владі Путіна – це неможливо"/>
    <meta property="og:description" content="Колишній політв’язень Кремля, режисер і письменник Олег Сенцов сподівається, що українське керівництво не погодиться віддати незалежність України заради того, щоб повернути Донбас."/>
  </head>
  <body>
    <article>
      <h1>Сенцов: Успіх інтеграції Донбасу при владі Путіна – це неможливо</h1>
      <address>
        <time datetime="2019-11-16T13:37:57+00:00">16 Nov 2019, 13:37</time>
      </address>
      <p>Колишній політв'язень Кремля, режисер і письменник Олег Сенцов сподівається, що українське керівництво не погодиться віддати незалежність України заради того, щоб повернути Донбас.</p>
      <p><b>Джерело</b>: інтерв'ю Сенцова <a href="https://www.bbc.com/ukrainian/features-50435688?xtor=AL-73-%5Bpartner%5D-%5Bmeta.ua%5D-%5Bheadline%5D-%5Bukrainian%5D-%5Bbizdev%5D-%5Bisapi%5D&amp;ocid=socialflow_twitter">ВВС.Україна</a></p>
      <p><b>Пряма мова</b>: "Перемовини – це добре, припинення вогню – це дуже добре. Здавати інтереси України – це погано. Віддати всю нашу незалежність заради того, щоб повернути Донбас і щоб на "ДНР" перетворилася вся Україна – це погано, цього робити не можна. Я сподіваюся, наше керівництво цього не зробить, а народ йому не дасть".</p>
      <p><b>Деталі</b>: На думку Сенцова, президент РФ Володимир Путін хоче накинути Донбас на шию України, як нашийник "і смикати за нього, щоб зробити з України такого собі хатнього, слухняного собаку".</p>
      <p><b>Пряма мова</b>: "Спроба повернути Донбас на умовах Путіна, щоб де-факто нічого не змінилося: будуть сепаратисти, російські війська і контроль території без контролю України над кордоном.</p>
      <p>Де-юре це вже буде нібито Україна. Піднімуть українські прапори, вважатимуть, що це частина України, яку вона не контролюватиме. Відповідно, можна знімати санкції з Росії, говорити, що Росія все виконала, все добре, але Україна на це не йде.</p>
      <p>Хоча перемовини ведуться, нічого поганого в цьому немає. Тому що перемовини - це краще, ніж війна. Якщо Зеленському вдасться повернути наших полонених і припинити бойові дії, я скажу, що у нас найкращий президент, тому що це дійсно важливе завдання. Якщо він це зробить - буде дуже добре. А успіх інтеграції Донбасу при владі Путіна - ну, це неможлива річ. Так не буде".</p>
      <p><b>Деталі</b>: Сенцов також вважає, що повернути Крим за влади Путіна неможливо, "тому що він ліпше віддасть Кремль, ніж віддасть Крим".</p>
      <p>Водночас, на його думку, Україна матиме шанс повернути Донбас і Крим, коли Путін уже не буде при владі.</p>
      <p>"Він може колись піти у відставку. У це я, звісно, не вірю, але його можуть змістити наступники. Його може змісти російська революція, якщо вона, дай Боже, відбудеться. Він може просто фізично померти, і буде зміна влади, і в Росії відбудуться зміни", - вважає режисер.</p>
      <p>Відповідаючи на питання, які українські партії пропонували йому після звільнення вступити в свої ряди, Сенцов сказав: "Ніякі не пропонували. Їм вистачило розуміння, що я нікуди не піду. Що я хочу бути незалежним, і це всі розуміли".</p>
      <p>
        <b>Передісторія:</b>
      </p>
      <ul>
        <li>10 травня 2014 року російські окупанти Криму затримали режисера Олега Сенцова та активіста Олександра Кольченка й звинуватили їх у підготовці терактів. Кримчани заперечували звинувачення.</li>
        <li>25 серпня 2015 року Північно-Кавказький військовий суд Ростова <a href="https://www.pravda.com.ua/news/2015/08/25/7078925/">засудив Сенцова</a> до 20 років позбавлення волі, а Кольченка до 10 років в’язниці.</li>
        <li>У травні 2018 року в колонії міста Лабитнангі Сенцов оголосив <a href="https://www.pravda.com.ua/news/2018/05/16/7180423/">голодування </a>з вимогою звільнити всіх політичних в'язнів Кремля. Він відмовлявся від прийому їжі 145 днів і <a href="https://www.pravda.com.ua/news/2018/10/5/7194180/">припинив</a> голодування з 6 жовтня через загрозу примусового годування.</li>
        <li>7 вересня 2019 року відбувся <a href="https://www.pravda.com.ua/news/2019/09/7/7225605/">обмін </a>утримуваними Україною і Росією громадянами у форматі "35 на 35". Зокрема, Москва видала Києву і політв’язнів Сенцова та Кольченка.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/16/7232136/"/>
        <a href="https://www.pravda.com.ua/news/2019/11/15/7232011/"/>
        <a href="https://www.pravda.com.ua/news/2019/10/24/7229939/"/>
      </related>
    </article>
  </body>
</html>