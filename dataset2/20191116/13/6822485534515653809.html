<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T13:41:00+00:00"/>
    <meta property="og:title" content="یارانه‌‌ جدید چطور پرداخت می‌شود؟"/>
    <meta property="og:description" content="یک منبع مطلع در وزارت رفاه در گفت‌وگو با فارس، در پاسخ به این سؤال که افرادی که به هر نحوی جزو حذف شدگان از یارانه نقدی هستند یا انصراف داده‌اند آیا مشمول کمک حمایتی دولت می‌شوند، اظهار داشت: دولت قرار است به 18 میلیون خانوار کمک کند که منابع آن از محل ما به التفاوت افزایش قیمت بنزین است. صرفا افرادی مشمول حمایت می‌شوند که در حال حاضر یارانه می‌گیرند و جزو سه دهک بالای درآمدی نیستند."/>
  </head>
  <body>
    <article>
      <h1>یارانه‌‌ جدید چطور پرداخت می‌شود؟</h1>
      <address>
        <time datetime="2019-11-16T13:41:00+00:00">16 Nov 2019, 13:41</time>
      </address>
      <p>یک منبع مطلع در وزارت رفاه چگونگی پرداخت یارانه جدید را تشریح کرد.</p>
      <p>یک منبع مطلع در وزارت رفاه در گفت‌وگو با فارس، در پاسخ به این سؤال که افرادی که به هر نحوی جزو حذف شدگان از یارانه نقدی هستند یا انصراف داده‌اند آیا مشمول کمک حمایتی دولت می‌شوند، اظهار داشت: دولت قرار است به 18 میلیون خانوار کمک کند که منابع آن از محل ما به التفاوت افزایش قیمت بنزین است. صرفا افرادی مشمول حمایت می‌شوند که در حال حاضر یارانه می‌گیرند و جزو سه دهک بالای درآمدی نیستند.</p>
      <p>
        <b>* مشمولان یارانه جدید چه کسانی هستند؟</b>
      </p>
      <p>این منبع مطلع با بیان اینکه در این راستا 3 حالت وجود دارد، اضافه کرد: اکنون زیرساخت و سامانه مورد نیاز برای اعتراض افراد وجود دارد و مقرر گردیده است وسع مالی خانوارها، به صورت 6 ماه یکبار بررسی و پایش شود.</p>
      <p>وی سه حالت رسیدگی به اعتراضات مربوط به یارانه را این چنین برشمرد:</p>
      <p>نخست، افرادی که از یارانه نقدی حذف شدند و اعتراض کردند، وارد فرایند پایش 6 ماهه خواهند شد.</p>
      <p>دوم، جاماندگان از دریافت یارانه نقدی به هر دلیلی، می‌توانند اعتراض خود را در سامانه ثبت کنند تا وارد فرایند پایش 6 ماهه شوند.</p>
      <p>سوم برای کسانی که در گذشته از یارانه نقدی انصراف دادند هنوز تصمیمی گرفته نشده و این موضوع قابل بررسی است.</p>
      <p>وی با تاکید بر اینکه دستورالعمل اجرایی برنامه حمایت از 18 میلیون خانوار در فرایند بررسی و نهایی سازی است، گفت: این موضوع در سطح دولت نهایی و ابلاغ خواهد شد. </p>
      <p>
        <b>* یارانه نقدی یا غیرنقدی؟</b>
      </p>
      <p>این منبع مطلع در مورد چگونگی بهره‌مندی 18 میلیون خانوار از کمک معیشتی و حمایتی دولت گفت: این حمایت مانند یارانه نقدی نیست. بلکه به صورت اعتبار ریالی در همان شماره حساب متعلق به یارانه نقدی به حساب سرپرستان خانوار واریز می‌شود.</p>
      <p>وی گفت: احتمالا این کمک معیشتی مانند سبد کالا که در گذشته پرداخت شد به صورت غیرنقدی است تا اثر تورمی آن کاهش یابد. البته شیوه پرداخت نقدی هم در دست بررسی است و هر کدام از این مدل ها قطعی شود، اطلاع رسانی خواهد شد.</p>
      <p>این منبع مطلع افزود: هدف اصلی دولت از اجرای این طرح، کاهش فشار اقتصادی بر اقشار متوسط و پایین است.</p>
      <p>با اعتبار ریالی واریز شده به حساب یارانه، شهروندان می‌توانند نسبت به خرید کالاهای مشخصی از فروشگاه‌های بزرگ اقدام کنند.</p>
    </article>
  </body>
</html>