<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/eto-kolko-pechelyat-obiknovenite-rabotnitsi-v-germaniya_news709616.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-16T13:00:00+00:00"/>
    <meta property="og:title" content="Ето колко печелят обикновените работници в Германия"/>
    <meta property="og:description" content="През 2019 година средната годишна заплата на специалистите в техническите и работническите професии в страната възлиза на 43 000 евро"/>
  </head>
  <body>
    <article>
      <h1>Ето колко печелят обикновените работници в Германия</h1>
      <h2>През 2019 година средната годишна заплата на специалистите в техническите и работническите професии в страната възлиза на 43 000 евро</h2>
      <address>
        <time datetime="2019-11-16T13:00:00+00:00">16 Nov 2019, 13:00</time>
      </address>
      <p>https://blitz.bg/svyat/eto-kolko-pechelyat-obiknovenite-rabotnitsi-v-germaniya_news709616.html Blitz.bg</p>
      <figure>
        <img src="https://static.blitz.bg/documents/thumbnails/730/201909/1568268487-litgloi.jpg"/>
        <figcaption>Снимка: Sutterstock</figcaption>
      </figure>
      <p><b>За различните професии, за най-високите и най-ниските заплати в Германия е писано неведнъж. Но колко печелят строителите, електротехниците, механиците, тоест - хората в така наречените „работнически професии"? </b><br/><br/>Отговор на този въпрос ни дава големият германски онлайн-портал StepStone, който всяка година провежда мащабно изследване на германския трудов пазар и изготвя доклад за заплатите, пише "<a href="https://www.dw.com/bg/%D1%88%D0%BB%D0%BE%D1%81%D0%B5%D1%80%D0%B8-%D0%B7%D0%B8%D0%B4%D0%B0%D1%80%D0%B8-%D1%82%D0%B5%D1%85%D0%BD%D0%B8%D1%86%D0%B8-%D0%BA%D0%BE%D0%BB%D0%BA%D0%BE-%D0%BF%D0%B5%D1%87%D0%B5%D0%BB%D1%8F%D1%82-%D1%80%D0%B0%D0%B1%D0%BE%D1%82%D0%BD%D0%B8%D1%86%D0%B8%D1%82%D0%B5-%D0%B2-%D0%B3%D0%B5%D1%80%D0%BC%D0%B0%D0%BD%D0%B8%D1%8F/a-48715609">Дойче веле</a>".<br/><br/><b>От А до Я</b><br/>През 2019 година средната годишна заплата на специалистите в техническите и работническите професии в Германия възлиза на 43 000 евро. Това се дължи не на последно място на благоприятната икономическа конюнктура, от която обаче все пак не печелят всички, констатират експертите.<br/><br/>В най-изгодна финансова ситуация се оказват специалистите от средния ешелон, които годишно изкарват средно 58 000 евро преди данъци. Това добро възнаграждение се обяснява както с факта, че те са инвестирали време и средства в професионалното си обучение, така и с повишените отговорности, които поемат на работното си място.<br/><br/>Защото тези специалисти обикновено ръководят определен брой други хора - работници и по-неквалифицирани специалисти. В германската образователна система тяхната квалификация се нарича Meister или Techniker, което отговаря приблизително на „майстор" или „старши техник".<br/><br/>От всички работнически професии най-добро заплащане получават електротехниците, а най-ниско - специалистите по озеленяване.<br/><br/>StepStone предостави и списък с най-добре печелещите специалисти, който изглежда така: електротехникът получава годишно средно 53 500 евро бруто, шлосер-мехатроник - 45 900 евро, специалист по електроника - 45 100 евро, стругар - 44 800 евро, механик - 44 500 евро, технолог-монтажист - 44 300 евро, машинен оператор - 43 600 евро, шлосер-механик - 43 400 евро, зидар - 43 100 евро.<br/><br/>Към по-ниските заплати спада възнаграждението на градинарите. Специалистите по озеленяването изкарват годишно не повече от 32 000 евро. Но пък тази професия дава повече възможности за допълнителен труд - „на частно", както се казваше навремето.<br/>Шлосер в Бремен, шлосер в Лайпциг: има разлика<br/><br/>В своето проучване StepStone анализира заплатите на около 85 хиляди специалисти. Независимо от отрасъла, равнището на заплатата винаги зависи и от големината на компанията-работодател.<br/><br/>Докато големите концерни плащат на посочените специалисти средно 51 100 евро годишно, по-малките фирми с личен състав до 500 души обикновено предлагат 20% по-ниски възнаграждения.<br/><br/>Друг важен фактор за заплатите е географският. В провинциите Баден-Вюртемберг и Хесен заплатите на специалисти с професионално образование надхвърлят 46 000 евро годишно. Съвсем друго е положението в Източна Германия. В провинция Саксония-Анхалт същите тези специалисти получават средно около 31 000 евро годишно.<br/><br/>Ако пък сравним някои градове, ще установим, че един специалист, който в Бремен изкарва средно около 54 500 евро, в Лайпциг би взимал едва 32 600.</p>
    </article>
  </body>
</html>