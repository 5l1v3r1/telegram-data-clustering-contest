<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/ujabb-veszely-fenyegeti-velencet"/>
    <meta property="og:site_name" content="infostart"/>
    <meta property="article:published_time" content="2019-11-16T13:26:00+00:00"/>
    <meta property="og:title" content="Újabb veszély fenyegeti Velencét"/>
    <meta property="og:description" content="Továbbra is a legmagasabb fokozatú riasztás van életben Velencében, ahol vasárnap az ár ismét teljesen víz alá temetheti a szigeteket."/>
  </head>
  <body>
    <article>
      <h1>Újabb veszély fenyegeti Velencét</h1>
      <address><time datetime="2019-11-16T13:26:00+00:00">16 Nov 2019, 13:26</time> by <a rel="author">Infostart / MTI</a></address>
      <h3>Továbbra is a legmagasabb fokozatú riasztás van életben Velencében, ahol vasárnap az ár ismét teljesen víz alá temetheti a szigeteket.</h3>
      <p>Az utcákon lefektetett pallókon vagy magas gumicsizmában lehetett közlekedni. A pallók 120 centiméteres vízmagasságig nyújtanak segítséget, e fölött megemeli őket az ár.</p>
      <blockquote>A Szent Márk teret újra megnyitották, és újraindult a vízibuszforgalom is, de több megálló továbbra is zárva van.</blockquote>
      <p>Az óvodák, iskolák, bankok, posták, más hivatalok szerdától zárva tartanak, az üzletek többsége szintén nem nyit ki, ezért akadozik az élelmiszer-ellátás. Továbbra sem látogatható a Szent Márk-bazilika, a dózse palota és a velencei múzeumok, paloták nagy része. A Biennálé területe nem szenvedett jelentős kárt.</p>
      <p>A legmagasabb fokozatú, vörös színű időjárási riasztás egész Veneto tartományra érvényes a viharos esőzések miatt. A készültséget vasárnapra is meghosszabbították: hajnali három óra körül várják az első tetőzést, majd vasárnap dél körül 160 centiméteres árvizet jeleznek Velencében, ami azt jelenti, hogy a Szent Márk téren - amely a lagúnák egyik legalacsonyabb pontja - ismét térd fölé fog érni a víz. Ilyen magas vízállásnál ismét lezárják a teret, és leállítják a hajóforgalmat, mivel a vaporettók nem férnek át a hidak alatt.</p>
      <p>Luigi Brugnoli velencei polgármester egymilliárd euróra becsülte az eddigi károkat. Nemzetközi pénzgyűjtés indult a város segítésére, a Chievo labdarúgócsapata felajánlotta hétvégi bevételét, és szolidaritási lánc működik a velenceiek között is, akik megosztják egymással élelmiszer-tartalékaikat, szivattyúikat, és segítenek a város tisztításában is.</p>
      <p>Nicola Ligi, a velencei katasztrófavédelem koordinátora elmondta, hogy még a kora téli árvízhez hozzászokott Velencét is térdre kényszerítette, hogy a szerda éjjeli rendkívüli, 187 centiméteres ár óta folyamatos a tetőzés, és a város egyfolytában víz alatt áll.</p>
      <p>Pierpaolo Campostrini, a Szent Márk-bazilika művészeti felelőse az MTI-nek elmondta, hogy hiába tették vízhatlanná a kriptát még 1990-ben, a beáramló vizet a falak magukba szívták.</p>
      <p>A sókristályok átitatják a téglákat, a márványt, a mozaikpadlókat és idővel "szétrobbantják" őket: "az ár elvonul, de mély nyomot hagy maga után" - hangoztatta Campostrini.</p>
      <p>A kulturális tárca 200 millió eurót ígért a következő két évre. Velence ezenkívül 20 millió euró gyorssegélyben is részesült, de a legkisebb presszó tulajdonosa is több ezer euróra becsülte a tengervíz alá került hűtőládákból kidobott áru értékét. Ehhez járul hozzá a forgalomkiesés is.</p>
      <p>Az olasz sajtónak nyilatkozó Sergio Costa környezetvédelmi miniszter azt mondta, hogy</p>
      <blockquote>a talán 2021 tavaszára működőképessé váló Mose-mobil zsiliprendszer önmagában nem lesz elegendő a város megvédésére.</blockquote>
      <p>A velenceik szerint az is problémát jelent, hogy a várost tartó cölöpök a hosszú nyári szárazságban megrepedeztek, most pedig a megemelkedett vízben szétmállnak.</p>
      <p>A velenceieket szirénazúgás figyelmezteti az ár érkezésére, valamint a polgármesteri hivataltól és a katasztrófavédelemtől telefonos és internetes értesítéseket kapnak a mindenkori vízszintről és a legfontosabb teendőkről.</p>
      <p>
        <i>Nyitókép: Andrea Merola</i>
      </p>
    </article>
  </body>
</html>