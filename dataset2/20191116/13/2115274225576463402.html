<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_crisi_acciaio-6563806/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T13:07:00+00:00"/>
    <meta property="og:title" content="Da dove viene la crisi dell'acciaio"/>
    <meta property="og:description" content="Intervista a Gianclaudio Torlizzi, esperto di commodities, convinto che, nonostante la debolezza del comparto, AlcerolMittal non lascerà mai l'Italia"/>
  </head>
  <body>
    <article>
      <h1>Da dove viene la crisi dell'acciaio</h1>
      <h2>Intervista a Gianclaudio Torlizzi, esperto di commodities, convinto che, nonostante la debolezza del comparto, AlcerolMittal non lascerà mai l'Italia</h2>
      <address><time datetime="2019-11-16T13:07:00+00:00">16 Nov 2019, 13:07</time> by <a rel="author" href="https://www.agi.it/authors/gianluca-maurizi/" target="_blank">Gianluca Maurizi</a></address>
      <p>"L'Italia è il perno attorno al quale riscrivere l'equilibrio del mercato siderurgico europeo". Il parere è di <b>Gianclaudio Torlizzi</b>, fondatore di<b> T-Commodity</b>, società di consulenza sulle materie prime, secondo cui, "con ogni probabilità, <b>ArcelorMittal</b>, al netto degli errori del governo e degli interventi della magistratura, difficilmente abbandonerà l'Italia, ma sfrutterà l'occasione per strappare un consolidamento produttivo e tagli occupazionali".</p>
      <p>Di certo <b>la crisi dell'acciaio</b> in Europa è evidente. "Il mercato", osserva l'esperto di commodities intervistato dall'AGI, "è in condizioni di grande <b>debolezza</b> a causa del forte rallentamento del comparto automobilistico tedesco, iniziato già lo scorso anno".</p>
      <p>Tra il primo trimestre 2018 e settembre 2019 il prezzo del <b>coils a caldo</b>, quello prodotto dall'Ilva, è precipitato mediamente da circa 550 a meno di 400 euro alla tonnellata. "E questo", rileva Torlizzi, "sta mettendo in difficoltà tutte le acciaierie: i consumi frenano e fanno scendere il prezzo dell'acciaio, ma il costo delle materie prime che servono per produrlo, come il minerale di ferro, non cala, sostenuto dalla domanda cinese".</p>
      <hr/>
      <p>
        <b>Il colis a caldo</b>
      </p>
      <p>La laminazione a caldo è un processo di lavorazione meccanica ad alta temperatura eseguito per ridurre lo spessore della lamiera o il diametro del tondo di acciaio</p>
      <hr/>
      <p>In questa situazione i produttori europei si trovano schiacciati. "E la loro marginalità", afferma Torlizzi, "è rimasta stritolata. Il disastro dell'Ilva, su cui comunque pesano gli elementi politico-giudiziari locali, va dunque contestualizzato all'interno di una situazione difficile di tutto il comparto siderurgico in Europa".</p>
      <p>Come dimostra l'andamento del titolo <b>ArcelorMittal</b> in Borsa, passato dagli oltre 30 euro di inizio 2018 ai meno di 15 di oggi. E neanche le prospettive sono rosee. I produttori riferiscono che dal settore dell'auto tedesco non arrivano segnali di ripresa: da inizio anno la produzione è scesa del 20% rispetto al 2018.</p>
      <related>
        <a href="https://www.agi.it/politica/stallo_arcelormittal_scudo_penale-6529044/news/2019-11-12/"/>
      </related>
      <p>"Tutto ciò", incalza l'esperto, "non fa che aumentare il problema della sovracapacità produttiva dell'acciaio in Europa. E se si vorrà assistere a una ripresa sostenibile dei prezzi nell'arco del 2020, una razionalizzazione produttiva è imprescindibile".</p>
      <p>Lo <b>Steel Committee dell'Ocse</b> calcolava l'eccesso di produzione globale in 425,5 milioni di tonnellate già per il 2018. E prevedeva che se tutti i progetti comunicati e i nuovi impianti annunciati fossero stati realizzati la capacità produttiva sarebbe cresciuta di un ulteriore 4-5% tra il 2019 e il 2021. "Il punto", osserva Torlizzi, "è chi si debba fare ora carico dei tagli produttivi". La differenza tra la capacità produttiva potenziale massima e quella effettiva, in Europa, si aggira attualmente sui 50-60 milioni di tonnellate. Che si traducono in un<b> eccesso di manodopera</b> tra occupati diretti e indotto.</p>
      <p>Il processo di riduzione della capacità produttiva in Europa è già stato avviato. Gli stop sono stati tanti negli ultimi mesi: Salzgitter ha <a href="https://www.agi.it/economia/come_si_spegne_altoforno_arcelormittal_ilva-6557476/news/2019-11-16/">chiuso un altoforno</a> da 600.000 tonnellate all'anno; ArcelorMittal ha fermato altoforni nei siti di <b>Cracovia</b>, delle <b>Asturie</b> e di<b> Brema</b> e ridotto la produzione a <b>Dunkirk</b> e<b> Eisenhuttenstadt</b>; <b>Ssab</b> ha tagliato 1,8 milioni di tonnellate all'anno di capacità negli impianti di <b>Raahe</b> in Finlandia e<b> Oxelosund</b> in Svezia; <b>Liberty</b> ha annunciato di voler estendere il taglio del 20% della capacità della sua acciaieria di<b> Ostrava</b>.</p>
      <p>Nonostante tutto, però, ritiene Torlizzi, "Arcelor Mittali non se ne andrà mai dall'Italia: innanzitutto perché siamo il secondo mercato manifatturiero in Europa e, poi, per non correre il rischio di lasciare campo libero a un <b>concorrente</b>, magari cinese. Anche tra gli operatori non prevale l'idea di un abbandono ma quella di una <b>razionalizzazione</b> produttiva in linea con il nuovo scenario". Quello che, conclude l'esperto, "ha spinto ArcelorMittal a chiedere quest'anno per 5 volte ai clienti un aumento dei prezzi e per 5 volte vederselo rifiutato". </p>
    </article>
  </body>
</html>