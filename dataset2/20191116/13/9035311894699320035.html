<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/dipsiz-golu-kurtarma-calismalari-basladi"/>
    <meta property="og:site_name" content="euronews"/>
    <meta property="article:published_time" content="2019-11-16T13:00:01+00:00"/>
    <meta property="og:title" content="Dipsiz Göl'ü 'kurtarma' çalışmaları başladı"/>
    <meta property="og:description" content="Dipsiz Göl'ü 'kurtarma' çalışmaları başladı"/>
  </head>
  <body>
    <article>
      <h1>Dipsiz Göl'ü 'kurtarma' çalışmaları başladı</h1>
      <address><time datetime="2019-11-16T13:00:01+00:00">16 Nov 2019, 13:00</time> by <a rel="author">Euronews </a></address>
      <p>Gümüşhane'de define aranması için kazılan ve yörede Dipsiz Göl olarak anılan alanın rehabilitasyonu için akademisyen ve teknik elemanlardan oluşan ekip çalışmalara başladı.</p>
      <p>İl merkezine bağlı Dumanlı köyü sınırları içindeki alana gelen ekipler, gölde toprakla doldurulan alanı iş makinesi yardımıyla boşalttı.</p>
      <p>Gölün içindeki toprak kamyonlarla başka alana taşınırken, alanın aslına uygun hale getirilmesi için ekiplerin alandaki çalışması sürüyor.</p>
      <p>Alanda çalışma yapan ekipte yer alan Gümüşhane Üniversitesi Doğa Bilimleri ve Mühendislik Fakültesi Jeoloji Mühendisliği Bölümü Öğretim Üyesi Doç. Dr. Selçuk Alemdağ, gazetecilere yaptığı açıklamada, morfolojik açıdan mevcut topoğrafyayı incelediğini, alanın vadi tabanından 20 metre yukarıda olduğunu söyledi.</p>
      <p>Buzul göllerinin genellikle dağların zirvelerinde, zirveye yakın eteklerde oluşan çanaklarda meydana geldiğini belirten Alemdağ, şunları söyledi:</p>
      <p>"Bu, daha çok bizim için yamaç molozu çöküntüsünü andırmakta. Teknik incelemelerde bu durumu yansıtmaktadır. Topoğrafyayla göl çerçevesi ve göl çanağının olduğu alana baktığımızda alanda tahribat olmadığı gözlemleniyor. Bu alana su birikintisi de diyebiliriz. Bu tür alanları biz genelde birikinti suları olarak değerlendiriyoruz, doğada bu tür alanlar çok fazla olduğu için."</p>
      <p>Jeolojik anlamda ortamda volkanotortul kaya kütlelerinden oluşan kireç taşları, kil taşları, marnlar ve tabanda volkanikler, andezit bazaltlardan oluşan sağlam bir kaya kütlesi bulunduğunu anlatan Alemdağ, şöyle devam etti:</p>
      <p>"Yaklaşık 30 metre çapında bir yamaç molozu birikinti konisi bağlamında değerlendirdiğimiz bir çöküntü alanı. Buradaki çalışma alanının basında belirtildiği gibi buzul gölü olma olasılığı, teknik olarak benim kafama oturmuş değil. Buzul gölü, buzulların aşındırmasıyla oluşan çanaklardaki su birikintileri olarak tariflenirse buradaki topoğrafik eğime baktığımızda bu eğimde kaç metrelik bir buzul kütlesi oluşacak ki bunun mevcut jeolojik yapı üzerinde bir aşındırması olsun ve böyle bir çukur meydana getirsin. Bu durum açıkçası teknik olarak mümkün değil gibi görünmekte."</p>
      <p>Gümüşhane Valiliği, halk arasında "Dipsiz Göl" olarak bilinen alanda gerçekleştirilen define kazısına ilişkin, "4 gün süren arama çalışması sonrasında 10 Kasım 2019 tarihi itibarıyla kapatma işlemi yapılarak alan eski haline getirilmiştir. Define araması yapılan alanda taşınır, taşınmaz herhangi bir kültür varlığına rastlanmamıştır." açıklamasını yaptı.</p>
      <p>Gümüşhane merkeze bağlı Dumanlı Köyü sınırları içerisinde yer alan Dipsiz Göl’de ‘define’ söylentisi üzerine yasal izinle başlatılan kazıda herhangi bir bulguya ulaşılamadığı ortaya çıkmıştı.</p>
    </article>
  </body>
</html>