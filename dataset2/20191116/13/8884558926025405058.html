<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/hrvaska-bi-lahko-predstavnikom-bih-prepovedala-vst"/>
    <meta property="og:site_name" content="Primorske novice"/>
    <meta property="article:published_time" content="2019-11-16T13:11:03+00:00"/>
    <meta property="og:title" content="Hrvaška bi lahko predstavnikom BiH prepovedala vstop v državo"/>
    <meta property="og:description" content="Hrvaške oblasti bi lahko političnim predstavnikom Bosne in Hercegovine preprečile vstop v državo, ker migrante hujskajo k nezakonitemu vstopu na Hrvaško, poroča hrvaški časnik Večernji list. Sporne naj bi bile predvsem izjave ministra Unsko-sanskega kantona Nermina Kljajića."/>
  </head>
  <body>
    <article>
      <h1>Hrvaška bi lahko predstavnikom BiH prepovedala vstop v državo</h1>
      <address><time datetime="2019-11-16T13:11:03+00:00">16 Nov 2019, 13:11</time> by <a rel="author">STA</a></address>
      <p>
        <b>Hrvaške oblasti bi lahko političnim predstavnikom Bosne in Hercegovine preprečile vstop v državo, ker migrante hujskajo k nezakonitemu vstopu na Hrvaško, poroča hrvaški časnik Večernji list. Sporne naj bi bile predvsem izjave ministra Unsko-sanskega kantona Nermina Kljajića.</b>
      </p>
      <figure>
        <img src="https://static.primorske.si/foto/highres/gnweb/719999_hrvaska_zastava.jpg"/>
        <figcaption>Foto: pixabay.com</figcaption>
      </figure>
      <p><b>ZAGREB</b> &gt; Zadnje izjave članov vlade Unsko-sanskega kantona v BiH glede blokade migrantskih centrov Miral in Bira so po oceni hrvaških oblasti precej dvoumne. Iz njih je možno razbrati, da bo izhod iz centrov dovoljen samo tistim, ki želijo prečkati mejo s Hrvaško. Pristojne hrvaške službe tako razmišljajo o tem, da bi določenim političnim predstavnikom BiH prepovedali vstop na Hrvaško.</p>
      <p>Gre predvsem za notranjega ministra tega kantona <b>Nermina Kljajića</b>, ki je v petek dejal, da bo izhod iz dveh migrantskih centrov, ki sta povsem blizu meje s Hrvaško, omogočen samo tistim, "ki bodo poskusili srečo" in skušali prečkati mejo s Hrvaško. Minister je ob tem po poročanju portala Klix.ba zagotovil, da pri tem ukrepu ne gre za načrtno pošiljanje migrantov v sosednjo državo.</p>
      <p>Zagreb je v preteklosti že prepovedal vstop tujim državnikom. Aprila 2018 so do nadaljnjega vstop prepovedali srbskemu obrambnemu ministru <b>Aleksandru Vulinu</b>, ker je podal več spornih izjav. Med drugim je dejal, da "o njegovem prihodu lahko odloča samo vrhovni poveljnik srbske vojske <b>Aleksandar Vučić</b>, nikakor pa ne hrvaški ministri".</p>
      <p>Hrvaško zunanje ministrstvo je tedaj v diplomatski noti Srbiji zapisalo, da gre za poskus zanikanja hrvaške suverenosti.</p>
    </article>
  </body>
</html>