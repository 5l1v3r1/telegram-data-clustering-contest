<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684667/diefkriniseis-tou-ypourgeiou-energeias-gia-ti-meiosi-ton-yko-sto-"/>
    <meta property="og:site_name" content="enikos.gr"/>
    <meta property="article:published_time" content="2019-11-16T13:54:00+00:00"/>
    <meta property="og:title" content="Διευκρινίσεις του υπουργείου Ενέργειας για τη μείωση των ΥΚΩ στο νυχτερινό ρεύμα"/>
    <meta property="og:description" content="Στη μείωση των χρεώσεων ΥΚΩ για τη νυχτερινή κατανάλωση που αφορά στους πελάτες οικιακής χρήσης Χαμηλής Τάσης στις υψηλότερες καταναλώσεις αναφέρθηκε ο υπουργός Περιβάλλοντος και Ενέργειας Κωστής Χατζηδάκης..."/>
  </head>
  <body>
    <article>
      <h1>Διευκρινίσεις του υπουργείου Ενέργειας για τη μείωση των ΥΚΩ στο νυχτερινό ρεύμα</h1>
      <address>
        <time datetime="2019-11-16T13:54:00+00:00">16 Nov 2019, 13:54</time>
      </address>
      <p>Στη μείωση των χρεώσεων ΥΚΩ για τη νυχτερινή κατανάλωση που αφορά στους πελάτες οικιακής χρήσης Χαμηλής Τάσης (κυρίως νοικοκυριά) στις υψηλότερες καταναλώσεις αναφέρθηκε ο υπουργός Περιβάλλοντος και Ενέργειας <a href="http://www.enikos.gr/politics/684649/chatzidakis-meioseis-apo-30-eos-65-stis-chreoseis-tis-dei-poious-">Κωστής Χατζηδάκης</a> σε συνέντευξή του ΣΚΑΪ.</p>
      <p>Αυτό διευκρινίζεται με ανακοίνωση του υπουργείου Περιβάλλοντος και Ενέργειας και υπογραμμίζεται ότι: «τυχόν αναφορές για γενικευμένες αλλαγές στην τιμολογιακή πολιτική της ΔΕΗ ή στις ρυθμιζόμενες χρεώσεις (που αφορούν όλους τους παρόχους) οφείλονται σε παρερμηνεία των δηλώσεων του Υπουργού ΠΕΝ και δεν ανταποκρίνονται στην πραγματικότητα».</p>
      <p>Από το Γραφείο Τύπου του Υπουργείου Περιβάλλοντος και Ενέργειας εκδόθηκε η ακόλουθη ανακοίνωση:</p>
      <p>“Σε συνέχεια των δηλώσεων του Υπουργού ΠΕΝ κ. Κωστή Χατζηδάκη σε εκπομπή του τηλεοπτικού σταθμού ΣΚΑΪ και επειδή παρατηρήθηκε εσφαλμένη ερμηνεία και αναπαραγωγή των δηλώσεων αυτών, διευκρινίζονται τα ακόλουθα:</p>
      <p>Ο κ. Χατζηδάκης αναφέρθηκε στο άρθρο 15 του σχεδίου νόμου για ΔΕΗ, ΔΕΠΑ, ΑΠΕ κλπ. που κατατέθηκε χθες το βράδυ στη Βουλή και το οποίο προβλέπει αναπροσαρμογή των χρεώσεων Υπηρεσίας Κοινής Ωφελείας (ΥΚΩ) στα νυχτερινά τιμολόγια όλων των παρόχων ηλεκτρικού ρεύματος για καταναλώσεις άνω των 1.600 KWh/τετράμηνο.</p>
      <p>Όπως είπε, «παραμένει μειωμένο το νυχτερινό ρεύμα για τις χαμηλότερες καταναλώσεις (σ.σ. κάτω από 1.600 ΚWh/τετράμηνο). Με απόφαση του 2018 είχε αυξηθεί υπέρμετρα το νυχτερινό ρεύμα για αυτούς που είχαν υψηλότερες καταναλώσεις. Κρατάμε χαμηλά (σ.σ. τα νυχτερινά τιμολόγια) για αυτούς που είχαν χαμηλότερες καταναλώσεις και τα μειώνουμε σε αυτούς που είχαν υψηλότερες καταναλώσεις, με τις μειώσεις να φτάνουν έως και 65% σε ορισμένες περιπτώσεις» (σ.σ. πρόκειται για τις καταναλώσεις άνω των 2.000 KWh/τετράμηνο).</p>
      <p>Με άλλα λόγια, ο Υπουργός αναφέρθηκε σε μείωση των χρεώσεων ΥΚΩ στη νυχτερινή κατανάλωση μόνο για πελάτες οικιακής χρήσης Χαμηλής Τάσης (κυρίως νοικοκυριά) στις υψηλότερες καταναλώσεις. Πρόκειται για μείωση μιας ρυθμιζόμενης χρέωσης που εφαρμόζεται σε όλους τους παρόχους ηλεκτρικής ενέργειας και όχι μόνο τη ΔΕΗ και ευνοεί κατά κύριο λόγο τα νοικοκυριά που κάνουν αυξημένη χρήση ενεργοβόρων συσκευών κατά τη διάρκεια της νύχτας (π.χ. θερμοσυσσωρευτές, κλιματιστικά).</p>
      <p>Στον κάτωθι πίνακα περιγράφονται οι υφιστάμενες χρεώσεις ΥΚΩ στα νυχτερινά τιμολόγια και οι νέες που θα ισχύουν μετά την ψήφιση του νομοσχεδίου.</p>
      <p>Για κλιμάκιο κατανάλωσης 0-1.600 kWh/4μηνο οι Υφιστάμενες χρεώσεις ΥΚΩ (Euro/kWh) είναι 0,0069 και οι Νέες χρεώσεις ΥΚΩ (Euro/kWh) θα είναι 0,0069.</p>
      <p>Για κλιμάκιο κατανάλωσης 1600-2000 kWh/4μηνο από 0,0500 ευρώ ανά κιλοβατώρα που είναι σήμερα η χρέωση θα γίνει 0,0150 ευρώ η κιλοβατώρα και για κλιμάκιο κατανάλωσης 2000 kWh και άνω, από 0,0850 ευρώ ανά κιλοβατώρα η χρέωση θα γίνει 0,0300 ευρώ ανά κιλοβατώρα.</p>
      <p>Συνεπώς, τυχόν αναφορές για γενικευμένες αλλαγές στην τιμολογιακή πολιτική της ΔΕΗ ή στις ρυθμιζόμενες χρεώσεις (που αφορούν όλους τους παρόχους) οφείλονται σε παρερμηνεία των δηλώσεων του Υπουργού ΠΕΝ και δεν ανταποκρίνονται στην πραγματικότητα”.</p>
      <p>Πηγή πληροφοριών: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/684649/chatzidakis-meioseis-apo-30-eos-65-stis-chreoseis-tis-dei-poious-%0A%20%20%20%20%0A"/>
        <a href="http://www.enikos.gr/politics/684607/katatethike-sti-vouli-to-schedio-nomou-gia-tin-energeia-ti-dei-ti%0A%20%20%20%20%0A"/>
        <a href="http://www.enikos.gr/politics/682618/chatzidakis-ston-realfm-978-to-nomoschedio-pou-tha-feroume-epiche%0A%20%20%20%20%0A"/>
        <a href="http://www.enikos.gr/politics/682590/chatzidakis-ston-realfm-978-dystychos-chathike-enas-anthropos-se-%0A%20%20%20%20%0A"/>
        <a href="http://www.enikos.gr/politics/681897/skourletis-theloun-na-dosoun-se-idioti-ena-dimosio-energeiako-mon%0A%20%20%20%20%0A"/>
        <a href="http://www.enikos.gr/politics/681651/chatzidakis-i-dei-tha-prepei-na-kineitai-me-poly-grigores-tachyti%0A%20%20%20%20%0A"/>
        <a href="http://www.enikos.gr/politics/681593/o-chatzidakis-gia-tin-exygiansi-tis-dei-meiosi-ergazomenon-kleine%0A%20%20%20%20%0A"/>
        <a href="http://www.enikos.gr/politics/681536/chatzidakis-ston-ant1-me-montelo-ote-tha-ginei-o-eksynchronismos-%0A%20%20%20%20%0A"/>
        <a href="http://www.enikos.gr/politics/681434/ypourgiko-symvoulio-ti-eipe-o-prothypourgos-gia-tin-psifo-ton-apo%0A%20%20%20%20%0A"/>
      </related>
    </article>
  </body>
</html>