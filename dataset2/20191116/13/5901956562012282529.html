<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/boj-za-naslov-mvp-ga-ne-gane-249343"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T13:31:00+00:00"/>
    <meta property="og:title" content="Boj za naslov MVP ga ne gane"/>
    <meta property="og:description" content="LJUBLJANA – S šestimi zmagami in petimi porazi v uvodu lige NBA so košarkarji Dallasa uspešnejši kot lani ob istem času, ko so v prvih 11 tekmah klonili kar osemkrat. A še drugi poraz v tednu ..."/>
  </head>
  <body>
    <article>
      <h1>Boj za naslov MVP ga ne gane</h1>
      <h2>Dončić spet blestel, a ostal brez zmage. Le Antetokounmpo s podobno statistiko.</h2>
      <address><time datetime="2019-11-16T13:31:00+00:00">16 Nov 2019, 13:31</time> by <a rel="author">Eduardo Brozovič</a></address>
      <p>LJUBLJANA – S šestimi zmagami in petimi porazi v uvodu lige NBA so košarkarji Dallasa uspešnejši kot lani ob istem času, ko so v prvih 11 tekmah klonili kar osemkrat. A še drugi poraz v tednu dni z New Yorkom (tokrat s 103:106), ki že vrsto let spada med najslabša moštva v vzhodni konferenci, jih je spravil v slabo voljo. V boju za uvrstitev v končnico prvenstva jih namreč utegnejo takšni spodrsljaji drago stati.<br/><br/>Med najbolj razočaranimi je bil <b>Luka Dončić</b>. Izkazal se je s 33 točkami, 11 podajami in 10 skoki, a s petim trojnim dvojčkom v sezoni ni mogel prinesti uspeha Teksašanom. Še več, v prvih treh tednih prvenstva je dosegel več kot 30 točk na petih dvobojih, vendar je njegovo moštvo zmagalo le enkrat, v premieri sezone z Washingtonom. »Trojni dvojčki in veliko število točk mi ne pomenijo prav nič. Hočem zmagovati,« je Ljubljančan nejevoljno odgovoril ameriškemu novinarju, ko mu je ta našteval njegove podvige. In teh ni bilo malo. S povprečjem 28,7 točke je četrti med strelci (vodi <b>James Harden</b> iz Houstona z 38,2), hkrati pa je drugi med podajalci (9,3) za <b>LeBronom Jamesom</b> (LA Lakers, 11,1) in 13. med skakalci (10,3).<br/><br/>Številke ga uvrščajo med kandidate za najboljšega košarkarja sezone. Lanski MVP <b>Giannis Antetokounmpo</b> iz Milwaukeeja je tretji med strelci, drugi med skakalci in 16. med podajalci ter ob Dončiću edini, ki se uvršča v elitno dvajseterico v vseh treh najpomembnejših statističnih prvinah. A mladi slovenski as vztraja, da individualne lovorike zanj nimajo velikega pomena.</p>
      <h3>Od junaka do izdajalca</h3>
      <p>»Lepo je sicer slišati, da te postavljajo ob bok takšnim zvezdnikom, a moj cilj v tej sezoni je jasen. Z Dallasom se želim prebiti med najboljšo zahodno osmerico in prvič okusiti končnico. Pred dnevi sem se o tem pogovarjal s soigralcem<b> J. J. Bareo</b>, ki je bil član šampionske zasedbe našega kluba iz leta 2011. Govoril je o tem, kako zabavni so izločilni boji, zato jih želim okusiti,« je odločen Dončić, ki je v zadnjem nastopu izkoristil 10 od 23 metov iz igre (za tri 3:12) in spodbujal <b>Kristapsa Porzingisa</b>, ki je prispeval 20 točk. Latvijec je bil namreč tarča bučnega negodovanja in tudi žaljivk, ker je januarja letos zapustil New York in se preselil v Dallas. »Zmerjali so ga že pred štirimi leti, ko je bil četrti izbranec nabora, nato je bil mestni junak, zdaj pa je izdajalec. To ni pošteno,« je ocenil Dončić.<br/><br/>Precej bolj zadovoljen je bil <b>Goran Dragić</b>: v Clevelandu je zbral devet točk in sedem podaj ter bil šele sedmi najučinkovitejši strelec Miamija, a je njegovo moštvo zanesljivo prekosilo gostitelje s 108:97 in doseglo osmo zmago v enajstih nastopih.</p>
    </article>
  </body>
</html>