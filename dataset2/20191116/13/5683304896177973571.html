<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/16/iit-madras-suicide-victim-fathima-latheef-s-father-reaction.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T13:36:00+00:00"/>
    <meta property="og:title" content="സുദർശൻ ക്യാംപസില്‍ തുടരണമെന്ന് പൊലീസ്; ഫാത്തിമയുടെ മരണം ലോക്സഭയിൽ ഉന്നയിക്കും"/>
    <meta property="og:description" content="ചെന്നൈ ∙ ഐഐടി വിദ്യാര്‍ഥി ഫാത്തിമയുടെ മരണത്തില്‍ നീതി കിട്ടുമെന്ന് ഉറപ്പു ലഭിച്ചതായി പിതാവ് ലത്തീഫ്. എത്ര ഉന്നതരായാലും കുറ്റവാളികളെ അറസ്റ്റു.fathima latheef. suicide. iit madras. manorama news. manorama online. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സുദർശൻ ക്യാംപസില്‍ തുടരണമെന്ന് പൊലീസ്; ഫാത്തിമയുടെ മരണം ലോക്സഭയിൽ ഉന്നയിക്കും</h1>
      <address><time datetime="2019-11-16T13:36:00+00:00">16 Nov 2019, 13:36</time> by <a rel="author">മനോരമ ലേഖകൻ</a></address>
      <p>ചെന്നൈ ∙ ഐഐടി വിദ്യാര്‍ഥി ഫാത്തിമയുടെ മരണത്തില്‍ നീതി കിട്ടുമെന്ന് ഉറപ്പു ലഭിച്ചതായി പിതാവ് ലത്തീഫ്. എത്ര ഉന്നതരായാലും കുറ്റവാളികളെ അറസ്റ്റു ചെയ്യുമെന്ന് ഉറപ്പുകിട്ടി. ഫാത്തിമയുടെ ഫോണ്‍ കോടതിയിലാണ്. കുടുംബാംഗങ്ങളുടെ സാന്നിധ്യത്തില്‍ അത് തുറക്കും. പൊലീസിന് മൊഴി നല്‍കിയശേഷം മാധ്യമങ്ങളോട് സംസാരിക്കുകയായിരുന്നു ലത്തീഫ്.</p>
      <p>ആരോപണവിധേയനായ അധ്യാപകന്‍ സുദർശൻ പദ്മനാഭനോട് ക്യാംപസില്‍ തുടരണമെന്ന് പൊലീസ് ആവശ്യപ്പെട്ടു. ഫാത്തിമയുടെ ലാപ്ടോപ്പും ഐപാഡും പൊലീസ് പരിശോധിക്കും. ഫാത്തിമ ലത്തീഫിന്റെ മരണം തിങ്കളാഴ്ച തുടങ്ങുന്ന പാർലമെന്റ് സമ്മേളനത്തില്‍ ഉന്നയിക്കാനാണ് ഡിഎംകെയുടെയും സിപിഎമ്മിന്റെയും തീരുമാനം. ഫാത്തിമയുടെ കുടുംബത്തെ ഡിഎംകെ  ഇക്കാര്യം ഔദ്യോഗികമായി അറിയിച്ചു.</p>
      <p>തമിഴ്നാട് മുഖ്യമന്ത്രിക്കു നേരിട്ടു പരാതി നല്‍കാനായി ചെന്നൈയിലെത്തിയ ഫാത്തിമയുടെ പിതാവ് അബ്ദുൽ ലത്തീഫ് എം.കെ.സ്റ്റാലിന്‍, കനിമൊഴി, ടി.ആര്‍.ബാലു തുടങ്ങിയ ഡിഎംകെ നേതൃത്വത്തെ കണ്ടു സഹായം തേടിയിരുന്നു. ഈ സമയത്താണ് വിഷയം പാര്‍ലമെന്റില്‍ ഉന്നയിക്കാന്‍ ഡിഎംകെ തീരുമാനിച്ച കാര്യം കുടുംബത്തെ അറിയിച്ചത്. തമിഴ്നാട്ടിലെ സിപിഎം എംപിമാരും വിഷയം പാര്‍ലമെന്റിലെത്തിക്കും. എസ്എഫ്ഐ സംസ്ഥാന കമ്മിറ്റി ഇക്കാര്യം പാര്‍ട്ടിയോടു നേരിട്ടാവശ്യപ്പെട്ടു.</p>
      <p>മകളുടെ മരണത്തോടെ, തമിഴ്നാട്ടില്‍ മതപരമായ വിവേചനമുണ്ടാകില്ലെന്ന വിശ്വാസം തകര്‍ന്നുവെന്ന ഫാത്തിമയുടെ അമ്മയുടെ വാക്കുകള്‍ കഴിഞ്ഞ ദിവസം സ്റ്റാലിന്‍  ട്വിറ്ററില്‍ പങ്കുവച്ചിരുന്നു. ഇതിനു പിന്നാലെയാണ് തമിഴ്നാട്ടില്‍ പ്രതിഷേധം ശക്തമായത്. വിഷയം പാര്‍ലമെന്റിലെത്തുന്നതോടെ ഐഐടിയെ നിയന്ത്രിക്കുന്ന കേന്ദ്ര മാനവ വിഭവശേഷി മന്ത്രാലയം മറുപടി പറയേണ്ട സാഹചര്യമാണ് വരുന്നത്.</p>
      <p><b>English Summary:</b> IIT Madras student Fathima's father reaction</p>
    </article>
  </body>
</html>