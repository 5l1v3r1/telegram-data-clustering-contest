<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597663/kypriako-dimeris-synergasia-kai-an-mesogeios-stis-epafes-ptd-sto-vatikano"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T13:22:00+00:00"/>
    <meta property="og:title" content="Κυπριακό, διμερής συνεργασία και Αν. Μεσόγειος στις επαφές ΠτΔ στο Βατικανό"/>
    <meta property="og:description" content="Το Κυπριακό, ζητήματα διμερούς συνεργασίας, καθώς και οι εξελίξεις στην περιοχή της Ανατολικής Μεσογείου θα συζητηθούν, μεταξύ άλλων, κατά την επίσημη..."/>
  </head>
  <body>
    <article>
      <h1>Κυπριακό, διμερής συνεργασία και Αν. Μεσόγειος στις επαφές ΠτΔ στο Βατικανό</h1>
      <address><time datetime="2019-11-16T13:22:00+00:00">16 Nov 2019, 13:22</time> by <a rel="author">SigmaLive</a></address>
      <p>Το Κυπριακό, ζητήματα διμερούς συνεργασίας, καθώς και οι εξελίξεις στην περιοχή της Ανατολικής Μεσογείου θα συζητηθούν, μεταξύ άλλων, κατά την επίσημη επίσκεψη του Προέδρου της Δημοκρατίας, Νίκου Αναστασιάδη, στο Βατικανό.</p>
      <p>Σύμφωνα με ανακοίνωση της Προεδρίας της Δημοκρατίας, ο Πρόεδρος Αναστασιάδης, συνοδευόμενος από τη σύζυγο του Άντρη, θα πραγματοποιήσει στις 18 και 19 Νοεμβρίου επίσημη επίσκεψη στην Αγία Έδρα, όπου θα έχει συνάντηση με τον Πάπα Φραγκίσκο, στο Βατικανό.</p>
      <p>Η συνάντηση του Προέδρου Αναστασιάδη με τον Ποντίφικα θα πραγματοποιηθεί το πρωί της 18ης Νοεμβρίου, στο Βατικανό, όπου ο Πρόεδρος και η συνοδεία του θα τύχουν επίσημης υποδοχής. Ακολούθως, ο Πρόεδρος της Δημοκρατίας θα έχει συνάντηση με τον Πρωθυπουργό της Αγίας Έδρας, Καρδινάλιο Πιέτρο Παρολίν και τον Υπουργό Εξωτερικών, Αρχιεπίσκοπο Πολ Ρίτσιαρντ Γκάλαχερ.</p>
      <p>Όπως αναφέρεται, ανάμεσα στα θέματα που θα απασχολήσουν τις συναντήσεις του Προέδρου της Δημοκρατίας με τον Πάπα Φραγκίσκο και με τον Πρωθυπουργό Παρολίν είναι το Κυπριακό, ζητήματα διμερούς συνεργασίας, καθώς και οι εξελίξεις στην περιοχή της Ανατολικής Μεσογείου.</p>
      <p>Κατά την επίσκεψη του στο Βατικανό, ο Πρόεδρος της Δημοκρατίας θα παρακαθίσει σε επίσημο δείπνο στο οποίο θα παρακαθίσουν, επίσης, ο Πρωθυπουργός της Αγίας Έδρας και άλλοι αξιωματούχοι του Βατικανού, καθώς και τα μέλη της κυπριακής αντιπροσωπείας.</p>
      <p>Τον Πρόεδρο της Δημοκρατίας θα συνοδεύουν ο Υπουργός Ενέργειας Γιώργος Λακκοτρύπης, ο Κυβερνητικός Εκπρόσωπος Πρόδρομος Προδρόμου και ο Πρέσβης της Δημοκρατίας στην Αγία Έδρα Γιώργος Πουλίδης.</p>
      <p>Μετά την ολοκλήρωση της επίσκεψης του στο Βατικανό, ο Πρόεδρος Αναστασιάδης θα μεταβεί στο Ζάγκρεμπ της Κροατίας, όπου θα συμμετάσχει στο Εκλογικό Συνέδριο του Ευρωπαϊκού Λαϊκού Κόμματος, κατά τη διάρκεια των εργασιών του οποίου θα προβεί σε παρέμβαση.</p>
    </article>
  </body>
</html>