<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191114_04716665"/>
    <meta property="og:site_name" content="De Standaard"/>
    <meta property="article:published_time" content="2019-11-16T13:41:00+00:00"/>
    <meta property="og:title" content="Ongehoord. ‘Roken is een mengeling van troost en zelfvernietiging, het equivalent van jezelf snijden’"/>
    <meta property="og:description" content="Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft."/>
  </head>
  <body>
    <article>
      <h1>Ongehoord. ‘Roken is een mengeling van troost en zelfvernietiging, het equivalent van jezelf snijden’</h1>
      <address>
        <time datetime="2019-11-16T13:41:00+00:00">16 Nov 2019, 13:41</time>
      </address>
      <p>Ook deze week passeerden er weer heel wat opmerkelijke uitspraken de revue. Een overzicht voor wie de hoogtepunten gemist heeft.</p>
      <p>‘Het keukenaanrecht is geen exclusief vrouwenrecht.’</p>
      <p>Naar aanleiding van Nationale Vrouwendag pleit Monica De Jonghe, directeur-generaal bij het Verbond der Belgische Ondernemingen (VBO), (tegenover persagentschap Belga) voor een algemene herziening van het Belgische verlofsysteem, omdat zorgverloven nog steeds vooral een vrouwenzaak zijn.</p>
      <p>‘Ik werd ten huwelijk gevraagd door een Syriëstrijder. Dat was leuk.’</p>
      <p>Radicaliseringsexperte Marion Van San begaf zich op internet in de wereld van de IS-strijders. Dat bleef niet zonder gevolgen (in Humo).</p>
      <p>‘Door zo’n immense besparing toe te passen, per directo, zonder enige discussie, wordt dat droogweg in de kakker geduwd.’</p>
      <p>Acteur Warre Borgmans vergeleek (in ‘De Ochtend’ op Radio 1) de besparingen in de cultuursector met een boeket bloemen dat almaar uitgedund wordt, televisiemaker Tom Van Dijck verwoordde het op zijn manier.</p>
      <p>‘Ik moet haar amper iets leren.’</p>
      <p>Biljartlegende Raymond Ceulemans moet zangeres Natalia de edele kunst van de trickshots bijbrengen voor 'Beat VTM', maar veel werk heeft hij daar niet mee, beweert hij (in Het Nieuwsblad). ‘Ik wist niet dat ze al zó goed was.’</p>
      <p>‘Het is soms ook leuk iets opnieuw te bekijken. Ik wil niet weten hoeveel keer ik sommige herhalingen van "FC De kampioenen" al heb gezien.’</p>
      <p>Minister van Media, Benjamin Dalle, is een fan van herhalingen op tv. En niet alleen uit budgettaire overwegingen. (In De Standaard)</p>
      <p>‘Roken is een mengeling van troost en zelfvernietiging, het equivalent van jezelf snijden.’</p>
      <p>Toen zijn vrouw hem onverwachts verliet, leerde schrijver Marcel Möring veel over zichzelf. En over roken (in NRC Handelsblad).</p>
      <p>‘Racistische spreekkoren: dat is pure verkrachting.’</p>
      <p>Ex-voetballer Joachim Mununga draagt nog steeds haat en rancune met zich mee na het verbale misbruik dat hij als speler te verduren kreeg van supporters. Ook van ploeggenoten of clubs kreeg hij toen geen steun.</p>
      <p>‘Het voelt bijzonder vreemd om daar iets over te zeggen in dit kostuum.’</p>
      <p>Persagentschap Belga interviewde CD&amp;V-kandidaat-voorzitter Walter De Donder terwijl die in het kostuum zat van de burgemeester in 'Samson en Gert'.</p>
      <p>‘Die man, Jan Jambon, heeft beslist dat ik de slechterik was. En door zijn woorden heeft hij het leven van mijn naasten en dat van mij in gevaar gebracht.’</p>
      <p>Strafpleiter Sven Mary kwam (in Le Soir) terug op het terrorismeproces rond Salah Abdeslam in 2018. Toenmalig minister van Binnenlandse Zaken Jan Jambon (N-VA) uitte toen kritiek op het feit dat Mary een procedurefout pleitte in de zaak rond de schietpartij in de Driesstraat in Vorst.</p>
      <p>‘Veel mensen vinden het idioot, maar het is een geweldige hobby.’</p>
      <p>We kennen nu ook de guilty pleasure van Rod Stewart: modeltreintjes. In het vakblad 'Railway Modeler' bekent de zanger dat zijn hele zolder volstaat met landschappen en gebouwen, Stewarts specialiteit. Voor de sporen en de elektriciteit laat hij zich bijstaan.</p>
      <p>‘Vaak zegt een Nederlander in Brussel: "Zo moet het!". Een Belg komt met een compromis.’</p>
      <p>De Nederlander Alexander Italianer, tot 2018 secretaris-generaal van de ruim 30.000 ambtenaren bij de EU, vat (in NRC) het verschil samen tussen de Nederlandse en Belgische onderhandelingsstrategieën.</p>
    </article>
  </body>
</html>