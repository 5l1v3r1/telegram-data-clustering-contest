<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/patna/story-cm-conducted-an-aerial-survey-of-kosi-kamla-embankments-2852664.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T13:44:30+00:00"/>
    <meta property="og:title" content="Bihar: सीएम नीतीश ने कोसी-कमला के तटबंधों का किया हवाई सर्वेक्षण"/>
    <meta property="og:description" content="मुख्यमंत्री नीतीश कुमार ने शनिवार को पश्चिमी कोसी नहर परियोजना और पश्चिमी कोसी तटबंध आदि का हवाई सर्वेक्षण किया और पदाधिकारियों को कई आवश्यक निर्देश दिए। मुख्यमंत्री ने कोसी नदी के बीच मधेपुर..."/>
  </head>
  <body>
    <article>
      <h1>Bihar: सीएम नीतीश ने कोसी-कमला के तटबंधों का किया हवाई सर्वेक्षण</h1>
      <address><time datetime="2019-11-16T13:44:30+00:00">16 Nov 2019, 13:44</time> by <a rel="author">हिन्दुस्तान टीम,पटना</a></address>
      <p>मुख्यमंत्री नीतीश कुमार ने शनिवार को पश्चिमी कोसी नहर परियोजना और पश्चिमी कोसी तटबंध आदि का हवाई सर्वेक्षण किया और पदाधिकारियों को कई आवश्यक निर्देश दिए।</p>
      <p>मुख्यमंत्री ने कोसी नदी के बीच मधेपुर प्रखंड के प्रत्येक वर्ष बाढ़ से प्रभावित होने वाले इलाके तथा भुतही बलान नदी प्रवाह क्षेत्र का भी निरीक्षण किया। 12 एवं 13 जुलाई की भीषण बाढ़ के दौरान क्षतिग्रस्त कमला नदी तटबंध का भी जायजा लिया। हवाई सर्वेक्षण के दौरान उनके साथ जल संसाधन मंत्री संजय झा, मुख्यमंत्री के सचिव मनीष कुमार वर्मा, विशेष कार्य पदाधिकारी गोपाल सिंह भी थे।</p>
      <p>मुख्यमंत्री शनिवार अपराह्न चार जिलों किशनगंज, पूर्णिया, मधेपुरा और मधुबनी का दौरा कर पटना लौट आए। मुख्यमंत्री शुक्रवार को पटना से विभिन्न जिलों का दौरा करने के लिए रवाना हुए थे। इस दौरान उन्होंने कई योजनाओं का शिलान्यास और उद्घाटन किया। साथ ही कई कार्यक्रम और बैठकों में भाग लिये।</p>
    </article>
  </body>
</html>