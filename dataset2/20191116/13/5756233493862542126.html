<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621805/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%B3%DB%8C%D8%B1%D8%AC%D8%A7%D9%86-%DB%8C%DA%A9-%DA%A9%D8%B4%D8%AA%D9%87-%D9%88-%DA%86%D9%86%D8%AF-%D8%B2%D8%AE%D9%85%DB%8C-%D8%AF%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D8%B4%D9%84%DB%8C%DA%A9-%D8%AA%DB%8C%D8%B1-%D9%87%D9%88%D8%A7%DB%8C%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T13:30:00+00:00"/>
    <meta property="og:title" content="فرماندار سیرجان: یک کشته و چند زخمی در اعتراضات بنزینی/ شلیک تیر هوایی"/>
    <meta property="og:description" content="سرپرست فرمانداری سیرجان (استان کرمان) توضیحاتی در خصوص حوادث شب گذشته در این شهرستان داد."/>
  </head>
  <body>
    <article>
      <h1>فرماندار سیرجان: یک کشته و چند زخمی در اعتراضات بنزینی/ شلیک تیر هوایی</h1>
      <h2>هیچ کدام از نیروهای امنیتی دستور شلیک مستقیم را نداشتند</h2>
      <address>
        <time datetime="2019-11-16T13:30:00+00:00">16 Nov 2019, 13:30</time>
      </address>
      <p>
        <i>سرپرست فرمانداری سیرجان (استان کرمان) توضیحاتی در خصوص حوادث شب گذشته در این شهرستان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"محمد محمودآبادی" در خصوص تجمعاتی که در شهرستان سیرجان طی شب گذشته پس از افزایش قیمت بنزین رخ داده گفت: شهرستان سیرجان از ساعت ۲۲ شب گذشته تاکنون در آرامش کامل و رفت و آمد برقرار است و امروز هیچ اتفاقی رخ نداده است.</p>
      <p>وی با اشاره به تجمع مسالمت‌آمیز مردم سیرجان در شب گذشته، عنوان کرد: متاسفانه عده‌ای از این تجمع مسالمت‌امیز سوء استفاده کردند و یکسری اموال عمومی را تخریب و به برخی پمپ بنزین‌ها خسارتی وارد کرده و قصد داشتند به مخازن اصلی شرکت نفت دسترسی داشته باشند و آنها را به آتش بکشند که با مقاومت نیروهای امنیتی، انتظامی، سپاه و بسیج روبرو و عقب نشینی کردند.</p>
      <p>سرپرست ویژه فرمانداری سیرجان ادامه داد: در این میان یکسری افراد مجروح شدند که در حال بررسی این موضوع هستیم که این افراد به چه شکل مجروح شدند و نمی‌توانیم با یقین صد در صدی گفت که با تیر مستقیم نیروهای امنیتی یا از جای دیگر مجروح شدند زیرا برخی‌ها از پشت و برخی نیز از بغل ضربه خوردند ضمن آنکه تاکید داریم که هیچ کدام از نیروهای امنیتی دستور شلیک مستقیم را نداشتند و فقط برای حفاظت از مخازن حساس سوخت کشور مجوز شلیک تیر هوایی را داشتند که این کار را نیز انجام داده‌اند.</p>
      <p>وی افزود: متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم و هر زمانی که دلیل فوت این شخص مشخص شود، اعلام خواهیم کرد ضمن آنکه باید عنوان کرد که این فرد از مردم عادی بوده است.</p>
      <p>محمودآبادی توصیه کرد: به مردمی که اعتراض به وضعیت سوخت و مسائل دیگری دارند اعلام کرده‌ایم که ما به عنوان نماینده آنها مسائل و مشکلات آنها را به استان و کشور منتقل کرده‌ایم و همه مسئولین می‌دانند که مردم تحت فشار هستند و حتی خود آقای رییس جمهور این موضوع را اعلام کرده بنابراین در حال اتخاذ تدبیری برای جبران مشکلات هستند.</p>
      <p>وی ادامه داد: مردم از تجمعات غیر قانونی خودداری کنند و به اخبار فضای مجازی و اطلاعات کذبی که معمولا از مراکز معاند منتشر می‌شود توجه نکنند و اجازه ندهند بچه‌هایشان در تجمعات غیرقانونی حضور داشته باشند و ما به عنوان مسئول امنیت موظفیم از مراکز حساس استان و کشور حفاظت کرده و امنیت شهر و مردم را برقرار کنیم.</p>
    </article>
  </body>
</html>