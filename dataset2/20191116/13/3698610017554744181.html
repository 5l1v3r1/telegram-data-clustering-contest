<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/misiyu-mvf-namagayutsya-perekonati-scho-v-ukrayini-haos-oglyadachka-329865_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T13:25:00+00:00"/>
    <meta property="og:title" content="Місію МВФ намагаються переконати, що в Україні хаос — оглядачка"/>
    <meta property="og:description" content="Місія МВФ, що приїхала в Україну, побачить таку картину: під НБУ, який так люблять хвалити в МВФ, плакати, що звинувачують регулятора в корупції."/>
  </head>
  <body>
    <article>
      <h1>Місію МВФ намагаються переконати, що в Україні хаос — оглядачка</h1>
      <h2>Місія МВФ, що приїхала в Україну, побачить таку картину: під НБУ, який так люблять хвалити в МВФ, плакати, що звинувачують регулятора в корупції.</h2>
      <address>
        <time datetime="2019-11-16T13:25:00+00:00">16 Nov 2019, 13:25</time>
      </address>
      <p>Візити місії МВФ весь час супроводжуються подіями і висловами з ряду геть. Під час минулого її приїзду спалили будинок Гонтарєвої, а прем'єр заявив про "компроміс" з Коломойським, у цей раз наділи електронний браслет на екс-заступника Гонтарєвої Писарука, а Коломойський заявив, що РФ замінить Україні МВФ. Місію свідомо намагаються переконати, що в Україні — хаос. Робить це один чоловік, і виключно у своїх інтересах.</p>
      <p>Про це у своїй статті для <a href="https://dt.ua/">DT.UA</a> пише Юлія Самаєва. За її словами, місія МВФ побачить таку картину: під НБУ, який так люблять хвалити в МВФ, плакати, що звинувачують регулятора в корупції, в новинах — випадкові співробітники Нацбанку спіймали на отриманні хабарів за послуги, які вони і близько не могли надати, в суді — колишній топ НБУ і екс-співробітник самого МВФ, на "лаві запасних" — нинішній глава НБУ та заступник виконуючого директора від України в МВФ, план роботи держави по стягненню коштів з колишніх власників — на паузі, більшість самих екс-власників — за кордоном, а один з небагатьох, що залишилися, закликає відмовитися від кредитів МВФ і розвернутися у бік РФ.</p>
      <p>"Людей, яким МВФ в Україні заважає, чимало, але далеко не всі з них мають ступінь впливу, достатній для організації такого масштабного прийому. І більше всіх МВФ в Україні заважає Ігорю Коломойському, який вже давно розіграв би карту "повернення з компенсацією", якби не впертий МВФ, — зазначає оглядачка. — Зараз всі дії Коломойського служать одній меті: вберегти себе від судового переслідування в іноземних юрисдикціях — США та Великобританії".</p>
      <p>За її словами, банк Коломойському потрібен виключно для того, щоб відкликати подані в США і Англії позови. В Україну він повернувся тільки тому, що, на відміну від Ізраїлю, вона не має договору про екстрадицію до США. Заклики "повернути в бік Росії" озвучує, щоб потім будь-які судові рішення не на свою користь виправдовувати "політичними переслідуваннями". З цією ж метою почата війна з НБУ, тільки щоб довести, що "політичним переслідуванням" була націоналізація Приватбанку. Ну і трохи з помсти.</p>
      <p>Оглядач зазначає, що саме Олександр Писарук був тією людиною, яка в травні 2015-го почала діагностику якості активів і визначення потреби в капіталі Приватбанку, причому людьми не з дніпропетровського підрозділу, а з центрального офісу Нацбанку. За результатами цієї перевірки НБУ і запропонував план капіталізації банку і фінансового оздоровлення, а потім націоналізував банк за їх невиконання.</p>
      <p>"Писарук — один з перших, хто взяв на себе сміливість не тільки заговорити про проблеми, але і наочно оцінити масштаб цих проблем. Це він вперше вирішив перевірити ще й філії Приватбанку на Кіпрі і в Латвії, виявивши і там багато цікавого, — підкреслює оглядачка. — І дуже бентежить, що НАБУ, раптом вирішила, що по боргах Бахматюка повинен заплатити саме Писарук, отримало від генпрокурора і 1800 томів справи Приватбанку. Тих самих томів, якими в кабінеті генпрокурора Луценко вже в ранзі глави АП/ОП зачитувався колишній юрист Коломойського Андрій Богдан".</p>
      <p>Детальніше про банківські проблеми читайте у матеріалі Юлії Самаевой "<b>Велика гра і маленька помста</b>" у тижневику "Дзеркало тижня. Україна".</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>