<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640293/%D8%A8%D8%B1%D9%81-%D9%85%D8%B9%D8%A7%D8%A8%D8%B1-%D8%AA%D9%87%D8%B1%D8%A7%D9%86-%D8%B1%D8%A7-%D9%85%D8%B3%D8%AF%D9%88%D8%AF-%DA%A9%D8%B1%D8%AF-%D8%AC%D8%B2%D8%A6%DB%8C%D8%A7%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:20:00+00:00"/>
    <meta property="og:title" content="برف معابر تهران را مسدود کرد+ جزئیات"/>
    <meta property="og:description" content="رئیس پلیس راهور گفت: با توجه به بارش برف و عدم وجود شن و نمک و برف‌روبی، تعداد زیادی از معابر پایتخت مسدود شده و امکان تردد خودروها وجود ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/640293/%D8%A8%D8%B1%D9%81-%D9%85%D8%B9%D8%A7%D8%A8%D8%B1-%D8%AA%D9%87%D8%B1%D8%A7%D9%86-%D8%B1%D8%A7-%D9%85%D8%B3%D8%AF%D9%88%D8%AF-%DA%A9%D8%B1%D8%AF-%D8%AC%D8%B2%D8%A6%DB%8C%D8%A7%D8%AA">برف معابر تهران را مسدود کرد+ جزئیات</a>
      </h1>
      <h2>رئیس پلیس راهور گفت: با توجه به بارش برف و عدم وجود شن و نمک و برف‌روبی، تعداد زیادی از معابر پایتخت مسدود شده و امکان تردد خودروها وجود ندارد.</h2>
      <address><time datetime="2019-11-16T13:20:00+00:00">16 Nov 2019, 13:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار محمدرضا مهماندار رئیس پلیس راهور تهران بزرگ باتوجه به بارش برف در معابر پایتخت اظهار داشت:‌ از ساعت 7 تا 7 و 30 دقیقه صبح امروز بارش برف در مناطق شمالی پایتخت آغاز شد و با توجه به شیب معابر در نقاط شمالی تهران، این معابر نیاز به برف روبی، ریختن شن و نمک داشت که با توجه به عدم وجود این امکانات، تردد در این معابر دچار مشکل شد.</p>
      <p>رئیس پلیس راهور تهران بزرگ تصریح کرد:‌در خیلی از معابر به دلیل عدم برف‌روبی و عدم شن و نمک، خودروها امکان تردد نداشتند و رانندگان خودروی خود را همانجا رها کردند.</p>
      <p>وی ادامه داد:‌ در خیلی از مناطق شمال تهران بار ترافیکی کاملا متوقف شده و در برخی مناطق مانند ولنجک، دربند، بلوار دانشجو، بلوار رشید‌الدین فضل‌الله، خیابان ولی‌عصر، خیابان شریعتی از دزاشیب و در ادامه محورهای فرعی همچون، فرمانیه، علوی، عمار تا سه راه یاسر، باهنر،‌کامرانیه شمالی، بلوار ارتش، اندرزگو، میدان دانشگاه آزاد در منطقه 5، بلوار سیمین بولیوار، بلوار اشرفی اصفهانی، ستاری، بزرگراه‌های بابایی به سمت غرب، امامعلی به شمال، چمران، صدر به سمت غرب، مدرس به شمال، یادگار امام،‌ همت و شهید باکری از جمله معابری هستند که به دلیل بارش شدید برف و لغزندگی، وسایل نقلیه در آنها امکان حرکت و تردد ندارند.</p>
      <p>سردار مهماندار با توجه به شرایط موجود از شهروندان درخواست کرد از ترددهای غیرضرور خوداری کنند.</p>
      <p>وی خاطرنشان کرد: در بلوارهای شهید آبشناسان و شهید ستاری تردد خودروها کاملا متوقف شده و امکان تردد خودرو وجود ندارد.</p>
    </article>
  </body>
</html>