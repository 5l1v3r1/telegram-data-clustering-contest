<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/16/pochina-momche-na-18-g-prebito-pred-diskoteka-v-plovdiv.429854"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T13:06:00+00:00"/>
    <meta property="og:title" content="Почина момче на 18 г., пребито пред дискотека в Пловдив"/>
    <meta property="og:description" content="Момчето е било 13 дни в кома | Dnes.bg"/>
  </head>
  <body>
    <article>
      <h1>Почина момче на 18 г., пребито пред дискотека в Пловдив</h1>
      <h2>Момчето е било 13 дни в кома</h2>
      <address><time datetime="2019-11-16T13:06:00+00:00">16 Nov 2019, 13:06</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Окръжната прокуратура в Пловдив пое делото за бой при пловдивска дискотека, станал на Хелоуин, след като миналия ден жертвата - 18-годишен асеновградчанин, е издъхнал в болница.</p>
      <p>Близо 13 дни Георги е бил в кома.</p>
      <p>На фаталната дата той и приятелката му били на дискотека в Пловдив. Вътре Георги се скарал за нещо с друг младеж. Излезли навън да се разправят, като опонентът на Георги го ударил в лицето. Асеновградчанинът е паднал и си е ударил главата в тротоара, пише <a href="https://www.24chasa.bg/">„24 часа“.</a></p>
      <p>"Не става въпрос за някакъв тежък побой. Нанесени са няколко удара, но падането и удрянето на главата се оказва фатално", обясниха от окръжна прокуратура.</p>
      <p>Първоначално, докато Георги е бил в болница, делото се е водело в районна прокуратура за причиняване на средна телесна повреда. Биячът първо е бил на свобода, а след това - задържан под стража.</p>
      <p>"След смъртта на пострадалия ще преценяваме как да бъде преквалифицирано обвинението", коментира зам.-окръжният прокурор на Пловдив Галин Гавраилов.<br/> </p>
    </article>
  </body>
</html>