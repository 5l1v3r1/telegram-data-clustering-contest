<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825095.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T13:21:00+00:00"/>
    <meta property="og:title" content="هشدار اوباما به نامزدهای حزب دموکرات"/>
    <meta property="og:description" content="به گزارش ایسنا، اوباما در یک سخنرانی خاطر نشان کرد: طبقه متوسط آمریکا فکر نمی‌کند که ما باید کاملا سیستم موجود را چند تکه کرده و دوباره آن را بازسازی کنیم. و من همینطور فکر می‌کنم برای ما مهم است که نسبت این امر غافل نشویم.باراک اوباما، رئیس جمهور سابق آمریکا این صحبت را در جریان یک سخنرانی در مراسمی با حضور حامیان مالی حزب دموکرات در واشنگتن مطرح کرد و اگرچه در آن مستقیما از کسی اسم نبرد اما مشخص بود که روی سخنش با الیزابت وارن و برنی سندرز، دو سناتور دموکرات و از نامزدهای مهم ریاست جمهوری در این حزب، است. این دو نامزد ریاست جمهوری حزب دموکرات در مواضعشان خواستار تغییرات ساختاری گسترده در آمریکا در راستای تغییر چشمگیر نقش دولت در زندگی مردم شده‌اند."/>
  </head>
  <body>
    <article>
      <h1>هشدار اوباما به نامزدهای حزب دموکرات</h1>
      <address>
        <time datetime="2019-11-16T13:21:00+00:00">16 Nov 2019, 13:21</time>
      </address>
      <p>رئیس جمهور سابق آمریکا به نامزدهای ریاست جمهوری حزب دموکرات هشدار داد بیش از حد به سمت چپگرایی کشیده نشوند چرا که با این کار موجب دلزدگی بسیاری از رای‌دهندگانی که موافق چنین رویکردی نیستند خواهند شد.</p>
      <p>به گزارش ایسنا، اوباما در یک سخنرانی خاطر نشان کرد: طبقه متوسط آمریکا فکر نمی‌کند که ما باید کاملا سیستم موجود را چند تکه کرده و دوباره آن را بازسازی کنیم. و من همینطور فکر می‌کنم برای ما مهم است که نسبت این امر غافل نشویم.باراک اوباما، رئیس جمهور سابق آمریکا این صحبت را در جریان یک سخنرانی در مراسمی با حضور حامیان مالی حزب دموکرات در واشنگتن مطرح کرد و اگرچه در آن مستقیما از کسی اسم نبرد اما مشخص بود که روی سخنش با الیزابت وارن و برنی سندرز، دو سناتور دموکرات و از نامزدهای مهم ریاست جمهوری در این حزب، است. این دو نامزد ریاست جمهوری حزب دموکرات در مواضعشان خواستار تغییرات ساختاری گسترده در آمریکا در راستای تغییر چشمگیر نقش دولت در زندگی مردم شده‌اند.</p>
      <p>به گزارش خبرگزاری آسوشیتدپرس، شاخه میانه‌روی حزب دموکرات آمریکا چند ماه است هشدار می‌دهد، انتخاب فردی با گرایش چپ افراطی به عنوان نامزد ریاست جمهوری این حزب موجب دفع و دلزده کردن رای‌دهندگانی با گرایش جمهوریخواه میانه‌رو و مستقل که می‌توانند به رای دادن به نامزد دموکراتها در انتخابات متقاعد شوند، می شود</p>
      <p>او ادامه داد: در بیرون از اینجا تعداد زیادی از رای‌دهندگانی هستند که می‌توان حمایت آنها را جلب کرد و همچنین تعداد زیادی از دموکراتها هم هستند که صرفا دنبال اتفاقات منطقی هستند. آنها نمی‌خواهند چیزهای دیوانه‌وار ببینند. آنها می‌خواهند امور کمی عادلانه تر و منصفانه‌تر شوند. و من فکر می‌کنم اینکه ما چه رویکردی نسبت به آنها داشته باشیم مهم است.</p>
      <p>اوباما عمدتا از اظهارنظر علنی درباره رقابت درون حزبی دموکراتها برای تعیین نامزد ریاست جمهوری پرهیز کرده است؛ رقابتی که هر چه بیشتر میان دو گروه رقیب یعنی شاخه ترقی‌خواه حزب دموکرات و میانه‌روهای قدیمی‌تر مثل جو بایدن، معاون رئیس جمهور سابق، تشدید می‌شود.</p>
      <p>اوباما در این صحبتهایش گفت، این ضرورت را احساس کرده که باید درباره این رقابت اظهار نظر کند چون برخی از نامزدهایی که به ویژه در شبکه های اجتماعی صدایشان از همه بلندتر است نماینده خط مشی مورد قبول اکثریت در حزب دموکرات نیستند.</p>
      <p>او به این مساله اشاره کرد که بهداشت و درمان و مهاجرت، دو موضوعی هستند که نامزدهای ریاست جمهوری حزب دموکرات در قبال آنها مواضعی مغایر با احساسات اغلب مردم اتخاذ کرده‌اند.</p>
      <p>اوباما تصریح کرد: حتی با وجود آن که ما به دنبال توسعه و جسارت در دیدگاهمان هستیم اما در عین حال ما باید در واقعیت هم ریشه داشته باشیم و این حقیقت را قبول کنیم که خیلی از رای‌دهندگان از جمله رای‌دهندگان حامی دموکراتها، مستقل‌هایی که می‌توانند برای حمایت از ما قانع شوند و یا حتی جمهوریخوهان میانه‌رو موافق آن دیدگاه‌های چپگرایی که در توئیتر اشاعه می‌یابند نیستند.</p>
    </article>
  </body>
</html>