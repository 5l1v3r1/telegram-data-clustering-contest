<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-imf-ukrainian-government/30275409.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T13:13:47+00:00"/>
    <meta property="og:title" content="Гончарук та Маркарова зустрілися з місією МВФ"/>
    <meta property="og:description" content="Прем’єр-міністр України Олексій Гончарук та міністр фінансів України Оксана Маркарова зустрілися з керівником місії Міжнародного валютного фонду Роном ван Роденом та економістом Габором Пулою. Про це"/>
  </head>
  <body>
    <article>
      <h1>Гончарук та Маркарова зустрілися з місією МВФ</h1>
      <address>
        <time datetime="2019-11-16T13:13:47+00:00">16 Nov 2019, 13:13</time>
      </address>
      <p>Прем’єр-міністр України Олексій Гончарук та міністр фінансів України Оксана Маркарова зустрілися з керівником місії Міжнародного валютного фонду Роном ван Роденом та економістом Габором Пулою. Про це <a href="https://www.kmu.gov.ua/news/oleksij-goncharuk-obgovoriv-iz-misiyeyu-mvf-novu-tririchnu-programu-rozshirenogo-finansuvannya">повідомляє Урядовий портал</a>.</p>
      <p>Сторони обговорювали умови відкриття нової трирічної програми фінансування.</p>
      <p>«Україна продемонструвала та продовжує демонструвати швидке та успішне втілення реформ, задекларованих президентом, нашим урядом і парламентом. Протягом останніх тижнів український Парламент прийняв за основу проект закону про обіг земель сільськогосподарського призначення, а також ухвалив за основу та в цілому закон про анбандлінг. Останній вже підписав президент. Відтак ми сподіваємося на узгодження нової довгострокової програми розширеного фінансування, яка підтримає наші зусилля, спрямовані на прискорення економічного зростання», – зазначив Гончарук.</p>
      <p>Ван Роден у свою чергу наголосив на важливості реформ, здійснених українським урядом та висловив сподівання на прискорення їх темпу.</p>
      <p>Місія Міжнародного валютного фонду <a href="https://www.radiosvoboda.org/a/news-mvf-kyjiv-misija/30266479.html">розпочала роботу</a> в Києві 14 листопада. Згідно із базовим прогнозом Національного банку, за новою програмою співпраці з МВФ Україна може отримати два мільярди доларів від фонду у 2019 році та ще по два мільярди у 2020 й 2021 роках.</p>
    </article>
  </body>
</html>