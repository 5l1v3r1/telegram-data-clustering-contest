<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/16/chianti-classico-di-nuovo-sul-podio-della-top-100-di-wine-spectator-pn_20191116_00116/"/>
    <meta property="og:site_name" content="Askanews"/>
    <meta property="article:published_time" content="2019-11-16T13:59:11+00:00"/>
    <meta property="og:title" content="Chianti Classico di nuovo sul podio della Top 100 di Wine Spectator"/>
    <meta property="og:description" content="Roma, 16 nov. (askanews) – Per il secondo anno consecutivo un vino Gallo Nero si aggiudica il terzo posto nella classifica mondiale E’ un Chianti Classico 2016 a essere incoronato di alloro da Wine Spectator, al terzo posto della Top 100, la classifica annuale dei migliori vini del mondo redatta da una delle redazioni più […]"/>
  </head>
  <body>
    <article>
      <h1>Chianti Classico di nuovo sul podio della Top 100 di Wine Spectator</h1>
      <h2>Per il secondo anno consecutivo</h2>
      <address>
        <time datetime="2019-11-16T13:59:11+00:00">16 Nov 2019, 13:59</time>
      </address>
      <p>Roma, 16 nov. (askanews) – Per il secondo anno consecutivo un vino Gallo Nero si aggiudica il terzo posto nella classifica mondiale E’ un Chianti Classico 2016 a essere incoronato di alloro da Wine Spectator, al terzo posto della Top 100, la classifica annuale dei migliori vini del mondo redatta da una delle redazioni più importanti oltreoceano. Per la denominazione è un bis: già lo scorso anno il Chianti Classico Riserva 2015 di Castello di Volpaia aveva raggiunto lo stesso risultato. Questa volta è stato premiato il Chianti Classico della Fattoria San Giusto a Rentennano, del felice e simbolico millesimo 2016: la trecentesima vendemmia da quel 24 settembre 1716 in cui Cosimo III de’ Medici delimitò con lungimiranza la zona di produzione dell’odierno Chianti Classico DOCG. Questo di Wine Spectator è un riconoscimento che giunge al termine di un anno ricco di successi per il Gallo Nero, riconosciuto dalla critica italiana e internazionale come uno dei vini migliori del Bel Paese, e capace di stupire piacevolmente chi avrà la pazienza di attenderne l’evoluzione in bottiglia nei prossimi anni. La Guida del Gambero Rosso che attribuisce gli ambiti Tre Bicchieri, come punteggio massimo, ha premiato 24 Chianti Classico, un record nello storico della denominazione, ma anche un record in ambito regionale: il Gallo Nero distacca nettamente i suoi colleghi toscani e arriva secondo a livello nazionale nell’edizione 2020, dietro al solo Barolo che vede premiate solo un’etichetta in più.</p>
      <p>(Segue)</p>
    </article>
  </body>
</html>