<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621802/%D8%AC%D8%A7%DB%8C-%D8%AE%D8%A7%D9%84%DB%8C-%D8%B3%D9%84%D8%A8%D8%B1%DB%8C%D8%AA%DB%8C%E2%80%8C%D9%87%D8%A7-%D8%AF%D8%B1-%D8%B2%D9%84%D8%B2%D9%84%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T13:14:00+00:00"/>
    <meta property="og:title" content="جای خالی سلبریتی‌ها در زلزله آذربایجان شرقی"/>
    <meta property="og:description" content="آن‌ها چند سالی است که به سلبریتی‌ معروف شده‌اند و هر یک حساب شخصی در شبکه‌های مجازی داشته و فعال‌تر از قبل هستند و با استوری‌ها و پست‎هایشان برای هر رویدادی اظهار نظر می‌کنند. زمین لرزه 5.9 ریشتری آذربایجان شرقی با پنج کشته و بیش از 700 مصدوم و حجم بالای تخریب منازل، چیزی کم دارد که آن هم حضور سلبریتی‌هاست."/>
  </head>
  <body>
    <article>
      <h1>جای خالی سلبریتی‌ها در زلزله آذربایجان شرقی</h1>
      <address>
        <time datetime="2019-11-16T13:14:00+00:00">16 Nov 2019, 13:14</time>
      </address>
      <p>
        <i>آن‌ها چند سالی است که به سلبریتی‌ معروف شده‌اند و هر یک حساب شخصی در شبکه‌های مجازی داشته و فعال‌تر از قبل هستند و با استوری‌ها و پست‎هایشان برای هر رویدادی اظهار نظر می‌کنند. زمین لرزه 5.9 ریشتری آذربایجان شرقی با پنج کشته و بیش از 700 مصدوم و حجم بالای تخریب منازل، چیزی کم دارد که آن هم حضور سلبریتی‌هاست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هنرمندان در حوادث سال‌های گذشته حضورپررنگی داشتند و زلزله کرمانشاه یکی از این موارد بود که هر یک از سلبریتی‌ها به سهم خود در جمع آوری کمک‌های مردمی تلاش کردند، اما در زلزله 17 آبان ماه آذربایجان شرقی تنها چند نفر از هنرمندان، جان باختن تعدادی در حادثه زمین لرزه را در حساب‌های شخصی‌شان تسلیت گفتند و در این میان، ورزشی‌ها و به ویژه ورزشکاران میانه‌ای پیشتاز بودند و با تقدیم مدال و سرکشی به مناطق زلزله زده با مصیبت دیدگان این حادثه اظهار همدردی کردند.</p>
      <p>سعید مهری، هافبک تیم تراکتور که اهل شهرستان میانه نیز هست با سرکشی به مناطق زلزله زده، کمک‌هایی را به روستای ورنکش و ترک میانه اهدا کرد. یوسف کرمی هم مدال برنز المپیک ۲۰۰۴ آتن خود را برای کمک به زلزله زدگان آذربایجان شرقی به حراج گذاشت. این قهرمان با اخلاق تکواندو کشورمان که به دفعات با کسب مدال‌های خوشرنگ جهانی و آسیایی و المپیک و اهتزار پرچم سه رنگ ایران دل میلیون ها ایرانی را شاد کرده بود، تصمیم گرفت مدال المپیک خود را به حراج بگذارد.</p>
      <p>سردار آزمون، مهاجم تیم ملی نیز پس از گل به تیم آرسنال تولا با به اشترک گذاشتن پستی در صفحه اینستاگرامی‎اش نوشت: «شادی و غم در یک نگاه. انشاالله همیشه شاد باشین. گل 3 امتیازی من واسه مردم داغدار آذربایجان شرقی. انشالله تنتون سالم باشه»</p>
      <p>چند تن از چهره‌های معروف نیز با استوری کردن تصاویری از زمین لرزه آذربایجان شرقی با زلزله زدگان ابراز همدردی کردند، اما هیچ سلبریتی از این مناطق بازدید نکرده و برای جمع آوری کمک به زلزله زدگان میانه داوطلب نشد.</p>
      <p>روز گذشته نیز یکی از سلبریتی‌های مشهور و محبوب که در اغلب رویدادهای سیاسی و اجتماعی عکس‌العمل نشان می‌دهد، برای اکران عمومی فیلمش به همراه بازیگری ترک به تبریز سفر کرده بود که بدون سرکشی به مناطق زلزله زده، این شهر را ترک کرد.</p>
      <p>شاید کم بودن تعداد کشته‌های این زمین لرزه، حساسیت افکار عمومی را نسبت به زلزله آذربایجان شرقی پایین آورده و سبب شده آنطور که باید به نیازهای زلزله زدگان توجه نشود.</p>
      <p>ولی با وجود جان باختن تنها پنج نفر از اهالی روستای ورنکش شهرستان میانه در این زمین لرزه، سطح تخریب منازل در روستاهای شهرستان‌های میانه و سراب در آذربایجان شرقی بالا بوده و بسیاری از روستائیان در هوای منفی صفر و سرد روستا در چادرهای برزنتی هلال احمر شب را به صبح می‌رسانند.</p>
      <p>در برخی موارد در هر چادر دو الی سه خانواده زندگی می‌کنند و با وجود گذشت هشت روز از وقوع زمین لرزه هنوز آوراربرداری در تعدای از روستاها شروع نشده و خبری از کمک‌های معیشتی و امدادی کافی نیست. سرمای زودرس نیز از قافله عقب نمانده و زندگی در چادر را سخت‌تر کرده است.</p>
      <p>سرمای شدید منطقه و نبود اسکان مناسب جان افرادی را که از زلزله جان سالم به در برده اند تهدید می‌کند، امیدواریم سلبریتی‌ها در این مورد نیز به وظیفه اجتماعی خود عمل کنند.</p>
      <p>با توجه به سطح تخریب‌ها و نیاز فوری زلزله زدگان به اقلام خوراکی و بهداشتی و لوازم گرمایشی، هم وطنان می‎توانند کمک‌های نقدی و غیرنقدی خود را به پایگاه‌های هلال احمر در شهرستان‌ها تحویل داده و کمک‌های نقدی‎شان را به شماره حساب 99999 واریز کنند.</p>
      <p>بر اساس این گزارش، در پی زلزله 5.9 ریشتری ۱۷ آبان‌ماه ۲۲۰۰ واحد زلزله زده در شهرستان میانه نیاز به تخریب و بازسازی و ۱۱۰۰ واحد نیاز به تعمیر و بازسازی دارند. در ۵۶ روستای شهرستان میانه آسیب‌ جدی از بابت سکونتگاه‌ها وجود دارد.</p>
      <p>همچنین این زمین لرزه به 49 روستای شهرستان سراب خسارت وارد کرد، از این تعداد حدود 750 واحد مسکونی خشتی و فرسوده به طور 100 درصدی تخریب شده که باید دوباره از نو ساخته شوند و حدود 1500 واحد نیز نیاز به تعمیر و بازسازی دارند. حدود 350 راس دام سبک در روستاهای سراب بر اثر زلزله تلف شده است، حدود 30 راس دام سنگین در این روستاها بر اثر زلزله تلف شدند.</p>
    </article>
  </body>
</html>