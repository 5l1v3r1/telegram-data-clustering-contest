<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640285/%D9%85%DB%8C%D8%B2%D8%A7%D9%86-%D8%A8%D8%AF%D9%87%DB%8C%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%DB%8C%DA%A9-%D8%B1%DA%A9%D9%88%D8%B1%D8%AF-%D8%AC%D8%AF%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T13:02:00+00:00"/>
    <meta property="og:title" content="میزان بدهی‌های جهان در آستانه یک رکورد جدید"/>
    <meta property="og:description" content="موسسه مالیه بین‌المللی پیش بینی کرد بدهی‌های جهان به ۲۵۵ تریلیون دلار برسد."/>
  </head>
  <body>
    <article>
      <h1>
        <a href="https://www.bultannews.com/fa/news/640285/%D9%85%DB%8C%D8%B2%D8%A7%D9%86-%D8%A8%D8%AF%D9%87%DB%8C%E2%80%8C%D9%87%D8%A7%DB%8C-%D8%AC%D9%87%D8%A7%D9%86-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%DB%8C%DA%A9-%D8%B1%DA%A9%D9%88%D8%B1%D8%AF-%D8%AC%D8%AF%DB%8C%D8%AF">میزان بدهی‌های جهان در آستانه یک رکورد جدید</a>
      </h1>
      <h2>موسسه مالیه بین‌المللی پیش بینی کرد بدهی‌های جهان به ۲۵۵ تریلیون دلار برسد.</h2>
      <address><time datetime="2019-11-16T13:02:00+00:00">16 Nov 2019, 13:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حجم بدهی‌های جهان کماکان روندی افزایشی را دنبال می‌کند و پیش‌بینی می‌شود که میزان مجموع<b> بدهی‌های جهانی</b> تا پایان سال جاری میلادی به ۲۵۵ تریلیون دلار برسد. این رقم بدان معناست که سرانه بدهی جهانی تا پایان سال ۲۰۱۹ به ۳۲ هزار و ۵۰۰ دلار خواهد رسید که رکورد جدیدی در این زمینه محسوب می شود.</p>
      <p>به گفته این موسسه، تنها طی نیمه نخست امسال حدود ۷.۵ تریلیون دلار بدهی به مجموع بدهی های جهانی افزوده شده است. بدهی ۲۵۵ تریلیون دلاری بدان معنا خواهد بود که جهان حدود سه برابر تولید ناخالص داخلی خود بدهی دارد و آمریکا و چین کشورهایی هستند که بیش‌تر از هر کشور دیگری در جهان بدهی دارند به گونه ای که ۶۰ درصد کل بدهی‌های جهان مربوط به این دو کشور است.</p>
      <p>علاوه بر مجموع بدهی‌ها، میزان بدهی‌های دولت‌ها نیز رو به افزایش بوده و در حال ثبت رکوردهای جدیدی است: طبق اعلام موسسه مالیه بین المللی، در حال حاضر بدهی‌های دولتی به ۷۰ تریلیون دلار رسیده است. این موسسه با هشدار نسبت به روند رو به افزایش بدهی ها در سطح جهان گفته است که بدهی دولت ها با ۱.۵ درصد بیشترین افزایش را نسبت به سال گذشته داشته است و پس از ان بدهی شرکت‌ها با افزایش یک درصدی قرار دارد.</p>
      <p>به گفته رویترز، یک ارزیابی دیگر انجام شده توسط بانک " مریل لینچ" آمریکا نشان می دهد که از زمان ورشکستگی بانک " لمان برادرز"، دولت ها ۳۰ تریلیون دلار، شرکت ها ۲۵ تریلیون دلار، خانوارها ۹ تریلیون دلار وبانک‌ها ۲ تریلیون دلار استقراض کرده‌اند.</p>
      <p>میزان اوراق قرضه جهانی نیز از ۸۷ تریلیون دلار در سال ۲۰۰۹ به ۱۱۵ تریلیون دلار در سال ۲۰۱۹ افزایش پیدا کرده است.</p>
    </article>
  </body>
</html>