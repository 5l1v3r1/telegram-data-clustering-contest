<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10703--top-prulomy-wta-zarila-vondrousova-a-dalsi-cesky"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T13:17:00+00:00"/>
    <meta property="og:title" content="TOP průlomy WTA: Zářila Vondroušová a další Češky"/>
    <meta property="og:description" content="Letošní sezóna byla z českého pohledu úspěšná. Svědčí o tom také výraznější výsledky trojice Karolína Muchová, Markéta Vondroušová a Marie Bouzková. Velké naděje budoucnosti se v ročníku 2019 postaraly o skvělé úspěchy, čehož si všimla také stránka ženské tenisové federace. Mezi TOP žebříčkové průlomy zařadila právě trio Češek. Kdo se ještě ocitl na vrcholu?"/>
  </head>
  <body>
    <article>
      <h1>TOP průlomy WTA: Zářila Vondroušová a další Češky</h1>
      <address>
        <time datetime="2019-11-16T13:17:00+00:00">16 Nov 2019, 13:17</time>
      </address>
      <p>
        <b>Letošní sezóna byla z českého pohledu úspěšná. Svědčí o tom také výraznější výsledky trojice Karolína Muchová, Markéta Vondroušová a Marie Bouzková. Velké naděje budoucnosti se v ročníku 2019 postaraly o skvělé úspěchy, čehož si všimla také stránka ženské tenisové federace. Mezi TOP žebříčkové průlomy zařadila právě trio Češek. Kdo se ještě ocitl na vrcholu?</b>
      </p>
      <p><b>1)</b> Největší rozruch vytvořila <b>Cori Gauffová</b>. Patnáctiletá tenistka na sebe poprvé upozornila ve Wimbledonu, z kvalifikace uhrála osmifinále dvouhry. V prvním kole přitom vyřadila krajanku Venus Williamsovou. Fantastickou sezónu potvrdila výhrou v Linci, kde uspěla jako lucky loser.</p>
      <p><u>Posun v žebříčku dvouhry</u>: Z 875. místa na 68. příčku (807 míst)</p>
      <p><b>2)</b> Hned za mladou Američankou se umístila <b>Šuaj Pcheng</b>. Bývalá světová čtrnáctka zakončila loňskou sezónu deseti výhrami v řadě, letos uhrála druhé kolo US Open či se podívala do semifinále Nanchangu.</p>
      <p><u>Posun v žebříčku dvouhry</u>: Z 298. místa na 75. příčku (223 míst)</p>
      <p><b>3)</b> Jako třetí byla vybrána <b>Lauren Davisová</b>. Zkraje sezóny dosáhla na semifinále Newport Beach, ve Wimbledou dokráčela do třetího kola. Krátce po US Open se prezentovala účastí mezi čtyřmi nejlepšími hráčkami v New Havenu.</p>
      <p><u>Posun v žebříčku dvouhry:</u> Z 252. místa na 62. příčku (190 míst)</p>
      <p><b>4)</b> <b>Bianca Andreescuová</b>. Kanadská hráčka si letos připsala finále v Aucklandu, titul z Newport Beach, trofej z Indian Wells, Toronta a první grandslam na US Open. Teprve v červnu oslavila devatenácté narozeniny.</p>
      <p><u>Posun v žebříčku dvouhry:</u> Ze 178. místa na 5. příčku (173 míst)</p>
      <p><b>5)</b> <b>Nina Stojanovičová</b> postoupila do čtvrtfinále Norimberku, Jurmaly a Kantonu, v Nan-čchangu dokonce byla mezi čtveřicí nejlepších hráček turnaje. Mezi červencem a říjnem se pyšnila bilancí 31:8.</p>
      <p><u>Posun v žebříčku dvouhry:</u> Z 244. místa na 86. příčku (158 míst)</p>
      <p>
        <b>Česká zastoupení</b>
      </p>
      <p><b>7) </b>Třiadvacetiletou <b>Karolínu Muchovou</b> v sezóně drželo zdraví, což se projevilo na jejich výsledcích. V Dauhá uhrála čtvrtfinále, v Praze se dostala až do finále. Velké představení přišlo ve Wimbledonu, kde postoupila mezi osmičku nejlepších. Ve druhé polovině září dokráčela k titulu v Soulu.</p>
      <p><u>Posun v žebříčku dvouhry:</u> Ze 145. místa na 21. příčku (124 míst)</p>
      <p><b>11)</b> Životní turnaj. Ten <b>Marie Bouzková</b> zahrála v Montrealu, z kvalifikace došla až do semifinále proti Sereně Williamsové, se kterou vyhrála první sadu 6:1. Kromě prestižního turnaje se v červenci probojovala k trofeji na ITF v Astaně, rovněž na sebe upozornila účasti ve finále v mexické Guadalajari.</p>
      <p><u>Posun v žebříčku dvouhry:</u> Ze 142. místa na 57. příčku (85 míst)</p>
      <p><b>20)</b> Ach, to zdraví. <b>Markéta Vondroušová </b>měla nakročeno k famózní sezóně. Finále v Budapešti, čtvrtfinále Indian Wells a Miami, finále Istanbulu, čtvrtfinále Říma. A především boj o titul na French Open proti současné jedničce Ashleigh Bartyové. Od té doby jí však zranění pustilo ke třem zápasům.</p>
      <p><u>Posun v žebříčku dvouhry:</u> Ze 67. místa na 16. příčku (51 míst)</p>
      <footer>Radek Štohl, foto: Instagram: marketavondrousova</footer>
    </article>
  </body>
</html>