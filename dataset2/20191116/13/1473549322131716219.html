<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/zoo-wroclaw-pomoglo-odnalezc-kanczyle-srebrnogrzbiete-gatunek-uznany-za-wymarly,985922.html"/>
    <meta property="og:site_name" content="TVN24"/>
    <meta property="article:published_time" content="2019-11-16T13:17:00+00:00"/>
    <meta property="og:title" content="Myśleli, że wymarły, a jednak znaleźli &quot;mityczne jednorożce&quot;. Pomogło w tym wrocławskie zoo"/>
    <meta property="og:description" content="Wrocławskie zoo pomogło w odnalezieniu gatunku, który od lat uznawany był za wymarły. Kanczyle srebrnogrzbiete odnaleziono w lasach na południu Wietnamu. - Wiemy, że jest ich na tyle dużo - może ok..."/>
  </head>
  <body>
    <article>
      <h1>Myśleli, że wymarły, a jednak znaleźli "mityczne jednorożce". Pomogło w tym wrocławskie zoo</h1>
      <address><time datetime="2019-11-16T13:17:00+00:00">16 Nov 2019, 13:17</time> by <a rel="author">tam/gp/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/39f90280-f384-4cc1-adf9-75dc474d74e8-480p.mp4"/>
        <figcaption>Kanczyle srebnogrzbiete były uznane za wymarłe. Po latach odnaleziono je w Wietnamie<cite>Foto: Global Wildlife Conservation/ Zoo Wrocław | Video: Global Wildlife Conservation/ Zoo Wrocław</cite></figcaption>
      </figure>
      <h3>Wrocławskie zoo pomogło w odnalezieniu gatunku, który od lat uznawany był za wymarły. Kanczyle srebrnogrzbiete odnaleziono w lasach na południu Wietnamu. - Wiemy, że jest ich na tyle dużo - może około setki - że ta populacja może przetrwać - cieszy się szef wrocławskiego zoo.</h3>
      <p>- Jest to jeden z najmniejszych gatunków kopytnych. Waga dorosłego dużego samca - u jeleniowatych określa się go mianem byka - to dwa kilogramy - opisuje przedstawicieli kanczyli srebrnogrzbietych Radosław Ratajszczak, prezes Zoo Wrocław.</p>
      <h3>Chcieli szukać, nie mieli wszystkich funduszy</h3>
      <related>
        <a href="https://www.tvn24.pl/wroclaw,44/rodzina-lemurow-zamieszkala-we-wroclawiu-jedyna-taka-w-polsce,977975.html"/>
      </related>
      <p>Zwierzęta te uznawano za wymarłe.</p>
      <p>- Trzeba było je odnaleźć, bo to jedno z tych zwierząt, które zginęło. Szukamy życia na odległych planetach, a nadal nie wiemy, co żyje na Ziemi. Co roku opisuje się wiele nowych gatunków, a inne tracimy lub tracimy je z pola widzenia - podkreśla Ratajszczak.</p>
      <p>Dlatego naukowcy postanowili nie dawać za wygraną. W 2018 roku zebrano zespół badawczy pod auspicjami Global Wildlife Conversation, którego zdaniem było odnalezienie zaginionego gatunku. Zabrakło jednak funduszy.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/b3869b77-6d78-4837-b5dc-a79dc6fbe238.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Kanczyle srebnogrzbiete były uznane za wymarłe. Po latach odnaleziono je w Wietnamie<cite>Źródło: Global Wildlife Conservation/ Zoo Wrocław</cite></figcaption>
      </figure>
      <h3>"Jeden z mitycznych jednorożców"</h3>
      <p>Wówczas do akcji wkroczyło wrocławskie zoo. Na konto projektu przelano 2,5 tysiąca dolarów. - Kanczyl srebrnogrzbiety to był jeden z takich mitycznych jednorożców. Niektórzy mówili, że go nie ma, że go nie było - przyznaje Ratajszczak. I dodaje: - Mieliśmy skórę, na podstawie której ten gatunek został opisany w latach 70., a następnie jedną z 1990 roku, a później ślad po zwierzęciu zaginął.</p>
      <p>Na efekty badań nie trzeba było długo czekać. W lasach południowego Wietnamu rozstawiono fotopułapki. A te wykonały niemal 300 zdjęć. Gdy uwiecznione na nich<b><a href="https://tvnmeteo.tvn24.pl/archiwum-2019-11-12,1/myszo-jelenie-nagrane-przez-prawie-30-lat-myslano-ze-wyginely,307154,1.html"> zwierzęta zidentyfikowano jako kanczyle srebrnogrzbiete</a></b>, rozpoczął się proces żmudnej identyfikacji genetycznej.</p>
      <h3>To nie koniec wrocławskiego wkładu</h3>
      <p>Próbki pobrane z okolic, w których rozstawiono kamery, porównano z tymi sprzed 30 lat. Badania trwały ponad pół roku. - Odnieśliśmy sukces. Wiemy, że jest ich na tyle dużo - może około setki - że ta populacja może przetrwać - cieszy się Ratajszczak.</p>
      <p>Teraz - zgodnie z zapowiedziami szefa wrocławskiego zoo - wrocławianie wezmą udział w przygotowywaniu programu ochrony rezerwatu, na terenie którego odnaleziono kanczyle i w jego wsparciu finansowym.</p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/sa-niezwykle-trudne-w-hodowli-we-wroclawiu-urodzilo-sie-piec-niezwyklych-kociat,953938.html"/>
        <a href="https://www.tvn24.pl/wroclaw,44/zolwi-baby-boom-we-wroclawiu-poczuly-amory,951335.html"/>
        <a href="https://www.tvn24.pl/wroclaw,44/chca-pomoc-niedzwiedziom-hodowanym-dla-zolci,932896.html"/>
      </related>
    </article>
  </body>
</html>