<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158563_1.html"/>
    <meta property="og:site_name" content="Novsport"/>
    <meta property="article:published_time" content="2019-11-16T13:42:00+00:00"/>
    <meta property="og:title" content="Ново злато за българските щанги!"/>
    <meta property="og:description" content="Божидар Андреев с титла на турнира по вдигане на тежести в памет на Наим Сюлейманоглу"/>
  </head>
  <body>
    <article>
      <h1>Ново злато за българските щанги!</h1>
      <address><time datetime="2019-11-16T13:42:00+00:00">16 Nov 2019, 13:42</time> by <a rel="author">Емил Арсов</a></address>
      <p>Нов златен медал в двубоя спечелиха българските щанги на продължаващия в турския град Газиантеп голям международен турнир в памет на легендарния Наим Сюлейманоглу. <br/><br/>В кат. 81 кг Божидар Андреев грабна титлата с двубой 352 кг. <br/><br/>В изхвърлянето възпитаникът на сливенската школа с треньор Пламен Братойчев се класира трети със 155 кг, пред него със 158 кг се наредиха представители на Албания и Латвия.</p>
      <figure>
        <img src="http://www.novsport.com/content/BOZHIDAR%20ANDREEV.jpg"/>
      </figure>
      <p>В изтласкването обаче българинът бе безапелационен и със 197 кг си осигури златото и в движението, и в крайното класиране.</p>
      <figure>
        <img src="http://www.novsport.com/content/BOZHIDAR%20ANDREEV%203.jpg"/>
      </figure>
      <p>Това е поредният голям успех за Божидар, който през тази година стана европейски шампион за мъже в Батуми, бронзов медалист за мъже от световното в Патая, а преди две седмици грабна европейска титла и при 23-годишните в Букурещ. <br/><br/>В края на тази седмица Андреев ще се състезава в поредния кръг на германската Бундеслига.<br/><br/>Така България вече има четири медала и двама шампиони само в двубоите на мемориала в памет на Наим, който е олимпийска квалификация за игрите в Токио 2020. <br/><br/>Вчера Стилян Гроздев отнесе конкуренцията за титлата в кат. 67 кг, а Даниела Пандова и Мая Иванова спечелиха бронзови медали съответно в кат. 49 кг и 55 кг. <br/><br/>Последният наш представител в Газиантеп е Васил Господинов, той ще вдига утре (неделя) в кат. 109 кг.<br/> </p>
    </article>
  </body>
</html>