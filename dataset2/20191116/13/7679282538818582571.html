<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-exclusive-panchayat-representative-including-mukhia-must-tell-where-luxury-car-came-from-2852564.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T13:15:16+00:00"/>
    <meta property="og:title" content="हिंदुस्तान एक्सक्लूसिव: मुखिया जी को बताना होगा कहां से आई लग्जरी गाड़ी   "/>
    <meta property="og:description" content="मुखिया बनने के कुछ दिन बाद ही लग्जरी गाड़ियों पर फर्राटे भरने वाले मुखिया सहित पंचायत प्रतिनिधियों को अपनी संपत्ति का व्यौरा देना होगा। इस बारे में पंचायती राज विभाग से जिलाधिकारी को पत्र आया है..."/>
  </head>
  <body>
    <article>
      <h1>हिंदुस्तान एक्सक्लूसिव: मुखिया जी को बताना होगा कहां से आई लग्जरी गाड़ी   </h1>
      <address><time datetime="2019-11-16T13:15:16+00:00">16 Nov 2019, 13:15</time> by <a rel="author">भागलपुर,वरीय संवाददाता</a></address>
      <p>मुखिया बनने के कुछ दिन बाद ही लग्जरी गाड़ियों पर फर्राटे भरने वाले मुखिया सहित पंचायत प्रतिनिधियों को अपनी संपत्ति का व्यौरा देना होगा। इस बारे में पंचायती राज विभाग से जिलाधिकारी को पत्र आया है जिसमें 31 दिसंबर तक हर हाल में संपत्ति व्यौरा जमा कराने का निर्देश है।<br/> <br/>पंचायती राज विभाग के निदेशक चन्द्रशेखर सिंह ने भेजे पत्र में कहा है कि सरकारी लोक सेवकों की तरह पंचायत के सभी पदधारकों के लिए प्रत्येक वर्ष 31 दिसंबर को कट-ऑफ तिथि मानते हुए तय प्रपत्र में अपनी चल अचल संपत्ति का व्यौरा जिलाधिकारी को सौंपना अनिवार्य है। पत्र में यह भी कहा गया है कि इसे जिले की वेबसाइट पर भी अपलोड किया जाएगा।<br/> <br/><b>इसलिए मांगा गया व्यौरा</b><br/>ग्राम पंचायत दीदारगंज प्रखंड संग्रामपुर जिला मुंगेर की मुखिया पुतुल देवी एवं उनके पति सुमन साह के विरुद्ध आय से अधिक संपत्ति अर्जित करने का मामला आया था। मामले की सुनवाई के क्रम में 12 सितंबर 2019 को लोकायुक्त द्वारा यह आदेश पारित किया गया कि हर साल पंचायतीराज के सभी पदधारकों को संपत्ति का व्यौरा देना होगा।</p>
      <p><b>विजिलेंस के रडार पर भागलपुर के कई जनप्रतिनिधि</b><br/>25 से अधिक मुखिया,जिला परिषद और  पंचायत समिति सदस्यों पर निगरानी अन्वेषण ब्यूरो की नजर है। इनके खिलाफ आय से अधिक संपत्ति की शिकायत आला अफसरों और मुख्यालय तक पहुंची है। कुछ मुखियों का नाम जलनल योजना की राशि की हेराफेरी में आया है। इनपर एफआईआर दर्ज करने का निर्देश जिला प्रशासन की ओर से जारी किया गया था मगर मामला जांच की प्रक्रिया में दबा है। एक जिला परिषद सदस्य की ठाटबाट का तार सृजन घोटाले से जुड़ा है। इनके आलीशान मकान,तीन-तीन गाड़ियां,ट्रक,ट्रैक्टर और कई भूखंड सीबीआई जांच के दायरे में हैं। पंचायती राज विभाग को अलग-अलग शिकायतों का पुलिंदा पहुंचा है जिसमें भागलपुर के कुछ जिला परिषद सदस्य और मुखिया के बारे में कहा गया है कि उन्होंने पद पर आते ही लग्जरी गाड़ियां खरीद । इसके साथ जमीन,मकान,दुकान अर्जित किए। इनमें नवगछिया इलाके के भी कई प्रतिनिधि शामिल हैं। अब उन्हें आय का श्रोत बताना होगा। </p>
      <p><b>भ्रष्टाचार की शिकायत</b><br/>दरअसल विजिलेंस की नजर में पहले पंचायती राज के पदधारक कम रहते थे लेकिन जब से पंचायती राज विभाग में योजनाएं बढ़ी और भ्रष्टाचार की शिकायतें आने लगी तो विजिलेंस के रडार में ये भी आ गए हैं। सूत्रों की मानें तो विजिलेंस की नजर इसलिए भी तिरछी है कि कुर्सी के खेल में खरीद फरोख्त का नाटकीय खेल भी जग जाहिर होता रहा है। भागलपुर में भी ऐेसे मामले देखेने को मिले।   </p>
    </article>
  </body>
</html>