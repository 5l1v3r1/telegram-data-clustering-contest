<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621810/%D9%88%D8%B9%D8%AF%D9%87-%D9%86%D9%88%D8%A8%D8%AE%D8%AA-%D8%A8%D9%87-%D9%85%D9%88%D8%B3%D8%B3%D9%87-%D9%87%D9%86%D8%B1%D9%85%D9%86%D8%AF%D8%A7%D9%86-%D9%BE%DB%8C%D8%B4%DA%A9%D8%B3%D9%88%D8%AA-%D8%A8%D8%B1%D8%A7%DB%8C-%D8%A7%D8%AD%D8%AF%D8%A7%D8%AB-%DA%AF%D8%A7%D9%84%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T13:42:00+00:00"/>
    <meta property="og:title" content="وعده نوبخت به موسسه هنرمندان پیشکسوت برای احداث گالری"/>
    <meta property="og:description" content="معاون رئیس‌جمهوری و رئیس سازمان برنامه و بودجه در پاسخ به خواسته مدیر عامل موسسه هنرمندان پیشکسوت موافقت خود را با تامین بودجه یا گماردن پیمانکار برای احداث گالری این موسسه اعلام کرد."/>
  </head>
  <body>
    <article>
      <h1>وعده نوبخت به موسسه هنرمندان پیشکسوت برای احداث گالری</h1>
      <address>
        <time datetime="2019-11-16T13:42:00+00:00">16 Nov 2019, 13:42</time>
      </address>
      <p>
        <i>معاون رئیس‌جمهوری و رئیس سازمان برنامه و بودجه در پاسخ به خواسته مدیر عامل موسسه هنرمندان پیشکسوت موافقت خود را با تامین بودجه یا گماردن پیمانکار برای احداث گالری این موسسه اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مراسم اختتامیه اولین نمایشگاه آثار تجسمی هنرمندان پیشکسوت، شب جمعه (۲۴ آبان ماه) با حضور اساتید و هنرمندان و محمدباقر نوبخت (معاون رئیس‌جمهوری و رئیس سازمان برنامه و بودجه) برگزار شد.</p>
      <p>به گزارش روابط عمومی موسسه هنرمندان پیشکسوت،  همزمان با میلاد باسعادت پیامبر اسلام (ص) و امام صادق (ع ) در مراسم اختتامیه اولین نمایشگاه آثار تجسمی هنرمندان پیشکسوت، که به همت موسسه هنرمندان پیشکسوت برپا شده بود، معاون رئیس جمهور و رئیس سازمان برنامه و بودجه هنرمندان پیشکسوت را سرمایه‌های فرهنگی کشور دانست و استمرار اینگونه فعالیت‌های هنری را ثمربخش، ضرورت امروز جامعه و به عنوان یکی از راه‌های انتقال تجارب و دانسته‌های هنرمندان به جامعه دانست.</p>
      <p>نوبخت همچنین در بخش دیگری از سخنان خود در پاسخ به خواسته مدیرعامل موسسه هنرمندان پیشکسوت موافقت خود را با تامین بودجه یا گماردن پیمانکار برای احداث گالری این موسسه اعلام و ابراز امیدواری کرد دیدار بعدی او با هنرمندان در ساختمان موسسه هنرمندان پیشکسوت و در گالری جدید باشد.</p>
      <figure>
        <img src="https://aftabnews.ir/files/fa/news/1398/8/25/359927_450.jpg"/>
      </figure>
      <p>در این مراسم همچنین سید عباس عظیمی ـ مدیرعامل موسسه هنرمندان پیشکسوت ـ به ارائه گزارشی درباره چگونگی برپایی این نمایشگاه پرداخت و همت، اعتماد و علاقه هنرمندان پیشکسوت به این موسسه را عامل برگزاری نمایشگاه دانست.</p>
      <p>عظیمی ضمن ارائه گزارشی از نحوه بهسازی ساختمان موسسه درخواست کرد با توجه به ظرفیت‌های این موسسه برای ارائه نمایشگاه‌های تخصصی، فرایند احداث یک گالری بزرگ در موسسه هنرمندان پیشکسوت تکمیل شود.</p>
      <p>او در این زمینه توضیح داد که محاسبات فنی و مهندسی برای ساخت سازه مربوطه انجام شده و چهار ستون اصلی نیز توسط موسسه نصب شده است؛ اما فعلا به دلیل نداشتن بودجه پروژه متوقف شده است.</p>
      <p>مدیرعامل موسسه هنرمندان پیشکسوت اضافه کرد: یکی از مهمترین مباحثی که در شرایط فعلی می‌تواند کمک بسیاری به شرایط اقتصادی عموم هنرمندان، به‌ویژه در بخش‌های تجسمی، هنرهای سنتی و صنایع دستی و حتی به صنعت گردشگری کشور داشته باشد، راه‌اندازی بازار فروش آثار هنری هنرمندان است و موسسه هنرمندان پیشکسوت آمادگی خود را برای مدیریت و اجرایی کردن این بحث اعلام می‌دارد. این بازار می‌تواند یک موضوع مهم در ایجاد گردشگری هنر مشابه گردشگری سلامت باشد.</p>
      <p>در ادامه این مراسم با حضور نوبخت و مدیرعامل موسسه هنرمندان پیشکسوت از پنج نفر از هنرمندانی که در این نمایشگاه آثارشان به نمایش گذاشته شده بود به نیابت از ۹۳ هنرمند پیشکسوت با اهدای لوح، تقدیر شد.</p>
    </article>
  </body>
</html>