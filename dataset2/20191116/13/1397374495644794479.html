<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/zvezda-se-pohvalila-fantasticnim-napretkom-na-uefa-listi-koeficijent-ce-tek-da-poraste-do-neslucenih-visina-392913.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T13:16:00+00:00"/>
    <meta property="og:title" content="Zvezda se pohvalila fantastičnim napretkom na UEFA listi, koeficijent će tek da poraste do neslućenih visina?"/>
    <meta property="og:description" content="Ako Zvezda i narednih sezona nastavi u ritmu iz ove poslednje dve-tri godine, sve je moguće."/>
  </head>
  <body>
    <article>
      <h1>Zvezda se pohvalila fantastičnim napretkom na UEFA listi, koeficijent će tek da poraste do neslućenih visina?</h1>
      <h2>Ako Zvezda i narednih sezona nastavi u ritmu iz ove poslednje dve-tri godine, sve je moguće.</h2>
      <address><time datetime="2019-11-16T13:16:00+00:00">16 Nov 2019, 13:16</time> by <a rel="author">Darko Mitrović</a></address>
      <p>Crvena zvezda je prvenstvenu pauzu iskoristila za osvrt na klupskom sajtu na dosadašnji učinak u Evropi, kao i trenutni plasman na UEFA listi i najavu onoga što bi povoljni rezultati protiv Bajerna i Olimpijakosa mogli da donesu klubu već ove jeseni. <br/><br/>Crveno-beli za početak podsećaju da je njihov trenutni koeficijent na UEFA listi 22.750 i da zauzimaju 63. mesto kao najbolje plasirani srpski klub. <br/><br/>Ono što je najvažnije, Zvezda ima mogućnost da vrlo brzo taj koeficijent i taj plasman na tabeli i dodatno uveća. <br/><br/>Ove sezone Zvezda je na evropskoj sceni osvojila 6.00 bodova, od toga četiri za plasman u grupnu fazu Lige šampiona, a još dva joj je donela pobeda nad Olimpijakosom. <br/><br/>Do kraja grupne faze Zvezdi su ostali mečevi sa Bajernom na ''Marakani'' i Olimpijakosom u Pireju, uz realne izglede da se crveno-beli plasiraju u nokaut fazu takmičenja u Ligi Evrope. <br/><br/>Ali, ne samo to! <br/><br/>Naredni mečevi su značajni i zbog još jednog razloga.<br/><b><i><br/></i></b><b><i>''Samo jedna pobeda ili dva remija uz ostanak u nokaut fazi podigao bi klupski koeficijent za tri boda, što bi našem klubu doneo pomak na rang listi.<br/></i></b><b><i><br/></i></b><b><i>Takođe bi omogućio u narednoj sezoni izvesnu mogućnost da sve do plej-ofa kvalifikacija Lige šampiona, kao i tokom celokupnog ciklusa u Ligi Evrope, povlašćeni status i lakši žreb.<br/></i></b><b><i><br/></i></b><b><i>Istovremeno bi popravio i nacionalni koeficijent i mogućnost da u sezoni 2021/22. prvak Srbije takmičenje započne iz drugog kola kvalifikacija''</i></b>, navodi se na Zvezdinom sajtu. <br/><br/>Zvezda bi uskoro mogla i da na UEFA listi pretekne APOEL (23.750), BATE, Menhengladbah, Ludogorec (24.000), Jang bojs (24.500)... <br/><br/>A ako se evropski uspesi nastave i narednih godina, onda će Zvezda biti nadomak i koeficijenta 30.000, koji je doskora izgledao kao ''nemoguća misija''.<br/><i><b><br/></b></i><i><b>''Crvena zvezda će izvesno završiti sezonu kao najuspešniji srpski klub po koeficijentu, ali će u naredne dve, ako nastavi sa osvajanjem bodova kao u prethodnim godinama vrlo lako probiti barijeru od 30,000 bodova.<br/></b></i><i><b><br/></b></i><i><b>Naredne sezone naš klub gubi samo 0,25 bodova iz sezone 2015/16, a za 2021/22. svega 1,50 iz sezone 2016/17. Kakve je uspehe naša Zvezda napravila u poslednjih pet godina govori i fantastično napredovanje na UEFA rang listi klubova.<br/></b></i><i><b><br/></b></i><i><b>Od 209. mesta u sezoni 2015/16. stigli smo do 63. pozicije u aktuelnoj sezoni čiji će se bodovi u konačnom zbiru računati za sezonu 2020/21!<br/><br/>Naši navijači su prepoznali ovaj trenutak, 'Marakana' će goreti kao one slavne noći 24. aprila 1991. godine i nadati se da će 26. novembar 2019. biti upamćen kao dan velikog slavlja''</b></i>, zaključuju u Crvenoj zvezdi.</p>
      <p>Izvor: Sportske.net, crvenazvezdafk.com</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/nije-samo-partizan-i-zvezda-sprema-mega-transfer-392860.html"/>
        <a href="https://www.sportske.net/vest/domaci-fudbal/marko-marin-republika-srpska-je-crveno-bela-posle-ovoga-u-to-je-jos-vise-ubedjen-392839.html"/>
        <a href="https://www.sportske.net/vest/domaci-fudbal/zvezda-sve-izvesniji-odlazak-jednog-od-najboljih-stigla-nova-ponuda-392817.html"/>
        <a href="https://www.sportske.net/vest/domaci-fudbal/zvezdini-klinci-na-ceni-stize-ponuda-sa-ostrva-392739.html"/>
        <a href="https://www.sportske.net/vest/domaci-fudbal/zvezda-i-stranci-napadac-na-izlaznim-vratima-ko-jos-pakuje-kofere-392734.html"/>
      </related>
    </article>
  </body>
</html>