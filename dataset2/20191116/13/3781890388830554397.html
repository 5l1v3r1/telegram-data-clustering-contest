<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742014"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T13:42:00+00:00"/>
    <meta property="og:title" content="ตร.รวบนางเอกดังญี่ปุ่น&quot;ซาวาจิริ&quot;ข้อหาครอบครองยาอี"/>
    <meta property="og:description" content="ดารานักแสดงสาวชื่อดังของญี่ปุ่น 'เอริกะ ซาวาจิริ' ที่เคยโด่งดังจากบทบาทในซีรีส์ยอดฮิตปี 2548 'บันทึกน้ำตา 1 ลิตร' ถูกตำรวจจับกุม ฐานต้องสงสัยครอบครองยาเสพติด จากการรายงานของสถานีโทรทัศน์เอ็นเอชเคของญี่ปุ่น โดยอ้างแหล่งข่าวที่ไม่เปิดเผย"/>
  </head>
  <body>
    <article>
      <h1>ตร.รวบนางเอกดังญี่ปุ่น"ซาวาจิริ"ข้อหาครอบครองยาอี</h1>
      <address>
        <time datetime="2019-11-16T13:42:00+00:00">16 Nov 2019, 13:42</time>
      </address>
      <p>
        <b>ดารานักแสดงสาวชื่อดังของญี่ปุ่น "เอริกะ ซาวาจิริ" ที่เคยโด่งดังจากบทบาทในซีรีส์ยอดฮิตปี 2548 "บันทึกน้ำตา 1 ลิตร" ถูกตำรวจจับกุม ฐานต้องสงสัยครอบครองยาเสพติด จากการรายงานของสถานีโทรทัศน์เอ็นเอชเคของญี่ปุ่น โดยอ้างแหล่งข่าวที่ไม่เปิดเผย</b>
      </p>
      <p>สำนักข่าวรอยเตอร์รายงานจากกรุงโตเกียว ประเทศญี่ปุ่น เมื่อวันที่ 16 พ.ย. ว่า เอริกะ ซาวาจิริ วัย 33 ปี ดาราสาวชื่อดังชาวญี่ปุ่น ซึ่งปีนี้เธอรับบทนำในละครทีวี ที่ดัดแปลงจากนวนิยายยอดฮิต "ชิโรอิ เกียวโต" ของนักเขียน โตโยโกะ ยามาซากิ ถูกตำรวจจับกุมในกรุงโตเกียว ฐานต้องสงสัยมียาอีในครอบครอง <br/><br/>ละครโทรทัศน์เรื่อง บันทึกน้ำตา 1 ลิตร หรือ อิชิ ริตโตะรุ โนะ นะมิดะ(Ichi Rittoru no Namida) สร้างชื่อเสียงให้ซาวาจิริ ไม่เพียงแต่ในญี่ปุ่น แต่ทั่วเอเชีย เป็นเรื่องราวที่สร้างขึ้นจากชีวิตจริง ของเด็กสาวชาวญี่ปุ่นวัยสิบห้าปีชื่อ อะยะ คิโตะ ที่ป่วยเป็นโรคกล้ามเนื้อเสียการประสานงานจากสมอง เป็นโรคที่หาได้ยากและไม่สามารถรักษาได้ จนกระทั่งเธอเสียชีวิตเมื่ออายุเพียง 25 ปี <br/><br/>การถูกจับกุมฐานเกี่ยวพันกับยาเสพติด ถือเป็นเรื่องร้ายแรงในญี่ปุ่น หากเป็นบุคคลในวงการดารานักแสดง มักจะถูกตัดออกจากภาพยนตร์ หรือรายการทีวีที่กำลังรับงานอยู่ <br/><br/>สำนักงานตำรวจกรุงโตเกียวยังไม่ตอบคำถามของสื่อ เช่นเดียวกับเอเย่นต์ตัวแทนรับงานของซาวาจิริ.<br/>เครดิตภาพ - Gulf Times</p>
    </article>
  </body>
</html>