<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-34-thousand-78-candidates-of-bihar-will-give-exam-for-scholarship-on-18-november-2852552.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T13:07:22+00:00"/>
    <meta property="og:title" content="बिहार के 34 हजार 78 परीक्षार्थी 18 नवंबर को देंगे छात्रवृत्ति के लिए परीक्षा"/>
    <meta property="og:description" content="छात्रवृत्ति के लिए इच्छुक छात्र और छात्राएं रविवार को अपनी प्रतिभा की परीक्षा में शामिल होंगे। इसमें प्रदेश भर से 34 हजार 78 परीक्षार्थी शामिल होंगे। एससीईआरटी (राष्ट्रीय शिक्षा शोध एवं प्रशिक्षण..."/>
  </head>
  <body>
    <article>
      <h1>बिहार के 34 हजार 78 परीक्षार्थी 18 नवंबर को देंगे छात्रवृत्ति के लिए परीक्षा</h1>
      <address><time datetime="2019-11-16T13:07:22+00:00">16 Nov 2019, 13:07</time> by <a rel="author">वरीय संवाददाता,पटना</a></address>
      <p>छात्रवृत्ति के लिए इच्छुक छात्र और छात्राएं रविवार को अपनी प्रतिभा की परीक्षा में शामिल होंगे। इसमें प्रदेश भर से 34 हजार 78 परीक्षार्थी शामिल होंगे। एससीईआरटी (राष्ट्रीय शिक्षा शोध एवं प्रशिक्षण परिषद) द्वारा इसका आयोजन किया जायेगा। इसके लिए प्रदेश भर में 96 केंद्र बनाये गये हैं। इसमें पटना में 11 केंद्रों पर परीक्षा ली जायेगी। एससीईआरटी की मानें तो राष्ट्रीय आय सह मेधा छात्रवृति (एनएमएमएसएस) की परीक्षा के लिए 21 हजार 276 और एनटीएसई में 12 हजार 802 परीक्षार्थियों को एडमिट कार्ड जारी किया गया है। सभी जिला मुख्यालय में केंद्र बनाये गये हैं। </p>
      <p>परीक्षा दो पाली में ली जायेगी। एनएमएमएसएस की प्रथम पाली का आयोजन सुबह 10.30 से 12 बजे तक होगा। वहीं दूसरी पाली की परीक्षा एक से 2.30 बजे तक आयोजित होगी। वहीं एनटीएसई की प्रथम पाली दस से 12 बजे तक और दूसरी पाली एक से तीन बजे तक ली जायेगी। दोनों की परीक्षा में दिव्यांग छात्रों को 30 मिनट का अतिरिक्त समय दिया जायेगा। </p>
      <p><b>- एनएमएमएसएस का 90 अंक और एनटीएसई के 100 अंक की होगी परीक्षा </b><br/>एनएमएमएसएस की परीक्षा 90 अंक की ली जायेगी। इसमें 90 मिनट का समय दिया जायेगा। परीक्षा में मानसिक योग्यता और शैक्षिक योग्यता की परीक्षा ली जायेगी। दोनों मिलाकर सामान्य वर्ग के छात्रों को 72 फीसदी अंक लाना जरूरी है। एनटीएसई में 100 अंक के सवाल पूछे जायेंगे। इसके लिए सौ अंक निर्धारित हैं। इसमें भी मानसिक योग्यता और शैक्षिक योग्यता की परीक्षा ली जायेगी। सामान्य वर्ग के छात्र को 40 फीसदी अंक लाना अनिवार्य है।</p>
    </article>
  </body>
</html>