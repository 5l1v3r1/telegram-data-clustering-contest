<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/protestni-obsazeni-centraly-uk-potrva-cely-vikend/1821810?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T13:40:00+00:00"/>
    <meta property="og:title" content="Protestní obsazení centrály UK potrvá celý víkend"/>
    <meta property="og:description" content="Praha - Studenti protestující v sídle Univerzity Karlovy (UK), Karolinu v Praze, za lepší klima a proti rektoru UK Tomáši Zimovi budou na místě přinejmenším do konce víkendu. ČTK to dnes řekl jeden z protestujících studentů Matyáš Jakubů. Vstupní halu Karolina obsadily asi dvě desítky studentů, mezi nimiž jsou i studenti jiných škol než UK, ve středu. Rektor již dříve v reakci na protest uvedl, že změnu klimatu považuje za vážný problém, ale protestující podle něj nemají zájem o diskusi."/>
  </head>
  <body>
    <article>
      <h1>Protestní obsazení centrály UK potrvá celý víkend</h1>
      <address><time datetime="2019-11-16T13:40:00+00:00">16 Nov 2019, 13:40</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Studenti protestující v sídle Univerzity Karlovy (UK), Karolinu v Praze, za lepší klima a proti rektoru UK Tomáši Zimovi budou na místě přinejmenším do konce víkendu. ČTK to dnes řekl jeden z protestujících studentů Matyáš Jakubů. Vstupní halu Karolina obsadily asi dvě desítky studentů, mezi nimiž jsou i studenti jiných škol než UK, ve středu. Rektor již dříve v reakci na protest uvedl, že změnu klimatu považuje za vážný problém, ale protestující podle něj nemají zájem o diskusi.</p>
      <p>Zima by podle stávkujících měl rezignovat, protože se podle nich staví nezodpovědně k ochraně klimatu. Jakubů dnes za protestující prohlásil, že na místě zatím zůstanou vzhledem k tomu, že rektor výzvy k rezignaci odmítá.</p>
      <p>Prostory vestibulu v Karolinu, kde sídlí rektor a centrální orgány UK, obsadili studenti ve středu odpoledne. Předtím strávili jeden den a noc v budově Filozofické fakulty UK, kde stávkovali za lepší ochranu klimatu a snižování emisí. Svůj protest směřovali k vládě, po přesunu do Karolina ho ale namířili hlavně proti rektoru Zimovi. Studenti tvrdí, že Zima je pro univerzitu překážkou v řešení klimatické krize. Zima jejich tvrzení odmítl a řekl, že neodstoupí.</p>
      <p>Vedení školy ve svém stanovisku nabídlo možnost debaty na nejbližším zasedání Akademického senátu UK, kde bude mimořádně zařazen bod k problematice klimatických změn.</p>
    </article>
  </body>
</html>