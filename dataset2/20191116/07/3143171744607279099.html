<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/storie-peloritane-la-battaglia-del-longano.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T07:15:06+00:00"/>
    <meta property="og:title" content="Storie Peloritane: la battaglia del Longano."/>
    <meta property="og:description" content="Seconda puntata delle Storie Peloritane"/>
  </head>
  <body>
    <article>
      <h1>Storie Peloritane: la battaglia del Longano.</h1>
      <address><time datetime="2019-11-16T07:15:06+00:00">16 Nov 2019, 07:15</time> by <a rel="author" href="https://www.tempostretto.it/author/daniele-ferrara" target="_blank">Daniele Ferrara</a></address>
      <p>
        <i>Seconda puntata delle Storie Peloritane</i>
      </p>
      <p>Anno Anno 9733 dell’Olocene, 5241 dall’Origine del Mondo, 268 avanti Cristo.</p>
      <p>Non da molto alcuni <b>mercenarî osci avevano preso il potere a Messina</b>, facendone la capitale del loro stato-pirata: essi erano <b>i Mamertini, cioè Figli di Marte</b>. Le loro razzie davano chiaramente molto fastidio alla potente Siracusa, retta in quegli anni da una repubblica democratica che controllava almeno tutta la porzione sudorientale della Sicilia, l’ultimo potere legittimo e nazionale nell’isola.</p>
      <h3>Ierone figlio di Ierocle</h3>
      <p>Allora l’uomo di spicco era lo stratego <b>Ierone figlio di Ierocle, dell’antica e nobile casata dei Dinomenidi</b>, alla quale erano appartenuti i monarchi geloi Gelone I e Ierone I. Quest’uomo mandato dal fato era al culmine della popolarità, essendosi sposato con la figlia di Leptine – il cittadino più facoltoso di Siracusa – e detenendo la massima carica militare della Repubblica. Ora, costui intraprendeva una nuova campagna.</p>
      <h3>La finta vittoria dei Mamertini</h3>
      <p>Precedentemente Ierone aveva concessa una finta vittoria ai Mamertini sulle rive del Salso, in realtà liberandosi astutamente dei mercenarî al soldo di Siracusa divenuti ingestibili, ma stavolta era diverso: il comandante andava per vincere. In poco tempo tutta <b>la costa tirrenica da Milazzo a Tusa era sotto il controllo del Dinomenide</b>; rimaneva ai Mamertini, di fatto, solo il territorio aldilà del Longano, con Messina stretta fra i presidî di Tindari e Taormina. Era il momento di chiudere la partita con questi osci.</p>
      <h3>La valle del Longano</h3>
      <p>Con il suo possente esercito <b>Ierone si accampò sulla riva occidentale del Longano</b> (o Loitano), ove l’ampia valle che traccia nelle montagne si apre prima dello sbocco nel Tirreno; 10000 fanti e circa 1500 cavalieri – e 1500 erano soldati di Milazzo e altri di Regalbuto. <b>I Mamertini</b> – di poco inferiori in fanteria e di molto in cavalleria ma tutti combattenti professionisti –, che gli marciavano contro <b>guidati dal loro <i>meddix</i> (console) Cione</b>, posero le tende <b>dall’altro lato</b>. <b>Questa fiumara, detta oggi Patrì</b>, scorre in un ampio letto all’interno d’una vallata al confine tra i Peloritani e i Nebrodi.</p>
      <h3>Il responso degli indovini…</h3>
      <p>C’era una certa inferiorità nell’esercito mamertino, nonostante l’orgoglio per la passata vittoria, perciò Cione trovò conforto nel consultare i suoi indovini, che <b>gli predissero che avrebbe dormito nell’accampamento nemico</b>; per lui significava chiaramente che avrebbe vinto e che si sarebbe impossessato delle tende di Ierone.</p>
      <p>Perciò <b>furono i Mamertini a muoversi per primi</b>; forse era estate e la portata d’acqua del Longano era ridotta, per cui poteva facilmente essere attraversato. Fu tentato un assalto di cavalleria, intercettato dagli equestri siracusani sulle rive del fiume, utile per i fanti di Ierone a guadagnare una posizione rialzata e vantaggiosa, allora guadò tutta la fanteria osca e là ingaggiò la linea nemica. Questo avvenne probabilmente alle pendici orientali delle alture del Marro, allora noto come Torace.</p>
      <p>Non sapevano i Mamertini che prima dello scontro <b>il Dinomenide aveva ordinato a un suo contingente d’aggirare il Marro</b> per piombare alle loro spalle; questi uomini che marciarono in fretta attorno alle alture <b>erano 200 esuli messinesi, uomini di provato coraggio e di rinomato valore</b>, che volentieri si erano messi al servizio di Siracusa per ottenere vendetta in battaglia contro quegli stranieri che li avevano privati d’ogni cosa e avevano uccisi i loro congiunti. Si può immaginare con quanta furia piombarono questi soldati sui nemici e con quanto terrore essi li ricevettero, quando ebbero completato l’aggiramento del Torace.</p>
      <h3>La disfatta</h3>
      <p><b>La pugna</b>, che fino a quel momento era rimasta incerta, presto <b>si volse nella disfatta dei Mamertini</b>: cominciarono a fuggire, ma i Siciliani continuarono a incalzarli falciandoli finché anche Cione, circondato tutte le parti e costretto a lottare per la sua vita, cadde svenuto per le troppe ferite e fu catturato. La battaglia del Longano era finita, Ierone aveva vinto.</p>
      <p>Medicato, <b>Cione si svegliò all’interno dell’accampamento nemico</b>: avverata si era la premonizione. Proprio allora, già provato dalle ferite della battaglia e affranto per la sconfitta, il Meddix riconobbe il cavallo di suo figlio che veniva condotto nell’accampamento e dedusse che il suo ragazzo era stato ucciso, perciò si sciolse le bende e si lasciò morire per dissanguamento.</p>
      <h3>Ierone proclamato Re</h3>
      <p>Quando rientrò a Siracusa, <b>Ierone sfilò in trionfo e fu proclamato Re</b> dalla totalità della cittadinanza e dei soggetti: <b>Ierone, secondo del suo nome, Re della Sicilia in Siracusa</b>, mentre il primo fu colui che quando regnò sconfisse gli Etruschi a Cuma. Caddero i vessilli della confusione dei demagoghi e ritornarono quelli fastosi dei Dinomenidi; un’ultima volta, prima della fine.</p>
      <p>NOTE. La descrizione della battaglia è trascritta fedelmente dalla <b><i>Biblioteca Storica</i> di Diodoro d’Agira</b>, altre informazioni sono ricavate dalle <b><i>Storie</i> di Polibio di Megalopoli</b>. Il Longano di cui qui si parla <i>non è</i> il Fiume di Castroreale che divide Barcellona da Pozzo di Gotto – oggi chiamato con quel nome – ma <b>il Patrì, la grande fiumara che nasce nel territorio di <i>Fondachelli-Fantina</i>, scorre attraverso <i>Rodì-Milici</i> e sfocia entro <i>Terme-Vigliatore</i></b>; un’ipotesi convalidata sia dalla conformazione dell’area attorno al fiume basso (fra Rodì e Terme) – adatta allo scontro sulle rive e alla manovra d’aggiramento – sia dalla presenza dell’antichissima Longane (che si collega al fiume) sul pianoro che sovrasta Milici, come dimostrò l’archeologo <b>Domenico Ryolo</b>. La data del fatto purtroppo non è ancora sicura, quella riportata potrebbe rivelarsi un giorno errata.</p>
      <p>Daniele Ferrara</p>
    </article>
  </body>
</html>