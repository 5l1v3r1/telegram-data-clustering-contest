<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/ferari-dade-zayavka-za-uspekh-v-braziliya-406848.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T07:53:00+00:00"/>
    <meta property="og:title" content="Ферари даде заявка за успех в Бразилия"/>
    <meta property="og:description" content="Хамилтън бесен на съотборника си Ботас"/>
  </head>
  <body>
    <article>
      <h1>Ферари даде заявка за успех в Бразилия</h1>
      <address><time datetime="2019-11-16T07:53:00+00:00">16 Nov 2019, 07:53</time> by <a rel="author">Пламен Вълков</a></address>
      <p>Пилотите на Ферари Себастиан Фетел и Шарл Льоклер заеха първите две места във втората свободна тренировка в Бразилия и дадоха надежди на феновете на черните кончета за силен уикенд на „Интерлагос”.</p>
      <p>Макс Верстапен даде трето време, а Валтери Ботас и Люис Хамилтън за Мерцедес бяха 4-и и 5-и. Разликите обаче бяха минимални, като първите петима бяха събрани в малко повече от 2 десети.</p>
      <p>Стигна се до някои интересни моменти, при които Хамилтън и Ботас едва не се удариха, което доведе до гневна реакция на Люис към съотборника му при Сребърните стрели.</p>
      <p>Така или иначе квалификацията днес се очертава доста отворена заради минималните разлики и късата писта. Роберт Кубица удари своя Уилямс излизайки от пистата, докато в Торо Росо имаха проблеми с двигателите си.</p>
      <p>Иначе няколко часа преди това първата свободна тренировка се проведе на изсъхваща писта, като пилотите караха с гуми интермедия, а най-бърз бе Алекс Албон, който обаче се удари.</p>
    </article>
  </body>
</html>