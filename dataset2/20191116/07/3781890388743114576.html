<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741959"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T07:45:00+00:00"/>
    <meta property="og:title" content="ย้อนคดีโคตรโกงแชร์'แม่ชม้อย' โทษ1.5แสนปีติดจริง7ปี"/>
    <meta property="og:description" content="จาก 'แชร์แม่มณี' ย้อนกลับอดีต 'แชร์แม่ชม้อย' โคตรโกงแชร์ 4 พันกว่าล้าน ตัดสินโทษ 154,005 ปี จำคุกไม่เกิน 20 ปี แต่ติดจริงเพียง 7 ปี 11 เดือน 5 วัน"/>
  </head>
  <body>
    <article>
      <h1>ย้อนคดีโคตรโกงแชร์'แม่ชม้อย' โทษ1.5แสนปีติดจริง7ปี</h1>
      <address>
        <time datetime="2019-11-16T07:45:00+00:00">16 Nov 2019, 07:45</time>
      </address>
      <p>
        <b>จาก "แชร์แม่มณี" ย้อนกลับอดีต "แชร์แม่ชม้อย" โคตรโกงแชร์ 4 พันกว่าล้าน ตัดสินโทษ 154,005 ปี จำคุกไม่เกิน 20 ปี แต่ติดจริงเพียง 7 ปี 11 เดือน 5 วัน</b>
      </p>
      <p>เหตุจาก<b> "ความโลภ" </b>ทำให้ <b>"แม่มณี" น.ส.วันทนีย์ ทิพย์ประเวช หรือเดียร์ </b>เจ้าแม่แชร์พันล้าน ต้องมีชีวิตอยู่ในเรือนจำ หลังจากถูกจับโกงแชร์ จะว่าไปแล้วนี่ไม่ใช่ครั้งแรกที่เคยเกิดขึ้น ในอดีตถ้ายังจำกันได้ดี กับคดี<b> "แชร์แม่ชม้อย"</b> ที่เป็นข่าวดัง เหตุการณ์ไม่ต่างกัน แต่ต่างแค่วันเวลา กับตัวผู้ต้องหาเท่านั้น <b>"เดลินิวส์ออนไลน์"</b> จึงขอย้อนรอยเรื่องราว เพื่อเป็นอุทาหรณ์อีกครั้งๆๆๆๆ ว่าอย่าได้หลงกลตกเป็นเหยื่อ<br/><br/><b>นางชม้อย ทิพย์โส </b>ทำงานอยู่ในองค์การน้ำมันเชื้อเพลิง แน่นอนว่าขณะนั้นไม่มีใครรู้จักแน่! กระทั่ง <b>นางชม้อย </b>ได้รับการชักชวนจากเพื่อนร่วมงานที่องค์การน้ำมันเชื้อเพลิง ซึ่งได้ทำการค้าน้ำมันอยู่ก่อนแล้ว ให้เข้าร่วมลงทุนค้าน้ำมันด้วย เมื่อทำได้ระยะหนึ่ง<b> นางชม้อย </b>เห็นว่าได้ผลประโยชน์ตอบแทนที่สูงจริง จึงได้ชักชวนบุคคลอื่นๆ ให้เข้ามาร่วมลงทุนด้วยและจากการบอกต่อๆ กันทำให้มีผู้สนใจร่วมลงทุนค้าน้ำมันกับ<b>นางชม้อย</b> เป็นจำนวนมาก <br/><br/><b>นางชม้อย</b> ได้คิดค้นวิธีการหลอกลวงประชาชนขึ้น โดยจัดตั้งบริษัทค้าน้ำมันชื่อ บริษัท ปิโตเลียม แอนด์ มารีน เซอร์วิส จำกัด ทำการค้าน้ำมันทุกชนิด มีเรือเดินทะเลสำหรับขนส่งน้ำมันทั้งในและนอกประเทศ ได้ชักชวนประชาชนให้มาเล่นแชร์น้ำมัน โดยวิธีการรับกู้ยืมเงินจากประชาชนและให้ผลประโยชน์ตอบแทนสูงเป็นรายเดือน <b>โดยกำหนดวิธีการรับกู้ยืมเงินเป็นคันรถบรรทุกน้ำมันคันรถละ 160,500 บาท ให้ผลตอบแทนเดือนละ 12,000 บาท หรือร้อยละ 6.5 ต่อเดือน หรือร้อยละ 78 ต่อปี</b> และในเดือนธันวาคมของทุกปีจะหักเงินไว้ร้อยละ 4 ของผลประโยชน์ที่ได้รับในรอบปี เพื่อเก็บภาษีการค้าและหักค่าเด็กปั้มไว้อีกเดือนละ 100 บาท ตามจำนวนเดือนที่นำเงินมาให้กู้ยืมโดยจะออกหลักฐานไว้ให้เป็นสัญญากู้ยืมเงินตามแบบที่มีขายอยู่ทั่วไปในท้องตลาด หรือบางรายจะออกหลักฐานให้เป็นเช็ค โดยผู้ให้กู้ยืมสามารถเรียกคืนเงินต้นเมื่อใดก็ได้และจะกลับมาให้กู้ยืมอีกก็ได้ในเงื่อนไขเดิม</p>
      <figure>
        <img src="https://www.dailynews.co.th/admin/upload/20191116/news_jnNAtTtRFG142929_533.jpg?v=201911161711?v=7984"/>
      </figure>
      <p><b>นางชม้อย</b> ได้จ่ายผลประโยชน์หรือดอกเบี้ยให้ผู้ให้กู้ตรงตามเวลาที่ นัดหมายทุกเดือน นอกจากนั้นในรายที่จะถอนเงินต้น ก็สามารถถอนได้ทุกราย อีกทั้งนางชม้อยยังทำงานอยู่การปิโตรเลียมแห่งประเทศไทยอีกด้วย ไม่นานชื่อของนางชม้อย โด่งดังเป็นที่รู้จักกันใน <b>"แชร์แม่ชม้อย" </b>ซึ่งทำให้หลงเชื่อนำเงินไปให้กู้ยืมโดยมีผู้ถูกหลอกลวงกว่าหมื่นรายและวงเงินหมุนเวียนไม่ต่ำกว่าหนึ่งหมื่นล้านบาท ในช่วงแรกผู้ให้กู้ยืมอยู่ในหมู่ผู้ที่มีฐานะการเงินดี แต่ต่อมาได้แพร่หลายออกไปรวมทั้งประชาชนในต่างจังหวัดก็นิยมและได้แพร่หลายลงไปถึงประชาชนผู้มีฐานะการเงินไม่ดีก็สามารถเล่นได้ โดยแบ่งเล่นเป็นล้อคือ หนึ่งในสี่ของจำนวนเงินต่อคันรถน้ำมัน <b>มีประชาชนและผู้เสียหายในคดีนี้จำนวน 13,248 คน หลงเชื่อ ซึ่งต่างคนต่างให้กู้ยืมเงินไป 23,519 ครั้ง รวมเป็นเงินทั้งสิ้น 4,043,997,795 บาท</b><br/><br/>ต่อมา<b>นางชม้อย </b>กับพวกเริ่มมีการปฏิเสธการจ่ายผลประโยชน์ตอบแทนเมื่อปลายเดือน ก.พ. 2528 ถึงเดือน มี.ค. 2528 ซึ่งผู้เสียหายได้ขอถอนเงินคืน ซึ่งตามสัญญาระบุว่าจะถอนเงินคืนเวลาใดก็ได้โดยไม่ต้องบอกล่วงหน้านั้น แต่ได้รับแจ้งจาก<b>นางชม้อย</b>ว่าของดการจ่ายเงินคืนชั่วคราว และ<b>นางชม้อย</b>ได้หลบหนีกลับไปที่จังหวัดสิงห์บุรี จนเดือน มิ.ย. 2528 <b>นางชม้อย</b>ได้ปรากฏตัวอีกครั้งที่โรงยิมเนเซี่ยมทหารอากาศในกองทัพอากาศดอนเมืองและได้ชี้แจงให้ประชาชนและผู้เสียหายทราบว่าหยุดดำเนินการค้าน้ำมันแล้วและไม่ได้ลงทุนอะไร เงินผลประโยชน์นั้นจะไม่จ่ายให้แต่จะคืนเงินต้นบางส่วนให้กับผู้เสียหาย ซึ่งในที่สุด<b>นางชม้อย</b> กับพวกก็ไม่ได้คืนเงินต้นตามที่บอก ผู้เสียหายจึงได้เข้าแจ้งความร้องทุกข์ต่อพนักงานสอบสวนเมื่อวันที่ 26 มิ.ย. 2528 ภายหลังเจ้าพนักงานตำรวจกองปราบปรามสามารถจับ<b>นางชม้อย</b> ได้ในวันที่ 18 ก.ค. 2528 และจับพวกของ<b>นางชม้อย</b> อีก 7 คน </p>
      <figure>
        <img src="https://www.dailynews.co.th/admin/upload/20191116/news_LDqAdiWnGp142929_533.jpg?v=201911161711?v=4689"/>
      </figure>
      <p>คดี <b>"แชร์แม่ชม้อย" </b>ได้ใช้เวลาสืบพยานในศาลเป็นเวลาประมาณ 4 ปี จนศาลได้มีคำพิพากษาถึงที่สุดเมื่อ 27 ก.ค. 2532 จำเลยทั้งแปดมีความผิดฐานฉ้อโกงประชาชน กระทงละ 5 ปี รวม 23,519 กระทง จำคุกคนละ 117,595 ปี ฐานกู้ยืมเงินที่เป็นการฉ้อโกงประชาชน กระทงละ 10 ปี รวม 3,641 กระทง จำคุกคนละ 36,410 ปี <b>รวมจำคุกคนละ 154,005 ปี</b> แต่เมื่อรวมโทษทุกกระทงคงจำคุกทั้งสิ้นคนละ 20 ปี เพราะประมวลกฎหมายอาญาให้จำคุกไม่เกิน 20 ปี และให้นางชม้อย กับพวกร่วมกันคืนเงินที่ฉ้อโกงด้วย <b>นางชม้อย จำคุกอยู่ในเรือนจำเพียง 7 ปี 11 เดือน 5 วัน</b> เพราะได้รับการลดลงโทษ 2 ครั้ง และพ้นโทษเมื่อวันที่ 27 พ.ย. 2536<br/><br/><b>แม้จะมีตัวอย่างให้เห็นแล้ว แต่ก็ยังมีคนหลงเชื่อตกเป็นเหยื่อ จะเป็นไปได้ไหมเพราะไม่รู้จริงๆ ว่าแชร์แบบนี้เขาโกงกัน หรือไม่สนก็รู้ทั้งรู้ แต่กลับยอมเสี่ยงเพียงเพราะถูกความโลภครอบงำ.</b><br/><br/>ขอบคุณข้อมูลวิกิพีเดีย</p>
    </article>
  </body>
</html>