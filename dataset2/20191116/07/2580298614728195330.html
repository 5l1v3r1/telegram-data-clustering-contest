<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15404/amnestie/"/>
    <meta property="og:site_name" content="filmserver.cz"/>
    <meta property="article:published_time" content="2019-11-16T07:00:00+00:00"/>
    <meta property="og:title" content="Recenze: Drama Amnestie se dívá na události po listopadu 1989 skepticky"/>
    <meta property="og:description" content="Slovenské drama využívá skutečných událostí (listopad 1989, Havlovu amnestii a vzpouru vězňů v Leopoldově) k vyprávění polemického fiktivního příběhu, v němž figurují disidenti, vězni, jejich ženy, politici a agenti StB."/>
  </head>
  <body>
    <article>
      <h1>Recenze: Drama Amnestie se dívá na události po listopadu 1989 skepticky</h1>
      <h2>Slovenské drama využívá skutečných událostí (listopad 1989, Havlovu amnestii a vzpouru vězňů v Leopoldově) k vyprávění polemického fiktivního příběhu, v němž figurují disidenti, vězni, jejich ženy, politici a agenti StB.</h2>
      <address><time datetime="2019-11-16T07:00:00+00:00">16 Nov 2019, 07:00</time> by <a rel="author">Jan Varga</a></address>
      <hr/>
      <figure>
        <img src="https://filmserver.cz/img/61600.jpg"/>
      </figure>
      <h4>
        <a href="https://filmserver.cz/amnestie-film-175799/">Amnestie</a>
      </h4>
      <p>Amnestie<br/>Drama / Thriller<br/>Česká republika, 2019 , 128 min.<br/><br/><b>Režie:</b> <a href="https://filmserver.cz/jonas-karasek-osoba-749080/">Jonáš Karásek</a><br/><b>Scénář:</b> <a href="https://filmserver.cz/maros-hecko-osoba-749081/">Maroš Hečko</a>, <a href="https://filmserver.cz/beata-grunmannova-osoba-808499/">Beata Grünmannová</a>, <a href="https://filmserver.cz/marek-janicik-osoba-808500/">Marek Janičík</a><br/><b>Kamera:</b> <a href="https://filmserver.cz/tomas-juricek-osoba-160996/">Tomáš Juríček</a><br/><b>Hudba:</b> <a href="https://filmserver.cz/matus-siroky-osoba-749539/">Matúš Široký</a>, <a href="https://filmserver.cz/jozef-luptak-osoba-770568/">Jozef Lupták</a><br/><b>Herci:</b> <a href="https://filmserver.cz/juraj-baca-osoba-808496/">Juraj Bača</a>, <a href="https://filmserver.cz/natalia-germani-osoba-795583/">Natalia Germani</a>, <a href="https://filmserver.cz/marek-majesky-osoba-395945/">Marek Majeský</a>, <a href="https://filmserver.cz/anna-geislerova-osoba-808497/">Anna Geislerová</a>, <a href="https://filmserver.cz/marek-vasut-osoba-75700/">Marek Vašut</a>, <a href="https://filmserver.cz/jana-olhova-osoba-119757/">Jana Oľhová</a>, <a href="https://filmserver.cz/jan-jackuliak-osoba-749085/">Ján Jackuliak</a>, <a href="https://filmserver.cz/ivan-sochor-osoba-795587/">Ivan Sochor</a>, <a href="https://filmserver.cz/marta-matova-osoba-157136/">Marta Maťová</a>, <a href="https://filmserver.cz/brona-kovacikova-osoba-808501/">Broňa Kováčiková</a><br/><br/><b>Česká premiéra:</b> 14.11.2019</p>
      <p><b>Distributor:</b> <a href="http://www.bontonfilm.cz/">Bontonfilm</a></p>
      <hr/>
      <slideshow>
        <figure>
          <img src="https://filmserver.cz/img/61693.jpg"/>
          <figcaption>Fotografie z filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61692.jpg"/>
          <figcaption>Fotografie z filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61691.jpg"/>
          <figcaption>Anna Geislerová a Marek Majeský ve filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61690.jpg"/>
          <figcaption>Fotografie z filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61689.jpg"/>
          <figcaption>Anna Geislerová ve filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61688.jpg"/>
          <figcaption>Marek Vašut a Juraj Bača ve filmu <b>Amnestie</b></figcaption>
        </figure>
        <figure>
          <img src="https://filmserver.cz/img/61600.jpg"/>
          <figcaption>Plakát filmu <b>Amnestie</b></figcaption>
        </figure>
      </slideshow>
      <figure>
        <img src="https://filmserver.cz/img/61691.jpg"/>
      </figure>
      <p>Není náhoda, že slovenské drama <br/><i>Amnestie </i>(natočené v koprodukci s ČR) přichází do kin na třicetileté výročí sametové revoluce – zabývá se totiž nejen Havlovými amnestiemi na začátku roku 1990 a navazující vzpourou vězňů v Leopoldově, ale i pozadím listopadu 1989 a následným děním. Snímek nabízí poměrně kritický a polemický pohled na věc, který sice staví na skutečných událostech, leč buduje kolem nich vyfabulovaný příběh, v němž figurují různí disidenti, vězni, jejich ženy, politici a agenti StB.<br/><br/>Film natočil režisér <a href="https://filmserver.cz/jonas-karasek-osoba-749080/">Jonáš Karásek</a>, který celovečerně debutoval v roce 2013 s filmem  <a href="https://filmserver.cz/kandidat-film-172065/">Kandidát</a>. Ten fungoval jako ukázka režisérových nadstandardních řemeslných schopností, co se technických aspektů natáčení týče – zaujaly hlavně efektní střih, stylizovaná kamera, dynamické tempo vyprávění a vizuální pojetí. Horší to bylo se zmateným, překombinovaným dějem a s postavami, u nichž mnohdy nebylo jasné, co mají být zač a proč ve filmu vůbec figurují. <i>Amnestie</i> je v tomhle podobná. Sice se tentokrát nese v pomalejším tempu, leč vizuálně a z hlediska kamery a střihu je opět pozoruhodná. Na druhou stranu ale trpí i podobnými nešvary, souvisejícími s tím, že <i>Amnestie</i> obsahuje oproti <i>Kandidátovi</i> podstatně větší množství postav a souběžných dějových linií, u nichž poměrně dlouho není patrné, jak by spolu měly souviset.<br/> </p>
      <figure>
        <img src="https://filmserver.cz/img/61690.jpg"/>
      </figure>
      <p>Hromadnou amnestií a vězeňskou vzpourou totiž více než dvouhodinový snímek vrcholí až ve své závěrečné čtvrtině, přičemž do té doby sledujeme kromě postupně eskalujících poměrů v Leopoldově i dění mimo vězení (jemuž je věnována většina filmu). Hlavním hybatelem příběhu se v tomto případě zdá být manželské duo disidentů (<a href="https://filmserver.cz/marek-majesky-osoba-395945/">Marek Majeský</a> a <a href="https://filmserver.cz/ana-geislerova-osoba-99959/">Aňa Geislerová</a>), propletené s jakousi televizní maskérkou (<a href="https://filmserver.cz/natalia-germani-osoba-795583/">Natalia Germani</a>), která má v Leopoldově muže (<a href="https://filmserver.cz/juraj-baca-osoba-808496/">Juraj Bača</a>), jenž si tajně dopisuje s jiným vězněm, z politických důvodů odsouzeným katolickým knězem (<a href="https://filmserver.cz/marek-vasut-osoba-75700/">Marek Vašut</a>). Osudy těchto postav jsou však svázány jen velmi chatrně a příběh, který se film kolem nich snaží vyprávět, je kostrbatý a značně pofidérní (v podstatě jde o nějaký ukradený obraz).</p>
      <figure>
        <img src="https://filmserver.cz/img/61689.jpg"/>
      </figure>
      <p>Zápletka se tudíž točí kolem několika vydírání, pašování zašifrovaných zpráv do vězení, politických pletich a osobních příběhů jednotlivých hrdinů. Nic z toho se ale nevyvíjí dostatečně zajímavě a hlavně to ani nikam moc nevede – vzpoura v Leopoldově se odehraje v podstatě bez ohledu na předchozí dění a je natolik výraznou částí filmu, že ještě akorát zdůrazní, jak mdlý a malátný je jeho zbytek, který navíc selhává i v dostatečném vykreslení toho, jaká atmosféra v porevolučním období mezi lidmi panovala, jak se ta republika tehdy vlastně rodila a proč k té vězeňské vzpouře v Leopoldově vůbec došlo. Počítá se s tím, že tyhle věci divák zná a není tudíž potřeba jej s nimi seznamovat.<br/> <br/>Kromě několika videoklipových akčních záběrů se zásahovým komandem a zdařilých hereckých výkonů tak na rozpačitém snímku zaujme především dobová stylizace a depresivní výtvarné řešení, laděné v duchu kriminálního thrilleru a využívající šedou vybledlost obrazu, déšť a zšeřelé zahnědlé interiéry. Na povrchu filmu jsou znát zkušenosti Jonáše Karáska s natáčením reklam, pod povrchem se ale obnažuje jeho nedopečená vypravěčská rovina, snažící se pojímat přelomové okamžiky kolem vzniku českého demokratického státu s určitou dávkou skepse, avšak narážející na dějovou rozbředlost, chatrnost a nevyrovnanost.<br/><br/><i><i>[Recenze původně vyšla na filmovém blogu <a href="http://www.filmspot.cz/2019/11/recenze-filmu-amnestie.html">FilmSpot.cz</a>.]</i></i></p>
      <figure>
        <iframe src="https://www.youtube.com/embed/4PIDbMHRU0s" width="640" height="360" data-service="Youtube" scrolling="no"/>
        <figcaption>Originální trailer k filmu <a href="https://filmserver.cz/amnestie-film-175799/">Amnestie</a></figcaption>
      </figure>
      <hr/>
      <h3>NAŠE HODNOCENÍ FILMU: 4/10</h3>
      <related>
        <h4>Podobné filmy:</h4>
        <a href="https://filmserver.cz/kandidat-film-172065/"/>
      </related>
    </article>
  </body>
</html>