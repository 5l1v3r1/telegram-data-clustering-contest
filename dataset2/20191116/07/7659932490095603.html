<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993971/%C3%BCniversite-mezunlar%C4%B1n%C4%B1n-i%C5%9Fsizlik-oran%C4%B1-ilk%C3%B6%C4%9Fretim-mezunlar%C4%B1ndan-fazla"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T07:15:00+00:00"/>
    <meta property="og:title" content="Üniversite mezunlarının işsizlik oranı ilköğretim mezunlarından fazla"/>
    <meta property="og:description" content="Türkiye İstatistik Kurumu’nun (TÜİK) verilerine göre temmuzda yüzde 13,9 seviyesinde belirlenen işsizlik oranı ağustosta yüzde 14’e yükseldi.  Böylece işsiz sayısı, Ağustos 2019’da geçen yılın aynı dönemine göre 980 bin kişi artarak 4 milyon 650 bin"/>
  </head>
  <body>
    <article>
      <h1>Üniversite mezunlarının işsizlik oranı ilköğretim mezunlarından fazla</h1>
      <address>
        <time datetime="2019-11-16T07:15:00+00:00">16 Nov 2019, 07:15</time>
      </address>
      <p>Türkiye İstatistik Kurumu’nun (TÜİK) verilerine göre temmuzda yüzde 13,9 seviyesinde belirlenen işsizlik oranı ağustosta yüzde 14’e yükseldi. <br/><br/>Böylece işsiz sayısı, Ağustos 2019’da geçen yılın aynı dönemine göre 980 bin kişi artarak 4 milyon 650 bin kişiye ulaştı. <br/><br/>15-24 yaş arası kabul edilen genç nüfusta işsizlik oranı 6,6 puanlık artış ile yüzde 27,4 oldu. 2018’in ağustosunda bu oran yüzde 20 seviyesindeydi. <br/><br/>TÜİK, eğitim durumuna göre işgücünü beş başlıkta topluyor: Okur-yazar olmayanlar, ilkokul ve ortaokulu kapsayan “lise altı eğitimliler”, lise mezunları, meslek ya da teknik lise mezunları ile yükseköğretim mezunları. <br/><br/>Buna göre her eğitim grubunda istihdam edilenlerin oranı düşmüş durumda. İşsizlik ise yükselişte. <br/><br/>Lise altı eğitimliler arasında işsizlik 2018’in ağustos ayında yüzde 9,7’yken bu oran 2019’da yüzde 13’e çıktı. <br/><br/>Yükseköğretim mezunlarının işsizliği ise bir yılda yüzde 14’ten yüzde 15,2’ye yükseldi. </p>
      <figure>
        <img src="https://aawsat.com/sites/default/files/diagrams/screenshot_11.jpg"/>
      </figure>
      <p><i><b>Ağustos dönemi eğitim durumuna göre işgücü durumu </b></i><br/><br/>Eğitim durumuna göre en yüksek işsizlik oranı lise mezunlarına ait. 2019’un ağustos ayında yüzde 16,3 seviyesinde belirlenen bu oran, bir yıl önce yüzde 12,4’tü. <br/><br/><b>İstihdamda 790 bin kişilik azalış </b><br/><br/>İstihdam edilenlerin sayısı 2019 yılı Ağustos döneminde, bir önceki yılın aynı dönemine göre 789 bin kişi azalarak 28 milyon 529 bin kişi, istihdam oranı ise 2 puanlık azalış ile yüzde 46,3 oldu.<br/><br/>Bu dönemde, tarım sektöründe çalışan sayısı 94 bin, tarım dışı sektörlerde çalışan sayısı 695 bin kişi azaldı. <br/><br/>Independent Türkçe'de yer alan habere göre, istihdam edilenlerin yüzde 19,6'sı tarım, yüzde 19,5'i sanayi, yüzde 5,5'i inşaat, yüzde 55,4'ü ise hizmet sektöründe yer aldı. <br/><br/><b>İşgücüne katılan erkekler, kadınların iki katından fazla </b><br/><br/>İşgücü 2019 yılı Ağustos döneminde bir önceki yılın aynı dönemine göre 191 bin kişi artarak 33 milyon 180 bin kişi, işgücüne katılma oranı ise 0,4 puanlık azalış ile yüzde 53,9 olarak gerçekleşti. <br/><br/>Aynı dönemler için yapılan kıyaslamalara göre; erkeklerde işgücüne katılma oranı 0,9 puanlık azalış ile yüzde 73,2, kadınlarda ise 0,1 puanlık artış ile yüzde 35 oldu. </p>
    </article>
  </body>
</html>