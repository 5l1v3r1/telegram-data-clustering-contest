<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/sports/doksa-dramas-to-xeri-tou-theou-kai-i-klopi-vathmon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T07:00:52+00:00"/>
    <meta property="og:title" content="Δόξα Δράμας : Το χέρι του Θεού και η κλοπή βαθμών"/>
    <meta property="og:description" content="Έξαλλη για τη διαιτησία του αγώνα με την Παναχαΐκή η Δόξα Δράμας, που εξέδωσε ανακοίνωση διαμαρτυρίας"/>
  </head>
  <body>
    <article>
      <h1>Δόξα Δράμας : Το χέρι του Θεού και η κλοπή βαθμών</h1>
      <h2>Έξαλλη για τη διαιτησία του αγώνα με την Παναχαΐκή η Δόξα Δράμας, που εξέδωσε ανακοίνωση διαμαρτυρίας</h2>
      <address><time datetime="2019-11-16T07:00:52+00:00">16 Nov 2019, 07:00</time> by <a rel="author">ΤοΒΗΜΑ Team</a></address>
      <p>Έντονα παράπονα από τη διαιτησία της αναμέτρησης κόντρα στην Παναχαϊκή (1-1) είχε η Δόξα Δράμας με τους γηπεδούχους να εκδίδουν ανακοίνωση με παραπομπή σε… Μαραντόνα και Εθνική Αργεντινής.</p>
      <p>Η ανακοίνωση της Δόξας:</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>«Όλη η Ελλάδα σήμερα τηλεοπτικά είδε την απαράδεκτη διαιτησία σε βάρος της Δόξας. Ευτυχώς η τηλεοπτική κάλυψη και το βίντεο του αγώνα είναι αδιάψευστος μάρτυρας.</p>
      <p>Διαιτητής και επόπτης συνέβαλαν με τα τεράστια και απίστευτα λάθη τους στην αλλοίωση αποτελέσματος σε βάρος της Δόξας, αρχικά στη φάση του 1-1 της Παναχαϊκής, που γίνεται με το γκολ από το χέρι του Κολ.</p>
      <p>Σαν το χέρι του Θεού, αναβιώνοντας εποχές Μαραντόνα και Εθνικής Αργεντινής.</p>
      <p>Η συνέχεια δόθηκε με την άδικη αποβολή του Καψάλη, για λόγο που ουδείς αντιλήφθηκε και η ομάδα μας έμεινε με δέκα παίκτες στο 78′.</p>
      <p>Με τα χαριστικά σφυρίγματα υπέρ της αντίπαλης ομάδας, ήρθε και ο μη καταλογισμός καταφανούς πέναλτι στο 87΄, σε σουτ του Χάμοντ σε χέρι αμυντικού στην περιοχή και τόσα άλλα τραγελαφικά.</p>
      <p>Όπως η μη αποβολή του Παπατόλιου (είδε την πρώτη κίτρινη στο 73΄, σημείο που έπρεπε να αποβληθεί, αφού στο 50΄ πήγαν «καροτσάκι» τον διαιτητή μαζί με τον Σιατραβάνη και δεν τους έδειξε κίτρινες για διαμαρτυρία).</p>
      <p>Είναι η τρίτη φορά φέτος που συντελείται κλοπή βαθμών από την ομάδα μας. Όλη η Δράμα είναι ανάστατη.</p>
      <p>Η ιστορική Δόξα Δράμας, οι φίλαθλοί της, αλλά και όλος ο δραμινός λαός, δεν είναι διατεθειμένοι στο εξής να ανεχθούν τέτοιες απαράδεκτες διαιτητικές συμπεριφορές.</p>
      <p>Η Δόξα Δράμας είναι ομάδα που στο διάβα της ιστορικής της διαδρομής, αν και υπέστη πολλά, σπανίως διαμαρτυρόταν και επιδείκνυε πάντοτε κόσμια συμπεριφορά.</p>
      <p>Όμως όλα έχουν και τα όριά τους και οι αρμόδιοι ας είναι πιο προσεκτικοί στον τρόπο αντιμετώπισης της ιστορικής μας ομάδας, που δίδαξε και διδάσκει πέρα από την ποδοσφαιρική ποιότητα, ήθος και αξιοζήλευτη αθλητική συμπεριφορά».</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>