<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/EWXM4K/aa-koble-spraakkrav-og-statsborgerskap-er-total-avsporing"/>
    <meta property="og:site_name" content="Bergens Tidende"/>
    <meta property="article:published_time" content="2019-11-16T07:54:51+00:00"/>
    <meta property="og:title" content="Debatt: – Å koble språkkrav og statsborgerskap er total avsporing"/>
    <meta property="og:description" content="Lærer Live Grinden skriver om Høyres nye lovforslag."/>
  </head>
  <body>
    <article>
      <h1>Debatt: – Å koble språkkrav og statsborgerskap er total avsporing</h1>
      <h2>Med høyere krav til norskkunnskaper vil færre flyktninger få et trygt og stabilt liv.</h2>
      <address><time datetime="2019-11-16T07:54:51+00:00">16 Nov 2019, 07:54</time> by <a rel="author">Live Grinden</a></address>
      <p>Debattinnlegg</p>
      <p><b>Som lærer i voksenopplæringen,</b> kan jeg forstå at det er lett å glemme å ta hensyn til faktorer vi tar for gitt. Jeg må selv nullstille meg til hver undervisningstime for elever med ingen til lite skolebakgrunn.</p>
      <p>Før jeg går inn i klasserommet kobler jeg av det vestlige prestasjonspresset. Jeg forsøker å tenke på hvordan det hadde vært om jeg ikke hadde hatt privilegiet med å få lese- og skriveopplæring i barndomsårene. Jeg kommer inn, sier «god morgen» og ser meg rundt, på plakatene, informasjonsskrivene og skolens regler, og forestiller meg at alt står med skrifttegn jeg overhodet ikke forstår.</p>
      <p>Og så begynner jeg undervisningen.</p>
      <p><b>Det er ikke </b>lett å ta hensyn. Å legge fra seg alle disse usynlige lagene vi bærer med oss til enhver tid, er krevende, kanskje umulig. Det er derfor vi har og bør lene oss på anbefalinger.</p>
      <p>Kunnskaps- og integreringsminister Jan Tore Sanner (H) vil i<a href="https://www.regjeringen.no/no/dokumenter/horing-forslag-til-lov-om-integrering-integreringsloven-og-forslag-til-endringer-i-lov-om-norsk-statsborgerskap-statsborgerloven/id2663114/"> forslag til endringer i lov om norsk statsborgerskap</a>, som har høringsfrist 15. november, heve språkkravet fra A2 muntlig til B1 muntlig. Sanner mener at kvalifisering til statsborgerskap skal avgjøres av språkbeherskelse.</p>
      <p><b>Det er hevet </b>over enhver tvil at å kreve muntlig B1 er problematisk for dem som ikke har forutsetninger for å nå dette nivået. Jeg savner derimot en problematisering av å i det hele tatt fastsette et språkkrav for å utløse flyktninger og innvandreres rett til trygghet og stabilitet.</p>
      <p>Flyktninger ser for seg at de er ferdig med å flykte, men sannheten er: Uten statsborgerskap er man alltid returnerbar. Med endringen i utlendingsloven kan flyktninger returneres selv med permanent oppholdstillatelse, dersom situasjonen i hjemlandet endrer seg.</p>
      <p><b>Statsborgerskap er det </b>eneste sikre oppholdsgrunnlaget. Å sidestille språkkrav med individers behov for beskyttelse, blir dermed en total avsporing for mennesker som søker statsborgerskap for å leve et trygt og forutsigbart liv.</p>
      <p>Det er betimelig å spørre om forhøyet språkkrav virkelig har med merkelappen integrering å gjøre, når færre vil klare kravet og dermed bli nektet full lovlig status. Regjeringen har allerede gjort det mindre attraktivt å søke asyl i Norge, som en reaksjon på flyktningkrisen i 2015.</p>
      <p><b>Europarådet anbefaler </b>at forhøyet språkkrav i forbindelse med kvalifisering til statsborgerskap, vurderes nøye før det lovfestes. For i skyggen av hensynsløse antakelser om språkinnlæring for en generell befolkning, kan en slik lovendring heller bidra til utenforskap.</p>
      <related>
        <h4>Les også</h4>
        <a href="https://www.bt.no/btmeninger/debatt/i/1nxqWK/norges-fattigdom-er-mangelen-paa-relasjoner"/>
        <a href="https://www.bt.no/innenriks/i/BRdO5G/tilbakekalling-av-statsborgerskap-skal-fortsatt-behandles-av-forvaltni"/>
        <a href="https://www.bt.no/utenriks/i/9v09k9/naa-river-danskene-innvandrergetto"/>
        <a href="https://www.bt.no/btmeninger/debatt/i/MRXJQE/slik-ble-kebaben-norsk"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/y3JPpg/27-aar-gammel-oesteuropeer-siktet-for-knivdrap"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/nyheter/lokalt/i/8mVda2/klassebildene-en-minnebok"/>
        <a href="https://www.bt.no/nyheter/lokalt/i/3Je2VX/10-aar-siden-pepperkakebyen-ble-smadret"/>
      </related>
      <ol>
        <li>
          <a href="https://www.bt.no/tag/Jan_Tore_Sanner">Jan Tore Sanner</a>
        </li>
        <li>
          <a href="https://www.bt.no/tag/Integrering">Integrering</a>
        </li>
        <li>
          <a href="https://www.bt.no/tag/Asyl">Asyl</a>
        </li>
        <li>
          <a href="https://www.bt.no/tag/Norge">Norge</a>
        </li>
      </ol>
    </article>
  </body>
</html>