<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-araria-unregistered-passenger-bus-entered-into-roadside-hut-and-father-and-son-injured-2851975.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T07:03:10+00:00"/>
    <meta property="og:title" content="सड़क किनारे झोपड़ी में घुसी अनियंत्रित यात्री बस, बाप और बेटे घायल"/>
    <meta property="og:description" content="पलासी-कलियागंज मार्ग पर बरहट आरा मिल के समीप शुक्रवार की देर रात को एक यात्री बस अनियंत्रित होकर एक फुस की झोपड़ी में घुस गई। इससे झोपड़ी में सो रहे बाप और बेटा क्रमशः नूर मोहम्मद व अफसर घायल हो गए।..."/>
  </head>
  <body>
    <article>
      <h1>सड़क किनारे झोपड़ी में घुसी अनियंत्रित यात्री बस, बाप और बेटे घायल</h1>
      <address><time datetime="2019-11-16T07:03:10+00:00">16 Nov 2019, 07:03</time> by <a rel="author">पलासी (अररिया)। एक प्रतिनिधि।</a></address>
      <p>पलासी-कलियागंज मार्ग पर बरहट आरा मिल के समीप शुक्रवार की देर रात को एक यात्री बस अनियंत्रित होकर एक फुस की झोपड़ी में घुस गई। इससे झोपड़ी में सो रहे बाप और बेटा क्रमशः नूर मोहम्मद व अफसर घायल हो गए। दोनों घायलों को पलासी पीएचसी में भर्ती कराया गया। यहां प्राथमिक उपचार के बाद गंभीर रूप से घायल पिता नूर मोहम्मद को बेहतर इलाज के लिए रेफर कर दिया गया। बस में चालक और खलासी के अलावे कोई नही था।</p>
      <p>इससे पूर्व घटना से आक्रोशित ग्रामीणों ने बस चालक और खलासी को बंधक बनाते हुए पिटाई भी की। हालांकि सूचना पर पहुंची पलासी पुलिस ने ड्राइवर और खलासी को ग्रामीणों के कब्जे से मुक्त कराकर थाना ले आयी। बस ड्राइवर बालचंद दिल्ली का जबकि खलासी मनीष सुपौल जिला का रहने वाला है।</p>
      <p>घटना के संबंध में प्राप्त जानकारी के अनुसार मिथिलांचल नामक बस (नम्बर-यूपी:95टी/4413) दिल्ली से यात्रियों को लेकर शुक्रवार की शाम टेढ़ागाछ के कलियागंज पहुंचा। यहां यात्रियों को उतारकर देर रात लौट रहा था कि इसी बीच बरहट आरा मिल के पास वह अनियंत्रित होकर सड़क किनारे एक फुस की झोपड़ी में घुस गया। इधर घर में बस घुसने की सूचना मिलते ही घटनास्थल पर आसपास के लोग पहुंच गए। <br/>ग्रामीणों ने मौके पर ही चालक और खलासी को दबोच लिया। इसके बाद पिटाई शुरू कर दी। ड्राइवर का कहना था सामने से आ रही चार पहिया वाहन को बचाने के दौरान यह हादसा हुआ।</p>
      <p>थानेदार ओमप्रकाश ने कहा कि पुलिस मामले की तहकीकात कर रही है। बस की ठोकर से दो लोग घायल हुए है। दोनों का इलाज चल रहा है। बस के घुसने से झोपड़ी को भी क्षति हुई है।</p>
    </article>
  </body>
</html>