<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/rossi-szerint-walesben-batrabban-kell-kezdeni/186761"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T07:26:00+00:00"/>
    <meta property="og:title" content="Rossi szerint Walesben bátrabban kell kezdeni"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Rossi szerint Walesben bátrabban kell kezdeni</mark>
      </h1>
      <address><time datetime="2019-11-16T07:26:00+00:00">16 Nov 2019, 07:26</time> by <a rel="author">MTI</a></address>
      <p>Marco Rossi szövetségi kapitány szerint a magyar labdarúgó-válogatottnak négy nap múlva Walesben sokkal bátrabban kell kezdenie, mint pénteken az Uruguayi elleni stadionavatón a Puskás Arénában.</p>
      <p>"Úgy kezdtünk, ahogy Horvátországban, megszeppenve és megijedve. Ennek Walesben nem szabad megtörténnie. Az ellenfél persze nem is a horvát vagy uruguayi csapat lesz, de a hangulat ott is forró lesz. A 20. perctől már úgy hoztuk le a meccset, ahogy azt elterveztük" - mondta a magyarok olasz szakvezetője, Marco Rossi.</p>
      <p>A szövetségi kapitány megtizedelt védelméről úgy nyilatkozott, hogy a két újonc, Nagy Zsolt és Szalai Attila jól mutatkozott be, pozitív hatásuk volt a játékra. Előbbit külön kiemelte, hogy bizonyította, amit róla gondolt, azaz erős, gyors és bátor, aki nem fél a kihívásoktól. Éppen ezért valószínűnek nevezte, hogy a továbbjutás szempontjából sorsdöntő keddi, cardiffi Európa-bajnoki selejtező-mérkőzésen a magyar válogatott védelmének bal oldalán majd a Puskás Akadémia játékosa kezd.</p>
      <p>Rossi megjegyezte, Lovrencsics Gergőt, Sallai Rolandot és Pátkai Mátét pihentette, Baráth Botond pedig maga kért cserét kisebb combizomhúzódás miatt, ami újabb rossz hír a hátsó alakzatnak. Kalmár sérülésének súlyosságáról egyelőre nem tudott pontos tájékoztatást adni, a kezdőként játszó középpályást a 83. percben kényszerűségből kellett lecserélni.</p>
      <p>"Intenzív és kiegyenlített mérkőzés volt, méltó egy megnyitóhoz, amelyet igazán élvezhetett a közönség. Az első félidőben jól játszottunk, de a magyarok végig küzdöttek, és voltak pillanatok, amikor problémát okoztak nekünk" - értékelt Oscar Tabarez uruguayi szövetségi kapitány.</p>
      <p>A szakember rendkívül megtisztelőnek nevezte, hogy részese lehetett a Puskás Aréna megnyitójának, egyúttal hálás volt azért, hogy kapott egy 10-es számú magyar válogatott mezt a nevével ellátva, mivel megfogalmazása szerint "Magyarországon a 10-es mez egyet jelent Puskással".</p>
    </article>
  </body>
</html>