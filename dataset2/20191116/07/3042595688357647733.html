<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/russland-skylder-pa-piloter-etter-fatal-flystyrt/71823264"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T07:47:18+00:00"/>
    <meta property="og:title" content="Russland skylder på piloter etter fatal flystyrt"/>
    <meta property="og:description" content="Russiske etterforskere la torsdag fram den endelige sikkerhetsrapporten som gir pilotene skylden for Tatarstan-styrten hvor 50 mennesker døde."/>
  </head>
  <body>
    <article>
      <h1>Russland skylder på piloter etter fatal flystyrt</h1>
      <h2>Russiske etterforskere la torsdag fram den endelige sikkerhetsrapporten som gir pilotene skylden for Tatarstan-styrten hvor 50 mennesker døde.</h2>
      <address><time datetime="2019-11-16T07:47:18+00:00">16 Nov 2019, 07:47</time> by <a rel="author">Tharald Halvorsen</a></address>
      <p>Det var 17. november 2013 at et Tatarstan Airlines-fly med 50 personer om bord, 44 passasjerer og seks ansatte, tok av fra flyplassen Domodedovo i Moskva. <a href="https://www.dagbladet.no/nyheter/50-dode-etter-passasjerfly-krasjlandet-i-russland/61842583">Det krasjlandet kort tid seinere</a>, da det skulle lande i byen Kazan, omtrent 70 mil øst for hovedstaden.</p>
      <p>Samtlige om bord omkom i den fatale flystyrten.</p>
      <p>Torsdag la russiske etterforskere fram den endelige sikkerhetsrapporten som gir pilotene skylden for at de mange menneskelivene gikk tapt.</p>
      <p>Det skriver <a href="https://www.reuters.com/article/us-russia-airplane-investigation/russia-blames-fatal-plane-crash-on-pilots-including-one-who-lied-to-get-license-idUSKBN1XO1IR?il=0">Reuters</a>.</p>
      <h3>Britisk mor omkom</h3>
      <p>Boeing 737-500-flyet forsøkte å lande på flyplassen i Kazan flere ganger, før det styrtet i bakken. Det tok så fyr, som igjen førte til at drivstofftankene eksploderte.</p>
      <p>Brannene ble først slukket etter en times tid.</p>
      <p>
        <b>Blant de omkomne, var sønnen til presidenten for delrepublikken Tatarstan, den regionale sjefen for det russiske sikkerhetspolitiet FSB, samt to utlendinger – en britisk mor og en ukrainer.</b>
      </p>
      <h3>- Forfalskede dokumenter</h3>
      <p>I den endelige sikkerhetsrapporten lagt fram torsdag, fastslås det at flyets øverstbefalende, Rustem Salikhov, ikke hadde tilstrekkelig pilotferdigheter, og gjorde en rekke feil i lag med medpilot Viktor Gutsul.</p>
      <p>
        <b>Salikhov skal ha skaffet seg pilotsertifikatet sitt ved hjelp av forfalskede dokumenter, ifølge rapporten.</b>
      </p>
      <p>- Salikhov, uten grunnleggende kunnskap, ferdigheter eller erfaring, gjennomføre passasjerflyginger som pilot, heter det i rapporten, gjengitt av Reuters.</p>
      <h3>Tok ut tiltale og siktelse</h3>
      <p>De russiske etterforskerne opplyser videre at de tok ut tiltale mot daværende visedirektør i det aktuelle flyselskapet Tatarstan Airlines i 2009 – for å ha sendt dokumenter som inneholdt falske opplysninger.</p>
      <p>Den daværende regionale sjefen for det russiske myndighetsorganet Rosaviatsiya, som er ansvarlig for å føre tilsyn med den sivile luftfarsindustrien i Russland, ble også siktet for uaktsomhet.</p>
      <p>Flyselskapet Tatarstan Airlines har i seinere tid blitt oppløst.</p>
    </article>
  </body>
</html>