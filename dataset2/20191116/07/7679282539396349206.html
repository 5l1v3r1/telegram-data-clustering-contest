<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-ayushmann-ke-sath-hit-filmen-dene-ke-baad-bhumi-pednekar-ne-kahi-ye-baat-2851981.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T07:20:47+00:00"/>
    <meta property="og:title" content="आयुष्मान के साथ हिट फिल्में देने के बाद भूमि पेडनेकर ने कही ये बात"/>
    <meta property="og:description" content="हाल के दिनों में भूमि पेडनेकर और आयुष्मान खुराना बॉलीवुड की सबसे पसंदीदा जोड़ियों में से एक साबित हो रहे हैं। तीन बार उनकी जोड़ियां बनीं हैं और एक के बाद एक लगातार तीन सुपरहिट फिल्मों दम लगा के हईशा,..."/>
  </head>
  <body>
    <article>
      <h1>आयुष्मान के साथ हिट फिल्में देने के बाद भूमि पेडनेकर ने कही ये बात</h1>
      <address><time datetime="2019-11-16T07:20:47+00:00">16 Nov 2019, 07:20</time> by <a rel="author">लाइव हिन्दुस्तान टीम,नई दिल्ली</a></address>
      <p>हाल के दिनों में भूमि पेडनेकर और आयुष्मान खुराना बॉलीवुड की सबसे पसंदीदा जोड़ियों में से एक साबित हो रहे हैं। तीन बार उनकी जोड़ियां बनीं हैं और एक के बाद एक लगातार तीन सुपरहिट फिल्मों दम लगा के हईशा, शुभ मंगल सावधान और अब बाला की हैट्रिक के साथ उनका हिट रिकार्ड शानदार और 100 परसेंट है। <br/> <br/>भूमि कहती हैं, 'आयुष्मान और मैं निश्चित रूप से एक भाग्यशाली ऑन-स्क्रीन जोड़ी हैं, जिसे दर्शकों का ढेर सारा प्यार और प्रशंसा मिल रहा है। कलाकार के रूप में हम एक-दूसरे के पूरक हैं और हमारी ऑन-स्क्रीन केमिस्ट्री काफी अच्छी है। हमने एक साथ केवल 3 फिल्में की हैं, और यह दिखाता है कि लोगों ने एक जोड़ी के रूप में हमें काफी प्रेम दिया है और मुझे इसकी काफी खुशी है।' <br/> <br/>बहुमुखी अभिनेत्री ने कहा, 'एक के बाद एक लगातार तीन फिल्मों के दौरान हम दोनों एक कलाकार के रूप में विकसित हुए हैं। मैं उन्हें एक दोस्त और सह-कलाकार के तौर पर मानती हूं और हमेशा उनकी बेहतरी की कामना करती हूं। ऑन-स्क्रीन जोडी के रूप में, आयुष्मान और मैंने कुछ तीक्ष्ण फिल्में की हैं और शुक्र है कि दर्शकों ने उन फिल्मों में हमें अपना प्यार दिया है। दम लगा के हइशा (बॉडी शेमिंग से निपटने को लेकर) शुभ मंगल सावधान (पुरुषों में स्तंभन दोष) के बाद अब बाला (समय से पहले गंजापन और भारत में डार्क स्किन की महिलाओं की परेशानियों से संबंधित) जैसी फिल्मों में, हमें इन वर्जित विषयों से निपटने के लिए रखा गया है। इसलिए मुझे लगता है कि वास्तविक और सामाजिक मुद्दों को सबसे अधिक ईमानदार और मनोरंजक तरीके से प्रस्तुत करने में हमारी जोड़ी का औचित्य निहित है।'</p>
      <p>
        <a href="https://www.livehindustan.com/entertainment/story-ayushmann-khurrana-box-office-collection-2851908.html">Box Office: 'बाला' का धमाल जारी, फिल्म ने कमा लिए हैं इतने करोड़</a>
      </p>
      <p><a href="https://www.livehindustan.com/entertainment/story-hrithik-roshan-says-my-mother-watched-super-30-9-times-in-theatre-2851904.html">ऋतिक रोशन की मां ने 9 बार देखी है 'सुपर 30'</a><br/> <br/>इतना ही नहीं, भूमि वास्तव में आयुष्मान के साथ अपने हिट रिकॉर्ड को और बढ़ाना चाहती हैं। वे कहती हैं, “एक जोड़ी के तौर पर बॉक्स ऑफ़िस पर शानदार प्रदर्शन से मैं रोमांचित हूं और अपने इस स्वर्णिम दौर को जारी रखने की उम्मीद और प्रार्थना करती हूं! वे कहती हैं, यह सब किसी के लिए भी एक दुर्लभ चीज है और इस सफर में अपने सबसे करीबी दोस्तों में से एक के साथ होने की मुझे खुशी है।”</p>
    </article>
  </body>
</html>