<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/z-historie-applu-jak-apple-nespustil-vlastni-sit-restauraci/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-16T07:30:20+00:00"/>
    <meta property="og:title" content="Z historie Applu: Jak Apple (ne)spustil vlastní síť restaurací"/>
    <meta property="og:description" content="Apple byl výhradně počítačovou firmou pouze ve svých začátcích. Spolu s tím, jak rostl, expandovala také šíře jeho záběru – cupertinský gigant si vyzkoušel například podnikání v hudebním průmyslu, produkci mobilních zařízení nebo třeba provoz nejrůznějších služeb. Zatímco u některých z těchto oblastí zůstal, jiné raději opustil. Do té druhé skupiny se řadí i projekt, v jehož rámci chtěl Apple spustit síť vlastních restaurací s názvem Apple Cafes."/>
  </head>
  <body>
    <article>
      <h1>Z historie Applu: Jak Apple (ne)spustil vlastní síť restaurací</h1>
      <address><time datetime="2019-11-16T07:30:20+00:00">16 Nov 2019, 07:30</time> by <a rel="author">Amaya Tomanová</a></address>
      <p>Apple byl výhradně počítačovou firmou pouze ve svých začátcích. Spolu s tím, jak rostl, expandovala také šíře jeho záběru – cupertinský gigant si vyzkoušel například podnikání v hudebním průmyslu, produkci mobilních zařízení nebo třeba provoz nejrůznějších služeb. Zatímco u některých z těchto oblastí zůstal, jiné raději opustil. Do té druhé skupiny se řadí i projekt, v jehož rámci chtěl Apple spustit síť vlastních restaurací s názvem Apple Cafes.</p>
      <related>
        <a href="https://jablickar.cz/prvni-iphone-vs-iphone-11-pro-porovnani-video/"/>
      </related>
      <p>Restaurace Apple Cafe se měly nacházet po celém světě, a ze všeho nejvíc měly připomínat jakési Apple Story, kde se ovšem namísto nákupu hardwaru nebo servisu mohou návštěvníci občerstvit. První ze sítě restaurací se měla slavnostně otevřít koncem roku 1997 v Los Angeles. Nakonec ale nedošlo ani k otevření první pobočky, ani ke zprovoznění sítě Apple Cafes jako takovému.</p>
      <p>Partnerem Applu ve vodách gastronomie se měla stát londýnská společnost Mega Bytes International BVI. Ve druhé polovině devadesátých let byl poměrně rozšířený a oblíbený fenomén internetových kaváren. Internetové připojení tehdy nebylo tak samozřejmou součástí vybavení běžných domácností, jakou je dnes, a řada lidí si chodila za vyšší či nižší poplatek vyřizovat své více či méně obskurní záležitosti do specializovaných kaváren, vybavených počítači s připojením k internetu. Stylovými a víceméně luxusními kavárnami se měly stát i pobočky sítě Apple Cafe. Koncept měl poměrně velký potenciál, protože v té době bylo internetovým připojením vybaveno jen 23 % amerických domácností (zatímco v České republice bylo počátkem roku 1998 k internetu připojeno <a href="http://archiv.brezen.cz/98/info/1.htm">56 869 IP adres</a>). Velké popularitě se v té době těšily také tématicky zaměřené restaurace, jako byla třeba Planet Hollywood. Myšlenka sítě internetových kaváren s Apple tematikou se tedy koncem devadesátých let minulého století nezdála jako předurčená k neúspěchu.</p>
      <slideshow>
        <figure>
          <img src="https://jablickar.cz/wp-content/uploads/2019/11/3068109-inline-3-i-designed-the-apple-cafe-that-never-came-to-be.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Screen-Shot-2017-11-09-at-15.01.47.jpg"/>
        </figure>
        <figure>
          <img src="https://jablickar.cz/wp-content/uploads/2019/11/Screen-Shot-2017-11-09-at-15.01.50.jpg"/>
        </figure>
      </slideshow>
      <p>Pobočky Apple Cafe se měly vyznačovat interiérem v retro designu, velkorysou kapacitou a vybavením kvalitním internetovým připojením, počítači s CD-ROMy a možností videokonferencí mezi jednotlivými stoly ve stylu Face Time. Součástí kaváren měly být i prodejní koutky, kde by si návštěvníci mohli zakoupit suvenýry Applu, ale třeba také software. Kromě Los Angeles chtěla společnost Apple zprovoznit svá Apple Cafes v Londýně, Paříži, New Yorku, Tokiu a Sydney.</p>
      <p>Jakkoli může myšlenka Apple Cafes z dnešního pohledu působit bizarně, nemělo tehdejší vedení Applu příliš mnoho důvodů ji zavrhovat. Ostatně populární síť občerstvení Chuck E. Cheese’s byla v roce 1977 založena Nolanem Bushnellem – otcem Atari. K realizaci ale nakonec nedošlo. Druhá polovina devadesátých let minulého století nebyla pro Apple příliš jednoduchá, a plán na spuštění vlastní sítě internetových kaváren vzal nakonec za své.</p>
      <figure>
        <img src="https://jablickar.cz/wp-content/uploads/2019/11/Screen-Shot-2017-11-09-at-15.01.50.jpg"/>
      </figure>
      <p>Zdroj: <a href="https://www.cultofmac.com/513113/apple-history-apple-cafes/">Cult of Mac</a></p>
    </article>
  </body>
</html>