<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/kad-nlar-cal-smak-icin-esinden-izin-almal-diyen-erkeklerin-oran-nda-ciddi-dusus"/>
    <meta property="og:site_name" content="euronews"/>
    <meta property="article:published_time" content="2019-11-16T07:30:10+00:00"/>
    <meta property="og:title" content="'Kadınlar çalışmak için eşinden izin almalı' diyen erkekler azaldı"/>
    <meta property="og:description" content="Diyanet İşleri Başkanlığı’nın aile hayatına ve kadının rolüne dair paylaştığı videolar tartışma yaratırken Türkiye’de “kadınlar çalışmak için eşinden izin almalı” diyen erkeklerin oranında son 10 senede ciddi düşüş yaşandığı ortaya çıktı"/>
  </head>
  <body>
    <article>
      <h1>'Kadınlar çalışmak için eşinden izin almalı' diyen erkekler azaldı</h1>
      <address><time datetime="2019-11-16T07:30:10+00:00">16 Nov 2019, 07:30</time> by <a rel="author">Euronews </a></address>
      <p>Diyanet İşleri Başkanlığı’nın aile hayatına ve kadının rolüne dair paylaştığı videolar tartışma yaratırken Türkiye’de “kadınlar çalışmak için eşinden izin almalı” diyen erkeklerin oranında son 10 senede ciddi düşüş yaşandığı ortaya çıktı. 2008’de bu kanıya katılan erkeklerin oranı yüzde 73 iken 2018 yılında yüzde 59’a düştü.</p>
      <p>Kamuoyu araştırma şirketi Konda’nın toplumda kadınlarla erkekler arasındaki farkları, kadının toplumdaki rolüne bakışı ve on yıldaki değişimi sayılarla anlatan raporu yayımlandı. 11 sene içinde farklı zamanlarda toplamda 20 bine yakın kişiyle görüşülerek gerçekleştirilen 3 farklı Hayat Tarzları araştırmasının karşılaştırmalı verilerine dayanan rapor, Türkiye'de kadınlarla erkekler arasındaki dengesizlikleri çeşitli alanlar üzerinden ortaya koyuyor. Raporda bir çok çarpıcı bulgu yer alıyor.</p>
      <p>Raporın temel demografik özelliklerine göre her beş kadından sadece biri çalışıyor. Bunda eğitime erişim, çocuk bakımının kadınlara yüklenmesi gibi birçok nedeninin yanısıra, kadınların çalışmasına dair algılar etkili. Ancak hala “Kadın çalışmak için eşinden izin almalıdır” şeklinde ifadeyi toplumun yarısından biraz fazlası (yüzde 54) onaylıyor. Ancak onaylayanların oranında son 10 yılda kayda değer azalma dikkat çekiyor. Kadınların çalışmak için eşinden izin alması gerekmediği görüşü güçlendi.</p>
      <p>Konda’nın araştırmasına göre 2008 yılında “kadınlar çalışmak için eşinden izin almalı” ifadesine erkeklerin yüzde 73’ü kesinlikle doğru veya doğru cevabını verdi. Bu oran 2018’de yüzde 59’e geriledi. Bu da yüzde 24 düşüş anlamına geliyor. Kadınlarda ise bu ifadeye kesinlikle doğru veya doğru diyenlerin oranı yüzde 65’ten yüzde 49’e geriledi.</p>
      <p>Kadınların izin alması gerektiği görüşü eğitime göre değişiyor. İzin alma gereğine üniversite mezunu kadınların çoğu karşı çıkıyor. Üniversite eğitimli erkekler ise bu konuda ortalamada “ne doğru ne yanlış” demekte. Lise altı mezunu erkekler ortalamada karşı çıkarken, yine eşinden izin alması gerektiğini düşünen lise altı mezunu kadın azımsanmayacak ölçüde.</p>
      <figure>
        <img src="https://static.euronews.com/articles/stories/04/30/34/70/808x525_cmsv2_0d6c61b3-87c1-516d-8fd5-62fe4e0d8a9a-4303470.jpg"/>
        <figcaption>Konda</figcaption>
      </figure>
      <h3>5 erkekten 3’ü evde yemek ve temizlik yapmaya karşı</h3>
      <p>Araştırmaya göre erkeklerin önemli bir kısmı evde temizlik ve yemek yapmıyor. “Evde temizlik yaparım” ve “Evde yemek yaparım” ifadesine erkeklerin yüzde 62’si hiçbir zaman ve nadiren yanıtını verdi. Bu da 5 erkekten 3’ünün evde yemek ve temizlik yapmadığını gösteriyor. Kadınlarda ise bu oran yüzde 8’de kaldı.</p>
      <figure>
        <img src="https://static.euronews.com/articles/stories/04/30/34/70/808x478_cmsv2_abfa178f-ffa9-590b-b0a9-cdd7eb552f71-4303470.jpg"/>
        <figcaption>Konda</figcaption>
      </figure>
      <h3>En fazla taraftarı olan takım Galatasaray 51</h3>
      <p>Konda’nın araştırması sporu da içeriyor. Futbol taraftarlığına bakıldığında üç büyükler olarak adlandırılan Galatasaray, Fenerbahçe ve Beşiktaş kulüplerinin en çok taraftarı olan kulüpler olduğu görülüyor. Galatasaray Spor Kulübü taraftarlıkta ilk sırayı çekerken, Fenerbahçe ikinci, Beşiktaş ise üçüncü sırada yer alıyor. Türkiye’de her üç kadından ikisi takım tutuyor. Bu oran ev kadınlarında yarı düşüyor. Kadınların futbola ilgisi beklenebileceği gibi erkeklerin ilgisinden daha düşük olsa da yarısından fazlası takım tutmakta ve her bir kulübün taraftarlarının en az üçte birini oluşturuyor.</p>
      <figure>
        <img src="https://static.euronews.com/articles/stories/04/30/34/70/808x338_cmsv2_753be1ca-9059-5b51-8034-b30bd1cf884d-4303470.jpg"/>
        <figcaption>Konda</figcaption>
      </figure>
      <p>Ankette öne çıkan diğer başlıklar ise şöyle:</p>
      <ul>
        <li>Genç kadınlar eğitimde genç erkekleri yakalamış durumda.</li>
        <li>Kadınlar arasında çalışanların oranı on yılda yüzde 18'den yüzde 22'ye yükseldi. Öğrenci olanlar yüzde 7'den yüzde 11'e geldi. Ev kadını olanlarsa yüzde 66’dan yüzde 53’e indi.</li>
        <li>Her 5 ev kadınının üçü hafta sonları evinde oturuyor, dışarı çıkmıyor.</li>
        <li>Her 5 kadının üçünün tuttuğu bir futbol takımı var.</li>
        <li>Kadınların çok daha azı içki içiyor ama içen kadınlarla içen erkekler dışarı içmeye benzer sıklıkta çıkıyor.</li>
        <li>Ev kadınlarının yüzde 93’ü, kadınların yüzde 85’i, erkeklerinse yüzde 17’si sık sık veya her zaman evde temizlik yapıyor.</li>
        <li>Kadınlar erkeklerden daha dindarlar ama daha az ibadet ediyorlar.</li>
        <li>Sağ-sol ölçeğinde en solda üniversiteli kadınlar, en sağda kırsalda yaşayan erkekler yer alıyor.</li>
        <li>
          <b>
            <a href="https://tr.euronews.com/2019/11/12/diyanet-isleri-baskan-erbas-kamu-spotunu-savundu-gencler-birbirine-hizmet-etmeyecek-mi">Diyanet İşleri Başkanı Erbaş kamu spotunu savundu: Gençler birbirine hizmet etmeyecek mi?</a>
          </b>
        </li>
        <li>
          <b>
            <a href="https://tr.euronews.com/2019/07/02/video-diyanet-isleri-baskani-erbastan-lgbti-aciklamasi-yaradilisa-aykiri-sapkinlik">Diyanet İşleri Başkanı Erbaş'tan LGBTİ açıklaması: Yaradılışa aykırı bir sapkınlık</a>
          </b>
        </li>
      </ul>
    </article>
  </body>
</html>