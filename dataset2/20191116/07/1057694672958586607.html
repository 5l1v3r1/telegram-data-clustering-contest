<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2039237/sok-sti-thessaloniki-14chroni-katingile-oti-ti-narkosan-ke-ti-viasan.html"/>
    <meta property="og:site_name" content="News.gr"/>
    <meta property="article:published_time" content="2019-11-16T07:11:10+00:00"/>
    <meta property="og:title" content="Σοκ στη Θεσσαλονίκη: 14χρονη κατήγγειλε ότι τη νάρκωσαν και τη βίασαν"/>
    <meta property="og:description" content="Ο δράστης της κάλυψε το στόμα και τη μύτη με βαμβάκι"/>
  </head>
  <body>
    <article>
      <h1>Σοκ στη Θεσσαλονίκη: 14χρονη κατήγγειλε ότι τη νάρκωσαν και τη βίασαν</h1>
      <address>
        <time datetime="2019-11-16T07:11:10+00:00">16 Nov 2019, 07:11</time>
      </address>
      <h3>Ο δράστης της κάλυψε το στόμα και τη μύτη με βαμβάκι</h3>
      <p>Σοκάρει η καταγγελία μιας 14χρονης από το Κορδελιό Θεσσαλονίκης. Σύμφωνα με την ίδια, άγνωστος τη νάρκωσε με αναισθητική ουσία και την οδήγησε σε υπό ανέγερση κτίριο όπου και τη βίασε.</p>
      <p>Σύμφωνα με το αποκλειστικό ρεπορτάζ του<a href="http://www.thestival.gr/society/police/item/488715-sok-sti-thessaloniki-14xroni-katiggeile-oti-ti-narkosan-kai-ti-biasan-video"> thestival.gr,</a> λίγο πριν τις 9 το βράδυ της Παρασκευής, μια παρέα νεαρών μαθητών είδε τη 14χρονη να περνά έξω από το 2ο και 3ο Δημοτικό Σχολείο Κορδελιού, επί της οδού Μακεδονομάχων. Η 14χρονη περπατούσε με δυσκολία μέχρι που έπεσε. Οι νεαροί έτρεξαν να τη βοηθήσουν. Κάλεσαν το ΕΚΑΒ και πρόσφεραν στο κορίτσι καφέ, επειδή θεώρησαν ότι βρισκόταν υπό την επήρεια μέθης. Τότε την άκουσαν να λέει ότι είχε πέσει θύμα βιασμού.</p>
      <h4>Της κάλυψε το στόμα και τη μύτη με βαμβάκι</h4>
      <p>Σύμφωνα με την 14χρονη, ο δράστης ήταν ένας εύσωμος νεαρός, τον οποίο δεν γνώριζε. Την πλησίασε και κάλυψε το στόμα και τη μύτη της με βαμβάκι. Εκείνη ζαλίστηκε. Όταν ανέκτησε τις αισθήσεις της βρισκόταν σε ένα υπό ανέγερση κτίριο περικυκλωμένη από ομάδα νεαρών. Ξεκίνησε να περπατά για να φύγει από εκεί. Δεν την εμπόδισε κανείς.</p>
      <p>Λίγα λεπτά μετά την κλήση των νεαρών στο 166, στην οδό Μακεδονομάχων έφτασε ένα ασθενοφόρο του ΕΚΑΒ, και δύο περιπολικά της Αστυνομίας. Η 14χρονη δέχτηκε να μιλήσει μόνο στη διασώστρια του ΕΚΑΒ. Μάλιστα, ζητούσε επιτακτικά να αποχωρήσουν οι αστυνομικοί. Επίσης ζήτησε να μην το μάθουν οι γονείς της. Οι γονείς της ενημερώθηκαν και σε λίγα λεπτά έσπευσαν στο σημείο.</p>
      <p>Η ανήλικη διακομίστηκε με ασθενοφόρο του ΕΚΑΒ στο Ιπποκράτειο Νοσοκομείο για να υποβληθεί σε εξετάσεις. Για το περιστατικό διεξάγεται έρευνα από αστυνομικούς της Διεύθυνσης Ασφάλειας Θεσσαλονίκης.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039083/politechnio-to-epichirisiako-schedio-tis-el-as-sti-thessaloniki.html"/>
        <a href="https://www.news.gr/kosmos/article/2038726/tin-ichan-klidomeni-choris-fagito-tis-erichnan-kafto-ladi-ke-tin-viazan.html"/>
        <a href="https://www.news.gr/ellada/article/2037725/sokari-19chroni-sti-salamina-mou-edesan-ta-cheria-ke-me-viasan.html"/>
      </related>
    </article>
  </body>
</html>