<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/world/kitrina-gileka-etoma-gia-neo-gyro-kinitopoiiseon-to-savvatokyriako/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T07:20:51+00:00"/>
    <meta property="og:title" content="Κίτρινα γιλέκα: Έτομα για νέο γύρο κινητοποιήσεων το Σαββατοκύριακο"/>
    <meta property="og:description" content="Τα κίτρινα γιλέκα ελπίζουν ότι θα αποκτήσουν νέα ώθηση αυτό το Σαββατοκύριακο στη Γαλλία"/>
  </head>
  <body>
    <article>
      <h1>Κίτρινα γιλέκα: Έτομα για νέο γύρο κινητοποιήσεων το Σαββατοκύριακο</h1>
      <h2>Τα κίτρινα γιλέκα ελπίζουν ότι θα αποκτήσουν νέα ώθηση αυτό το Σαββατοκύριακο στη Γαλλία</h2>
      <address><time datetime="2019-11-16T07:20:51+00:00">16 Nov 2019, 07:20</time> by <a rel="author">ΤοΒΗΜΑ Team</a></address>
      <p>Παρά την εξασθένισή του, οι διαδηλωτές του κινήματος των «κίτρινων γιλέκων» – που γεννήθηκε πριν από ένα χρόνο, σε αντίδραση στον φόρο καυσίμων και συντάραξε  την κυβέρνηση του Εμανουέλ Μακρόν – ελπίζουν ότι θα αποκτήσει νέα ώθηση αυτό το Σαββατοκύριακο στη Γαλλία.</p>
      <p>Στις 17 Νοεμβρίου του 2018, 282.000 άνθρωποι, σύμφωνα με τις αρχές, με τα χαρακτηριστικά κίτρινα φωσφορίζοντα γιλέκα, ανταποκρίθηκαν σε όλη τη Γαλλία στο κάλεσμα που έγινε μέσω Facebook, έξω από κάθε κομματικό ή συνδικαλιστικό πλαίσιο, και κατέλαβαν ισόπεδους κυκλικούς κόμβους. Την ίδια μέρα στο Παρίσι, άλλοι απέκλεισαν τμήμα του Champs-Élysées, της λεωφόρου που έγινε έκτοτε σύμβολο των σαββατιάτικων διαδηλώσεων, ωσότου οι αρχές απαγόρευσαν τις κινητοποιήσεις εκεί στα μέσα του Μαρτίου του 2019, αφού σημειώθηκαν εκτεταμένες καταστροφές καταστημάτων.</p>
      <p>
        <a href="https://www.in.gr/2019/11/16/economy/oikonomikes-eidiseis/ypen-ti-allazei-sta-nyxterina-timologia-tou-reymatos-pinakas/">ΥΠΕΝ : Τι αλλάζει στα νυχτερινά τιμολόγια του ρεύματος – Πίνακας</a>
      </p>
      <p>Αυτό το σαββατοκύριακο, έχουν αναγγελθεί διαδηλώσεις σε όλη τη χώρα – πάνω από 270 κινητοποιήσεις συνολικά – και εκατοντάδες χιλιάδες άνθρωποι αναμένεται να συμμετάσχουν στο Παρίσι, σύμφωνα με πηγή προσκείμενη στα σώματα ασφαλείας.</p>
      <p>Αρκεί αυτό για να αναζωπυρωθεί η φλόγα; Από την άνοιξη, οι κινητοποιήσεις στους δρόμους ξεθύμαναν, συγκεντρώνοντας μόλις μερικές χιλιάδες διαδηλωτές τα τελευταία σαββατοκύριακα.</p>
      <p>Αν και κάθε πρόβλεψη είναι δύσκολη, η κινητοποίηση του Σαββάτου έχει θέσει σε συναγερμό την αστυνομία. Συνολικά για τη χώρα, η αστυνομία αναμένει «μεγάλη κινητοποίηση, αλλά όχι σαν αυτές που είχαμε τον Δεκέμβριο ή τον Ιανουάριο», στο αποκορύφωμα του κινήματος που κλόνισε την κυβέρνηση της χώρας.</p>
      <p>Στην πρωτεύουσα, οι αρχές επέκτειναν την περίμετρο των περιοχών όπου απαγορεύονται οι διαδηλώσεις, κυρίως γύρω από τα Ηλύσια Πεδία, προκειμένου να αποτρέψουν νέα επεισόδια βίας και λεηλασίες. Ορισμένοι διαδηλωτές των «κίτρινων γιλέκων» θέλουν να επιστρέψουν σε κάθε περίπτωση στην εμβληματική λεωφόρο. Μέσω Facebook, χιλιάδες Γάλλοι εξέφρασαν την πρόθεση να πάνε στη συγκέντρωση με σκοπό να τιμηθεί η «επέτειος στο Champs-Élysées», που θα γίνει στις 11:00 ώρα Ελλάδας. Έχει επίσης ανακοινωθεί ο αποκλεισμός «ναών του καταναλωτισμού»: στο στόχαστρο αναμένεται να μπει ένα κατάστημα Carrefour ενώ σχεδιάζονται επίσης καταλήψεις στο Ikea, τη Nike, την H&amp;M και σε κατάστημα Apple Store.</p>
      <p>Παράλληλα, έχουν προγραμματιστεί συγκεντρώσεις σε πολλές μεγάλες πόλεις, με τους ακτιβιστές να καλούν τους πολίτες σε ισόπεδους κυκλικούς κόμβους, χωρίς να αυτό να σημαίνει κατ’ ανάγκη ότι θα τους αποκλείσουν. Στο αποκορύφωμα της κρίσης το 2018, είχαν γίνει εκατοντάδες αποκλεισμοί τέτοιων σημείων στη Γαλλία.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/16/society/polytexneio-2019-eythraysti-iremia-se-ilektrismeni-atmosfaira/">Πολυτεχνείο 2019 : Εύθραυστη ηρεμία σε ηλεκτρισμένη ατμόσφαιρα</a>
      </p>
    </article>
  </body>
</html>