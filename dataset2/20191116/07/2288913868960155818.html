<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191116_04720820"/>
    <meta property="og:site_name" content="De Standaard"/>
    <meta property="article:published_time" content="2019-11-16T07:56:00+00:00"/>
    <meta property="og:title" content="Onderhandelingen Europese begroting leveren voorlopig geen resultaat op"/>
    <meta property="og:description" content="De lidstaten en de Europarlementsleden zijn er vrijdag, na uren onderhandelen, niet in geslaagd om een akkoord te bereiken over de Europese begroting voor ..."/>
  </head>
  <body>
    <article>
      <h1>Onderhandelingen Europese begroting leveren voorlopig geen resultaat op</h1>
      <address>
        <time datetime="2019-11-16T07:56:00+00:00">16 Nov 2019, 07:56</time>
      </address>
      <p>
        <b>De lidstaten en de Europarlementsleden zijn er vrijdag, na uren onderhandelen, niet in geslaagd om een akkoord te bereiken over de Europese begroting voor volgend jaar.</b>
      </p>
      <p>De tegenstelling is klassiek: het parlement probeert traditiegetrouw meer geld uit de brand te slepen, de lidstaten proberen steevast de uitgaven in te tomen. Dat is dit jaar niet anders.</p>
      <p>Het parlement verdedigt een budget van 159,1 miljard euro en vraagt meer middelen voor de aanpak van klimaatverandering en jeugdwerkloosheid, Erasmus+ en onderzoek en ontwikkeling. De regeringen houden het op 153,1 miljard euro. Ze bepleiten ook voldoende marge voor onvoorziene uitgaven, zoals de gevolgen van een harde Brexit.</p>
      <p>Beide kampen hebben nog tot maandag middernacht om tot een overeenkomst te komen. Gebeurt dat niet dan moet de Europese Commissie een nieuw voorstel op tafel leggen.</p>
    </article>
  </body>
</html>