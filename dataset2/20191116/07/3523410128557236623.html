<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640209/%D9%87%D8%B1%DA%AF%D9%88%D9%86%D9%87-%DA%AF%D8%B1%D8%A7%D9%86%DB%8C-%DA%A9%D8%A7%D9%84%D8%A7-%D9%88-%D8%AE%D8%AF%D9%85%D8%A7%D8%AA-%D9%85%D9%85%D9%86%D9%88%D8%B9-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T07:54:00+00:00"/>
    <meta property="og:title" content="هرگونه گرانی کالا و خدمات ممنوع شد"/>
    <meta property="og:description" content="رئیس سازمان حمایت مصرف کنندگان و تولیدکنندگان گفت: از امروز صبح به صورت دائم بازار را رصد می‌کنیم."/>
  </head>
  <body>
    <article>
      <h1>
        <a href="https://www.bultannews.com/fa/news/640209/%D9%87%D8%B1%DA%AF%D9%88%D9%86%D9%87-%DA%AF%D8%B1%D8%A7%D9%86%DB%8C-%DA%A9%D8%A7%D9%84%D8%A7-%D9%88-%D8%AE%D8%AF%D9%85%D8%A7%D8%AA-%D9%85%D9%85%D9%86%D9%88%D8%B9-%D8%B4%D8%AF">هرگونه گرانی کالا و خدمات ممنوع شد</a>
      </h1>
      <h2>رئیس سازمان حمایت مصرف کنندگان و تولیدکنندگان گفت: از امروز صبح به صورت دائم بازار را رصد می‌کنیم.</h2>
      <address><time datetime="2019-11-16T07:54:00+00:00">16 Nov 2019, 07:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  عباس تابش با بیان این که با توجه به اعلام <b>قیمت بنزین</b>، ستاد <b>تنظیم بازار</b> ساعتی پیش مصوبه‌ای داشته است که بر اساس آن هر گونه افزایش قیمت کالا و خدمات در کشور ممنوع است، افزود: در این مسیر و برای اجرای هر چه بهتر این مصوبه تشدید نظارتی خواهیم داشت و سهمیه لازم برای سرویس‌های مدارس، تاکسی و همه خودرو‌هایی که لازم است، دیده شده است و افزایش آن بر روی قیمت تمام شده به صفر میل می‌کند.</p>
      <p>وی گفت: براساس مصوبه ستاد تنظیم بازار از امروز همچون گذشته سازمان حمایت مصرف کنندگان و تولیدکنندگان از تمام ظرفیت خود استفاده می‌کند و در این راه از تمامی همکاران در سازمان تعزیرات، بسیج، اصناف و مردم خواهش می‌کنیم از طریق شماره 124 با ثبت شکایت به صورت برخط (آنلاین)، در کنار ما باشند.</p>
      <p>رئیس سازمان حمایت مصرف کنندگان و تولیدکنندگان با اشاره به این که با توجه به گزارشی که هم اکنون داشتیم اتفاق خاصی در بازار نیفتاده است، افزود: کالا‌هایی که در شبکه‌های توزیع ماست کالا‌های قابل اعتمادی است و هیچ تغییر قیمتی در آن‌ها رخ نداده است و با توجه به این که در قیمت کالا‌ها تغییری نداریم بنابراین انتظاری هم در بازار برای افزایش قیمت نباید باشد ضمن این که واحد‌های تولیدی هم باید بر حسب تصمیم ستاد تنظیم بازار مواظب شبکه توزیع خود باشند که چنین اتفاقی در بازار پیش نیاید.</p>
      <p>تابش با اشاره به ابلاغی که به استانداران سراسر کشور شده است سازمان‌های صنعت و معدن و تجارت در استان‌ها در حال آماده باش هستند، گفت: از فردا صبح همواره برای این موضوع جلسه خواهیم داشت و بازار را رصد می‌کنیم و با اطمینانی که به شبکه توزیع داریم به نظر نمی‌رسد که اتفاقی در بازار بیفتد.</p>
      <p>وی افزود: به هر حال این موضوع را به صورت جدی دنبال و واکنش بازار را نسبت به این موضوع با تمام توان رصد می‌کنیم.</p>
    </article>
  </body>
</html>