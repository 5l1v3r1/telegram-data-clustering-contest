<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/butce-komisyonunda-mhpden-atanamayan-ogretmen-cikisi-hdpden-carpici-onerge/927020"/>
    <meta property="og:site_name" content="medya faresi"/>
    <meta property="article:published_time" content="2019-11-16T07:43:00+00:00"/>
    <meta property="og:title" content="Bütçe Komisyonu’nda MHP’den atanamayan öğretmen çıkışı; HDP’den çarpıcı önerge"/>
    <meta property="og:description" content="HDP’li vekiller, bakanlık bütçesi görüşmelerinde 200.000 öğretmenin atamasının da içinde olduğu işlerin yapılabilmesi için personel harcamalarının artırılmasına ilişkin önerge verdi."/>
  </head>
  <body>
    <article>
      <h1>Bütçe Komisyonu’nda MHP’den atanamayan öğretmen çıkışı; HDP’den çarpıcı önerge</h1>
      <h2>HDP’li vekiller, bakanlık bütçesi görüşmelerinde 200.000 öğretmenin atamasının da içinde olduğu işlerin yapılabilmesi için personel harcamalarının artırılmasına ilişkin önerge verdi.</h2>
      <address>
        <time datetime="2019-11-16T07:43:00+00:00">16 Nov 2019, 07:43</time>
      </address>
      <p>
        <i>
          <b>(Hülya Karabağlı - Medyafaresi.com Özel Haber)</b>
        </i>
      </p>
      <p>TBMM Plan ve Bütçe Komisyonu’nda Milli Eğitim Bakanlığı’nın 2020 yılı bütçesinde MilliEğitim Bakanı Ziya Selçuk, 200’den fazla soruyu not aldı, atanamayan öğretmen, Meslek Kanunu, 3600, sözleşmeli tazminat, engelli alımı üzerinde en çok durulan konular oldu.</p>
      <p>MHP, eğitim bütçesinde muhalefetin de dile getirdiği konulara destek verince sürpriz oldu.</p>
      <p>MHP Genel Başkan Yardımcısı,Konya Milletvekili öğretmen atamalarına ilişkin bu komisyondan müjde verilmesini isterken, HDP bakanlığın tüm bu sorunların üstesinden gelebilmesinin yolunu açması için bakanlık bütçesinde artışı öngören teklifini sundu ancak teklif kabul edilmedi.</p>
      <h3>Selçuk’tan açıklama</h3>
      <p>Milli Eğitim Bakanı Selçuk, ataması yapılan fakat güvenlik soruşturması tamamlanamayan öğretmenlere ilişkin, "20 bin öğretmenin içinde bin kadar öğretmenimizle ilgili bazı gecikmeler var. Onları en geç 1-2 hafta içinde bitirmeyi planlıyoruz." açıklamasında bulundu.</p>
      <p>TBMM Plan ve Bütçe Komisyonunda, Milli Eğitim Bakanlığı, Yükseköğretim Kurulu, ÖSYM Başkanlığı, Yükseköğretim Kalite Kurulu'nun 2020 yılı bütçeleri ibra edildi. Konuşmalardan bazıları şöyle:</p>
      <p>“S400 yerine öğrencilerimize ve öğretmenlerimize kaynak ayıralım diyorum”</p>
      <p>GARO PAYLAN (Diyarbakır) –Atanamayan yüz binlerce öğretmen atama bekliyor ve Millî Eğitim Bakanlığı bütçesinde öğretmen ataması için yeterli kaynağın olmadığını düşünüyoruz. Bu çerçevede atanamayan 200 bin öğretmenin atanabilmesi için personel harcamalarının artırılmasını öneriyoruz.</p>
      <p>Hem okul öncesi eğitim hizmetlerinde özellikle 1 milyar 638 milyonluk rakamın 3 milyara çıkmasını öneriyoruz ciddi anlamda okul öncesinde yatırım yapılabilsin diye hem de ilköğretimde arkadaşlar, 48 milyar lira olan personel giderlerinin 60 milyar TL’ye yükselmesini öneriyoruz.</p>
      <p>Bir de arkadaşlar, sermaye giderleri 1 milyar 812 milyon lira. Az önce duyduk Sayın Bakan’dan depreme güvenli binaların yapılabilmesi için yeterli kaynak yok. Bu kaynağın da 5 milyar TL’ye yükseltilmesini öneriyoruz sermaye giderleri rakamlarının. Bu sayede bütün okullarımızı ciddi anlamda depremde öncelikli bölgelerde yenileyebiliriz.</p>
      <p>Arkadaşlar, S400 yerine öğrencilerimize ve öğretmenlerimize kaynak ayıralım diyorum</p>
      <p>KAMİL OKYAY SINDIR (İzmir) –Atanamayan öğretmenlerin 2002’de 68 bin öğretmenlerin bugün 700 bine ulaştığını ve bunun hâlen bir sorun olduğunu ve 2020 bütçesinde bu anlamda bütçe rakamlarına baktığımızda bu atanamayan öğretmenlere müjde verecek, onları umutlandıracak bir bütçe olmadığını da görmek lazım. Oysa ki taşımalı eğitim ile birleştirilmiş eğitimden, sınıf uygulamalarından vazgeçilmesi ve atama bekleyen en az 200 bin öğretmenin bu anlamda istihdamının sağlanması da bu öğretim kalitesi açısından önemli. Okul öncesi eğitimde de okullaşma oranı düşük. OECD raporuna göre Türkiye 42 ülke arasında en sonda yer alan Suudi Arabistan’ın bir üzerinde yer alıyor, bir çabanın devam etme si gerekiyor</p>
      <p>İSMAİL KONCUK: (Adana) Bir sayı telaffuz edilemiyor. 100 binin üzerinde bir öğretmen norm açığı olduğunu biliyoruz, bu Sayın Bakanın kendi ifadesidir ama bir öğretmen sayısı telaffuz edemiyoruz. Dün engelli öğretmenler geldi yanıma. Dün Genel Kurulda da ifade ettim, şu anda Millî Eğitim Bakanlığı 5 bin engelli istihdam edebilir, kadro var, sistem öyle ama 1.200 engelli öğretmen adayı var, bunlar atanma bekliyor. Sayın Bakanım, burada şubat ayında dişe dokunur bir öğretmen ataması yapmalıyız ki ücretli öğretmenlik sistemini kaldıracağız iddianız var, yok edileceği iddiası var Sayın Bakanım. O iddianın evvelemirde gerçekleşmesinin tek yolu öğretmen istihdamını artırmaktır, bunu başaracağız, bunu başarmak zorundayız.</p>
      <p>MUSTAFA KALAYCI (Konya) –Öğretmenlerimiz umutla bekliyor. Atamayı bekleyen öğretmenlerimizkadro bekliyor, 2020 atamaları ne olacak, onu bekliyor, Şubat ayında yapılacak atama sayısını bekliyor. Sizin bir açıklamanız oldu. “Bir masaya 20 bin, 40 bin, 60 bin yazdım. Bana kalsa 60 bin az, 80 bin olsun derim.” Dediniz. Biz Milliyetçi Hareket Partisi olarak destekliyoruz. Bunu, burada bu görüşmelerde netleştirelim. Güzel bir mesaj verelim. Yine, sözleşmeli öğretmenlerimiz kadro bekliyor. Artık, bu sözleşmeli öğretmenlik uygulamasına yeniden son vermeliyiz.</p>
      <p>Yine, öğretmenlerimiz 3600 ek göstergeyi bekliyor. Bu konudaki düzenlemeyi de bir an önce yapmamız gerekiyor.</p>
      <p>Ayrıca engelli öğretmenlerimiz var, onlar 1.200 bir kontenjan istiyor. Yine, bu ücretli öğretmenlerimizden tüm şartları sağlayıp mülakatı geçerek okultercihinde bulunup atanamayan, 900 civarında olduklarını söyleyen arkadaşlarımız da atama bekliyor. Yani buradan bu arkadaşlarımıza yönelik olumlu mesajlar, müjdeler verirsek onları sevindirmiş oluruz, 24 Kasım öncesi bir müjde vermiş oluruz.</p>
      <p>MERAL DANIŞ BEŞTAŞ (Siirt) –Yine, ataması yapılmayan öğretmenlere ilişkin bu konuda Millî Eğitim Bakanlığı ne düşünüyor gerçekten? Yine, şu anki sayıya göre ataması yapılmayan öğretmen sayısı bizim elimizdeki verilere göre 438 bin, resmî öğretmen açığı ise 109 bin. Bu ileriki dönemlerde 1 milyonu aşacaktır bu şekilde giderse.</p>
      <p>Bununla ilgili birçok başlık var ama OHAL, KHK, atanamayan öğretmen, 3600 ek gösterge ve diğer başlıklarda özellikle eğitimcilerin sorunlarının çözümünü ve bu konuda sizin görüşlerinizi diliyoruz, bu konuda çözüm öneriyoruz aynı zamanda.</p>
      <h3>“Milliyetçi Hareket Partisi ‘evet’ diyor”</h3>
      <p>YILDIRIM KAYA (Ankara) – Öğretmenlerin sorunlarını bu Komisyonda önerelim, Genel KurulaMilliyetçi Hareket Partisi önergesini versin, öğretmen meslek kanunu, 3600 ek göstergesi, sözleşmeli öğretmenlerin kaldırılması, engelli öğretmenlerin göreve hemen başlatılması konusunu biz Türkiye Büyük Millet Meclisi olarak gerçekleştirelim. Bizim bu adımımızı sanırım Millî Eğitim Bakanlığı kadroları da, hem Bakanımız hem de kadrolarımız ayakta alkışlayacaktır. Gerçekten, Millî Eğitim Bakanlığı kadrolarınızı özellikle siz de üç dönem milletvekilliği yaptınız ve şu anda Millî Eğitim Bakanlığı sıralarında oturuyorsunuz, bence Adalet ve Kalkınma Partisinin de kurucususunuz. Bu konuda Milliyetçi Hareket Partisi “Evet.” diyor, Cumhuriyet Halk Partisi “Evet.” diyor, Halkların Demokratik Partisi “Evet.” diyor; “Hayır.” diyeni lütfen hep beraber eleştirelim ve doğru bir noktaya getirelim diye düşünüyorum</p>
      <p>ALİ KEVEN (Yozgat) – Sayın Bakanım, açtığınız okullarda öğretmenlerimizin asgari ücretlerle çalıştıklarını biliyor musunuz? Çünkü 2018’de 440 bin öğretmen KPSS Eğitim Bilimleri Sınavı’na girdi, umudunu kesmiş öğretmenleri de eklerseniz 600 bine yakın atanmayan öğretmenin olduğu bir tablodan söz ediyoruz. Bu öğretmenleri ne zaman atayacaksınız, soruyorum. İnanın asgari ücretle çalıştıklarını söylediklerinde ben utanıyor, dinliyorum. Özel sektörde çalışan öğretmenler için tıpkı mühendisler gibi asgari bir ücret belirlenmesi için çalışma yapılmalıdır. Sayın Bakan, siz kolej sahiplerine milyonlar dağıtıyorsunuz ama onlar meslektaşlarımızı asgari ücretle çalıştırıyorlar. Öğretmenlerimiz ne yazık ki sömürü koşullarında intihara sürükleniyor.</p>
      <p>
        <i>
          <b>(Hülya Karabağlı - Medyafaresi.com Özel Haber)</b>
        </i>
      </p>
    </article>
  </body>
</html>