<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597613/epeisodiaki-katadioksi-ta-mesanyxta-sti-lemeso-syllipsi-dyo-prosopon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T07:31:00+00:00"/>
    <meta property="og:title" content="Επεισοδιακή καταδίωξη τα μεσάνυχτα στη Λεμεσό- Σύλληψη δύο προσώπων"/>
    <meta property="og:description" content="Στη σύλληψη δύο 20χρονων κατοίκων Λεμεσού, προχώρησε λίγο μετά τα μεσάνυχτα σήμερα, η Αστυνομία, για διευκόλυνση των ανακρίσεων σχετικά με διερευνώμενη..."/>
  </head>
  <body>
    <article>
      <h1>Επεισοδιακή καταδίωξη τα μεσάνυχτα στη Λεμεσό- Σύλληψη δύο προσώπων</h1>
      <address><time datetime="2019-11-16T07:31:00+00:00">16 Nov 2019, 07:31</time> by <a rel="author">SigmaLive</a></address>
      <p>Στη σύλληψη δύο 20χρονων κατοίκων Λεμεσού, προχώρησε λίγο μετά τα μεσάνυχτα σήμερα, η Αστυνομία, για διευκόλυνση των ανακρίσεων σχετικά με διερευνώμενη υπόθεση παράνομης κατοχής και χρήσης ναρκωτικών. Η σύλληψη των δύο ήταν επεισοδιακή, αφού οι 20χρονοι, προσπάθησαν να διαφύγουν με το αυτοκίνητό τους και στην προσπάθειά τους αυτή, προκάλεσαν ζημιές σε τρία άλλα οχήματα.</p>
      <p>              </p>
      <p>  Συγκεκριμένα, λίγα λεπτά μετά τα μεσάνυχτα, μέλη του ΟΠΕ Λεμεσού, εντόπισαν σε δρόμο της πόλης, αυτοκίνητο στο οποίο επέβαιναν δύο πρόσωπα, να βρίσκεται σταθμευμένο στην άκρη του δρόμου και να έχει τη μηχανή του σε λειτουργία. Οι αστυνομικοί, προσέγγισαν το όχημα για έλεγχο, ωστόσο μόλις ο οδηγός αντιλήφθηκε την παρουσία της Αστυνομίας, ανέπτυξε ταχύτητα και προσπάθησε να διαφύγει.</p>
      <p>Στην προσπάθεια του αυτή, προσέκρουσε αρχικά σε δύο σταθμευμένα οχήματα και ακολούθως, αφού εισήλθε σε αδιέξοδο, προσέκρουσε σε τρίτο όχημα, οπότε και το αυτοκίνητό του ακινητοποιήθηκε. Αμέσως μετά την ακινητοποίηση του οχήματος, ο οδηγός προσπάθησε να διαφύγει τρέχοντας, με αποτέλεσμα να ανακοπεί από τα μέλη του ΟΠΕ, τα οποία είχαν ακολουθήσει από την πρώτη στιγμή το όχημα. Ο συνοδηγός του οχήματος, παρέμεινε στη θέση του και εντοπίστηκε από τους αστυνομικούς.</p>
      <p>Όπως διαπιστώθηκε οδηγός του οχήματος, ήταν 20χρονος κάτοικος Λεμεσού, ενώ συνοδηγός ήταν επίσης 20χρονος κάτοικος Λεμεσού.</p>
      <p>Από έρευνα που ακολούθησε εντοπίστηκαν εντός του οχήματος και κατασχέθηκαν ως τεκμήρια, ποσότητα κάνναβης, συνολικού βάρους 94 γραμμαρίων περίπου και μία ζυγαριά ακριβείας.</p>
      <p>Εναντίον των δύο 20χρονων, εξασφαλίστηκαν δικαστικά εντάλματα σύλληψης δυνάμει των οποίων συνελήφθησαν και τέθηκαν υπό κράτηση για διευκόλυνση των ανακρίσεων.</p>
      <p>Η ΥΚΑΝ (Επαρχιακό Κλιμάκιο Λεμεσού) και το Τμήμα Τροχαίας Λεμεσού διερευνούν την υπόθεση.  </p>
    </article>
  </body>
</html>