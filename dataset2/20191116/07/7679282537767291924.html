<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-transfer-se-naraj-daroga-ji-ne-laga-di-50-kelometer-ki-daud-girkar-huye-behosh-2852013.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T07:56:26+00:00"/>
    <meta property="og:title" content="ट्रांसफर हुआ तो नाराजगी में 50 KM पैदल दौड़ गए दरोगा जी, गिरकर हुए बेहोश"/>
    <meta property="og:description" content="उत्तर प्रदेश के इटावा जिले में तबादले से नाराज एक दरोगा ने 50 किलोमीटर पैदल दौड़ लगा दी। इसके बाद वह गिरकर बेहोश हो गया। पुलिसवालों ने ही नाराज दरोगा को सीएचसी में भर्ती कराया, जहां से उसे जिला..."/>
  </head>
  <body>
    <article>
      <h1>ट्रांसफर हुआ तो नाराजगी में 50 KM पैदल दौड़ गए दरोगा जी, गिरकर हुए बेहोश</h1>
      <address><time datetime="2019-11-16T07:56:26+00:00">16 Nov 2019, 07:56</time> by <a rel="author">हिन्दुस्तान टीम।,इटावा।</a></address>
      <p>उत्तर प्रदेश के इटावा जिले में तबादले से नाराज एक दरोगा ने 50 किलोमीटर पैदल दौड़ लगा दी। इसके बाद वह गिरकर बेहोश हो गया। पुलिसवालों ने ही नाराज दरोगा को सीएचसी में भर्ती कराया, जहां से उसे जिला अस्पताल रेफर कर दिया गया। एसएसपी का कहना है कि दरोगा के खिलाफ विभागीय जांच के साथ ही सख्त कार्रवाई तैयारी की जा रही है। इटावा पुलिस लाइन में तैनात विजय प्रताप का तबादला एसएसपी ने जिले से 60 किमी दूर बिठौली में कर दिया था। इसके चलते वे काफी परेशान हो गए। विजय प्रताप ने एसएसपी से अनुरोध किया तो उन्होंने मौखिक रूप से पुलिस लाइन में रहने को कह दिया लेकिन ट्रांसफर वाला आदेश रद्द नहीं हो पाया।</p>
      <h3>Read Also: <a href="https://www.livehindustan.com/uttar-pradesh/story-ansal-api-case-alleged-audio-tape-of-minister-swati-singh-threatening-lucknow-cantt-co-gone-viral-2851913.html">अंसल प्रकरण: ऑडियो टेप मामले में सीएम योगी ने स्वाति सिंह को किया तलब</a></h3>
      <p><b>ट्रांसफर से नाराज दरोगा ने पैदल लगाई 50 किलोमीटर की दौड़</b><br/>आरआई ने गुरुवार को विजय प्रताप को बुलाया और उन्हें अविलंब बिठौली जाने को कह दिया। इस पर दरोगा घर लौट आए। उन्हें पूरी रात नींद नहीं आई। शुक्रवार सुबह वह जल्दी उठे और 40 मिनट तक ग्राउंड का चक्कर लगाते रहे। इस दौरान आरआई ने बुलाया और रवानगी का आदेश थमा दिया। फिर क्या था, दरोगा का माथा ठनक गया। बिना कुछ सोचे-समझे वह बिठौली के लिए दौड़ पड़े। हाईवे पर धड़ाधड़ निकल रहे वाहनों की परवाह न करते हुए बकेवर, चकरनगर, हनुमंतपुरा चौराहा होते हुए 50 किलोमीटर दूर बिठौली कस्बा पहुंच गए। अचानक चक्कर आया और बेहोश होकर गिर पड़े। लोगों ने देखा तो भीड़ लग गई।</p>
      <h3>Read Also: <a href="https://www.livehindustan.com/uttar-pradesh/lucknow/story-the-worlds-longest-ganga-express-going-to-be-built-in-up-will-pass-through-these-districts-2851917.html">उत्तर प्रदेश में बनने जा रहा दुनिया का सबसे लंबा 'एक्सप्रेस वे', इन जिलों से होकर गुजरेगा</a></h3>
      <p><b>दरोगा पर कार्रवाई के साथ एलआईयू से कराई जा रही है जांच</b><br/>उन्हें उठाकर चारपाई पर लिटाया गया, फिर ग्रामीणों ने हाथ-पैर मले लेकिन विजय प्रताप की स्थिति में सुधार नहीं हुआ। जानकारी मिलने पर दस किमी दूर से थाना पुलिस आई और बेहोशी की हालत में दरोगा को सामुदायिक स्वास्थ्य केंद्र राजपुर में भर्ती कराया। यहां डॉ. अवधेश यादव ने बताया कि अधिक दौड़ने के कारण दरोगा के सीने में दर्द होने लगा था, प्राथमिक इलाज के बाद उन्हें जिला अस्पताल रेफर कर दिया गया है। एसएसपी इटावा संतोष कुमार मिश्रा ने कहा, 'विजय प्रताप के पुराने कई वीडियो मिले हैं जिसमें वह प्रधानमंत्री समेत कई राजनेताओं को अपशब्द कहते दिखाई दे रहे हैं। पूर्व में भी जनप्रतिनिधि से अभद्र व्यवहार किया था। जो भी हुआ वह भी इसी का हिस्सा दिख रहा है। कार्रवाई के साथ एलआईयू से भी जांच कराई जा रही है।'</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>