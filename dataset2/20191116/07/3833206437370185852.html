<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Nishtozhna-globa-za-asansyor-na-uzhasite-v-Trakiya-914210"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T07:00:00+00:00"/>
    <meta property="og:title" content="Нищожна глоба за асансьор на ужасите в &quot;Тракия“"/>
    <meta property="og:description" content="Фирма &quot;Техноподем“ ЕООД, която се занимава с технически надзор на асансьори, отнесе 6000 лева глоба ..."/>
  </head>
  <body>
    <article>
      <h1>Нищожна глоба за асансьор на ужасите в "Тракия“</h1>
      <address>
        <time datetime="2019-11-16T07:00:00+00:00">16 Nov 2019, 07:00</time>
      </address>
      <p>Фирма "Техноподем“ ЕООД, която се занимава с технически надзор на асансьори, отнесе 6000 лева глоба заради опасно съоръжение за превоз на пътници в жк. "Тракия“, предаде репортер на <b>Plovdiv24.bg</b>. След като от дружеството подали жалба до районния съд, глобата беше намалена до 300 лева.</p>
      <p>Асансьорът на ужасите, който бил вписан в регистьра на съоръженията с повишена опасност, се намирал във вход В на блок 182. Проверката била извършена от служители на Регионален отдел "Инспекция за държавен технически надзор“ през юли м.г.</p>
      <p>При извършения преглед на асансьора било установено, че кабината се е движела при неизправни и неправилно функциониращи контакт за безопасност, разхлабено въже и неработещ стоп бутон, нефункциониращо устройство за двустранна разговорна връзка между кабината на асансьора и лицето, което извършва аварийно обслужване и счупено стъкло на шахтна врата на 6-та спирка.</p>
      <p>Според наредбата за безопасната експлоатация и техническия надзор на асансьори, лицата, които поддържат асансьори, задължително уведомяват писмено ползвателите им, които с тяхно съдействие спират асансьорите до отстраняването на неизправностите.</p>
      <p>В случая единствената причина, поради която асансьорът бил спрян преди проверката не е била поради взети мерки за безопасност от страна на фирмата поддържаща съоръжението, а поради намеса на домоуправителя и представители на етажната собственост.</p>
      <p>Съседи разказаха пред репортер на <b>Plovdiv24.bg</b>, че преди около година имало инцидент със заседнала в асансьора жена. Тя попаднала в капан заедно със своето куче. Тъй като било неделя, се наложило да прекара часове в съоръжението, докато дойде някой от фирмата, за да я измъкне от авариралия асансьор.</p>
      <p>Затова и фирма "Техноподем“ ЕООД отнесла три глоби с обща стойност 6000 лева, срещу които била подадена жалба в съда.</p>
      <p>Според магистратите, не са налични доказателства за извършени други нарушения от страна на дружеството, а така наложените санкции са необосновано високи, поради което следва да се намалят до минимално предвидения в закона размер от 100 лева за всяка от трите. Решението подлежи на обжалване пред административния съд.</p>
    </article>
  </body>
</html>