<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Inter/tromos-sthn-italia-esteilan-gramma-me-sfaira-ston-konte.5640961.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-16T07:59:00+00:00"/>
    <meta property="og:title" content="Τρόμος στην Ιταλία: Έστειλαν γράμμα με σφαίρα στον Κόντε"/>
    <meta property="og:description" content="Ανάστατο το ιταλικό ποδόσφαιρο έπειτα από τα δημοσιεύματα που αναφέρουν ότι ο Κόντε έχει δεχτεί γράμμα με απειλές και μία σφαίρα στο φάκελο. Αστυνομία και σεκιούριτι έχουν γίνει σκιά του προπονητή της Ίντερ."/>
  </head>
  <body>
    <article>
      <h1>Τρόμος στην Ιταλία: Έστειλαν γράμμα με σφαίρα στον Κόντε</h1>
      <h2>Ανάστατο το ιταλικό ποδόσφαιρο έπειτα από τα δημοσιεύματα που αναφέρουν ότι ο Κόντε έχει δεχτεί γράμμα με απειλές και μία σφαίρα στο φάκελο. Αστυνομία και σεκιούριτι έχουν γίνει σκιά του προπονητή της Ίντερ.</h2>
      <address><time datetime="2019-11-16T07:59:00+00:00">16 Nov 2019, 07:59</time> by <a rel="author">Μάνος Ναβροζίδης</a></address>
      <p>Τα ιταλικά Μέσα έχουν πάρει "φωτιά" τις τελευταίες ώρες, καθώς ο προπονητής της <a href="https://www.sport24.gr/football/omades/Inter/">Ίντερ</a>, Αντόνιο Κόντε φέρεται να δέχεται απειλές μαφιόζικου τύπου. Τα ρεπορτάζ στη γειτονική χώρα αναφέρουν πως ο 50χρονος τεχνικός έγινε παραλήπτης ενός φακέλου που περιείχε ένα γράμμα με απειλές και μία σφαίρα!</p>
      <p>Τα ΜΜΕ υποστηρίζουν ότι ο φάκελος έχει ήδη παραδοθεί στις Αρχές και οι αρμόδιοι της αστυνομίας έχουν αρχίσει έρευνες για να βρουν τον αποστολέα, ψάχνοντας για δαχτυλικά αποτυπώματα. Επίσης, ο Κόντε κινείται με την συνοδεία αστυνομικών, αλλά και ιδιωτικής ασφάλειας.</p>
      <p>Παράλληλα, σεκιούριτι έχουν τοποθετηθεί στην κατοικία του Ιταλού, ενώ έχει αυξηθεί η φύλαξη στο προπονητικό κέντρο της Ίντερ με 24ωρη παρακολούθηση μέσω κλειστού κυκλώματος τηλεόρασης όλου του χώρου. Τα νέα έχουν προκαλέσει τεράστια αναστάτωση στην Ιταλία, αφού παρόμοια περιστατικά έχουν καταγραφεί εις βάρος πολιτικών.</p>
      <p>Ο Κοντέ έχει υποβάλλει μήνυση κατ' αγνώστων με την αστυνομία μέχρι στιγμής να είναι καθησυχαστική, θεωρώντας ότι ο αποστολέας είναι κάποιος με εμμονή απέναντι σε δημόσια πρόσωπα.</p>
    </article>
  </body>
</html>