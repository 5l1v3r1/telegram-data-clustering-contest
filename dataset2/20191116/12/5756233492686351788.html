<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621784/%D8%AE%D8%AF%D8%A7%D8%AF%D8%A7%D8%AF-%D8%B9%D8%B2%DB%8C%D8%B2%DB%8C-%DA%A9%DB%8C%E2%80%8C%D8%B1%D9%88%D8%B4-%DB%8C%DA%A9-%D8%AA%D8%A6%D9%88%D8%B1%DB%8C%D8%B3%DB%8C%D9%86-%D8%A8%D8%B2%D8%B1%DA%AF-%D8%A8%D9%88%D8%AF-%D8%AE%D9%88%D8%AF-%D9%88%DB%8C%D9%84%D9%85%D9%88%D8%AA%D8%B3-%D9%87%D9%85-%D9%85%DB%8C%E2%80%8C%D8%AF%D8%A7%D9%86%D8%AF-%D8%A8%D8%A7%DB%8C%D8%AF-%D8%A7%D8%B2-%D8%A7%D9%88-%D8%A7%D9%86%D8%AA%D9%82%D8%A7%D8%AF-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:06:00+00:00"/>
    <meta property="og:title" content="خداداد عزیزی: کی‌روش یک تئوریسین بزرگ بود/ خود ویلموتس هم می‌داند باید از او انتقاد شود"/>
    <meta property="og:description" content="تنها مشکل کی‌روش این بود که نمی‌توانست در بی‌نظمی و بدقولی ما آرامشش را حفظ کند و به اصطلاح دعوایی بود. حالا هم که او در کلمبیا مشغول کار است و باید تمام ارکان فوتبال به تقویت و حمایت از تیم ملی فکر کنند."/>
  </head>
  <body>
    <article>
      <h1>خداداد عزیزی: کی‌روش یک تئوریسین بزرگ بود/ خود ویلموتس هم می‌داند باید از او انتقاد شود</h1>
      <address>
        <time datetime="2019-11-16T12:06:00+00:00">16 Nov 2019, 12:06</time>
      </address>
      <p>
        <i>تنها مشکل کی‌روش این بود که نمی‌توانست در بی‌نظمی و بدقولی ما آرامشش را حفظ کند و به اصطلاح دعوایی بود. حالا هم که او در کلمبیا مشغول کار است و باید تمام ارکان فوتبال به تقویت و حمایت از تیم ملی فکر کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پیشکسوت فوتبال ایران به خبرورزشی گفت: در زمان کی‌روش ما از نظر دفاعی و دفاع تیمی مشکلی نداشتیم، چون او یک تئوریسین بزرگ بود و باید تأکید کنم هیچ‌کس از نظر فنی نمی‌توانست او را زیر سؤال ببرد.</p>
      <p>خداداد عزیزی شکست تیم ملی برابر بحرین و عراق را اتفاقی تلخ دانست و به خبرورزشی گفت: در فوتبال روز‌های بد برای همه تیم‌ها وجود داشته‌اند و تیم ما در این ۲ بازی در روز بد خود قرار داشت چنانچه در زمان بازیگری من در حالی به قطر باختیم که هیچ‌کس انتظارش را نداشت و حتی نتوانستیم روی دروازه آن‌ها یک موقعیت ایجاد کنیم یا مثلاً به بحرین باختیم و به پلی‌آف رفتیم یا در زمان کی‌روش به لبنان باختیم، اما از اینجا به بعد ویلموتس و ملی‌پوشان نباید روز بدشان را تکرار کنند، چون دیگر فرصتی برای جبران وجود ندارد.<br/>تیم ملی باید هر ۴ بازی بعدی‌اش را ببرد که به نظرم در ۳ بازی برنده محسوب می‌شویم و فقط می‌ماند بازی برگشت با عراق! چون آن‌ها حریف سرسخت ما به شمار می‌روند.</p>
      <p>حماسه‌ساز ملبورن ادامه داد: تیم ملی ایران فقط در بازی با عراق از نظر فیزیکی به مشکل می‌خورد و از بقیه تیم‌های عربی سرتر است. این را هم باید بگویم در روز بد ما، حریف در روز خوبش قرار داشت و در دقایق تلف شده روی اشتباه نفرات ما به گل رسید.</p>
      <p>گل دومی که تیم ملی خورد در فوتبال ملی امروز عجیب است، چون باید در ضربات ایستگاهی به دقت یارگیری کرد. در زمان کی‌روش ما از نظر دفاعی و دفاع تیمی مشکلی نداشتیم، چون او یک تئوریسین بزرگ بود و باید تأکید کنم هیچ‌کس از نظر فنی نمی‌توانست او را زیر سؤال ببرد.</p>
      <p>تنها مشکل کی‌روش این بود که نمی‌توانست در بی‌نظمی و بدقولی ما آرامشش را حفظ کند و به اصطلاح دعوایی بود. حالا هم که او در کلمبیا مشغول کار است و باید تمام ارکان فوتبال به تقویت و حمایت از تیم ملی فکر کنند.</p>
      <p>خداداد درباره عملکرد مسعود شجاعی و ۱۰ نفره شدن تیم ملی به خاطر خطای او گفت: داوران باید در مورد تصمیم قاضی سریلانکایی نظر بدهند. به نظر من حرکت مسعود شجاعی اصلاً کارت نداشت. او پایش را بلند کرد و توپ را زد، اما نمی‌دانم چرا داور به او کارت داد و چنین اشتباه بزرگی را مرتکب شد. بازیکنان عراق محکم و در دقایقی از بازی خشن کار می‌کردند، اما داور مماشات کرد.</p>
      <p>عزیزی در پایان گفت: همه از باخت تیم ملی ناراحت هستیم. خود ویلموتس می‌داند باید نقد شود و باید مورد انتقاد قرار بگیرد. امیدوارم در ماه‌های آینده با حساسیت بیشتری به تقویت تیم ملی فکر کنیم و زمان را از دست ندهیم. موفقیت تیم ملی یک دلخوشی بزرگ برای فوتبال‌دوستان است و در شرایطی که انواع سوژه‌ها برای ناراحتی وجود دارد فوتبال‌مان می‌تواند برای ساعتی اسباب خوشحالی و سرگرمی‌مان باشد.</p>
    </article>
  </body>
</html>