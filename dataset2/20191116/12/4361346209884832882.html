<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/magyarorszag-uruguay-1-2-kalmar-zsolt-bokajat-torte-a-vesztes-stadionavaton/186771"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T12:00:00+00:00"/>
    <meta property="og:title" content="Magyarország–Uruguay 1-2: Kalmár Zsolt bokáját törte a vesztes stadionavatón"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Magyarország–Uruguay 1-2: Kalmár Zsolt bokáját törte a vesztes stadionavatón</mark>
      </h1>
      <address><time datetime="2019-11-16T12:00:00+00:00">16 Nov 2019, 12:00</time> by <a rel="author">Szabó Sándor</a></address>
      <p>
        <b>Péntek este futball-válogatottunk 2-1-es vereséget szenvedett a múltban kétszeres világbajnok Uruguaytól a két gárda barátságos, Puskás Arénát avató összecsapásán. </b>
        <b>Péntek este futball-válogatottunk 2-1-es vereséget szenvedett a múltban kétszeres világbajnok Uruguaytól a két gárda barátságos, Puskás Arénát avató összecsapásán.</b>
      </p>
      <p>Bese Barnabás nem gondol vissza örömmel a Puskás Aréna avatójára – 65 114 fizető néző előtt kikaptunk az uruktól, a korábbi egy győzelem és két iksz után most zakóztunk tőlük először –, ugyanis az első félidőben kétszer is átverték a dél-amerikaiak, és mindkettő után tehetetlen volt a továbbra is csúcsformában védő Dibusz Dénes Fradi-kapus. Szalai Ádám a 24. percben szépített, laposan a bal alsó sarokba tuszkolta a labdát szép lövésével, de a meccs egészében az uruguayiak akarata érvényesült. Amúgy Szalai történelmi figurává lépett elő, hiszen megszerezte a válogatott első találatát a magyar sportélet vadonatúj ékszerdobozában.</p>
      <p>Elszomorító, hogy a mieink közül Baráth Botond könnyebb combizom-húzódást szenvedett, Kalmár Zsolt pedig a bokáját törte. Utóbbi, a dunaszerdahelyi légiós több hónapra kidőlt a sorból. Ez igazán kellemetlen fejlemény a keddi, Wales elleni záró Eb-selejtezőnk előtt.</p>
      <p>Marco Rossi kapitányunk jól összerakta a válogatottat a számos, előzetes sérülés ellenére, bár az kevéssé érthető, hogy az eltiltott Korhut Mihály (ő nem játszik Wales ellen) helyén Cardiffban kedden 20.45-kor kezdődő selejtezőn most, az uruk ellen miért nem előbb dobta mélyvízbe Nagy Zsolt újoncunkat. Az a 15 perc, amit kapott, több volt reményt keltőnél, ugyanis magabiztosan focizott.</p>
      <figure>
        <img src="http://media.borsonline.hu/cikk/20/192365/big-lead/650x360/2026197_valogatott-cerka.jpg"/>
        <figcaption>© Czerkl Gábor</figcaption>
      </figure>
      <p>A lecserélt csapatkapitány, Dzsudzsák Balázs elmondta: magával a 90 perccel a futballtörténelem részeseivé léptek elő, hiszen vadonatúj stadionban kergethették a labdát, de kedden másféle históriát kívánnak írni. Dzsudzsák ugyanis abban hisz, hogy nyernek a britek ellen.</p>
      <p>–Elvégre Wales gyengébb mint Uruguay, a dél-amerikaiak ellen pedig voltak jó támadásaink. Cardiffban is lesz 2-3 helyzetünk, azok közül értékesíteni illik egyet-kettőt. A pontosabb befejezéseket gyakoroljuk, és így eredményesek lehetünk. De a fő összetevő a magunkba vetett hit, az sokat segíthet.</p>
      <p>A hitről beszélt Gera Zoltán, U21-es válogatottunk szövetségi edzője is, akit a meccs előtt búcsúztattak aktív pályafutása befejezését követően.</p>
      <p>–Jézus Krisztus segítsége nélkül nem érhettem volna el azt, amit a labdarúgásban felmutattam – mondta a Puskás Arénában Gera.</p>
      <p>A meccset megtekintő egykori kulturális államtitkár, parlamenti képviselő L. Simon László azt mondta a Borsnak: túl azon, hogy nem Rossi csapata volt a pénteki találkozó esélyese, tetszett neki a mieink bátor hozzáállása.</p>
      <p>– Wales ellen 1-0-ra győzünk – jegyezte meg L. Simon László.</p>
      <p>A Fradi volt kiválósága, a négyszeres magyar bajnok Szűcs Mihály úgy summázott, olykor hibázgatott a védelmünk, de az összkép nem rossz, elvégre Luis Suárezhez hasonló világklasszisok ellen szerepelni valóban jelentős kihívás.</p>
      <p>– Ha együttesünk lelkileg is jól felkészül, Walesben győzhet, de ez nagyon-nagyon nehéz feladat! – így Szűcs.</p>
      <p>Bármit hoz is a keddi záró selejtezőnk, a hírek szerint előnyösen alakultak a további selejtező-csoportok eredményei. Így a korábban lebonyolított Nemzetek Ligája úgymond play-off körében pályára léphet a magyar válogatott, és két ráadás-találkozón kiharcolhatja a 2020-as Eb-finálén való részvétel jogát.</p>
    </article>
  </body>
</html>