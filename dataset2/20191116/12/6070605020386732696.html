<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/judici-contra-sindics-electorals-abril_0_2345165652.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T12:36:32+00:00"/>
    <meta property="og:title" content="El judici contra els síndics electorals de l'1-O serà del 27 al 29 d'abril"/>
    <meta property="og:description" content="La Fiscalia els demana dos anys i nou mesos de presó per usurpació de funcions i desobediència"/>
  </head>
  <body>
    <article>
      <h1>El judici contra els síndics electorals de l'1-O serà del 27 al 29 d'abril</h1>
      <h2>La Fiscalia els demana dos anys i nou mesos de presó per usurpació de funcions i desobediència</h2>
      <address>
        <time datetime="2019-11-16T12:36:32+00:00">16 Nov 2019, 12:36</time>
      </address>
      <p>L'agenda judicial continua marcada per les vistes relacionades amb el Procés. Si dilluns està previst que sigui el president de la Generalitat, Quim Torra, qui declari davant del Tribunal Superior de Justícia de Catalunya (TSJC) per un suposat delicte de desobediència, el 27, el 28 i el 29 d'abril serà el torn dels cinc membres de la sindicatura electoral que el Parlament va designar per al referèndum de l'1 d'octubre del 2017.</p>
      <p>Segons va avançar <i>Vilaweb</i> i ha confirmat Efe, el jutjat penal número 11 de Barcelona ha notificat l'obertura del judici oral a Jordi Matas, Tània Verge, Marc Marsal, Josep Pagès i Marta Alsina pels delictes de desobediència i usurpació de funcions.</p>
      <p>La causa contra els síndics de l'1-O es va obrir arran d'una querella de la Fiscalia de Barcelona contra els membres d'aquest òrgan de control electoral, que dies abans del referèndum van presentar la seva renúncia davant el Tribunal Constitucional, després que aquest els multés amb 12.000 euros diaris si no cessaven en les seves funcions.</p>
      <p>El ministeri públic acusava en la seva querella els membres de la sindicatura, als quals el Parlament va atorgar funcions anàlogues a una junta electoral, dels delictes d'usurpació de funcions, desobediència i malversació, encara que una jutge de Barcelona, en virtut d'un informe de la Guàrdia Civil, va descartar que haguessin gastat fons públics en els escassos dies en què van exercir el seu càrrec.</p>
      <p>En la seva declaració com a investigats davant la jutge, els cinc membres de la sindicatura electoral es van acollir al seu dret a no contestar a la Fiscalia i, a preguntes de la seva defensa, van al·legar que van dissoldre l'òrgan en què el Tribunal Constitucional va acordar sancionar-los si no cessaven les seves funcions</p>
    </article>
  </body>
</html>