<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-case-filed-for-murder-of-cousin-on-former-mla-for-property-division-2852349.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:37:40+00:00"/>
    <meta property="og:title" content="संपत्ति बंटवारे को लेकर पूर्व विधायक पर चचेरे भाई की हत्या का केस दर्ज"/>
    <meta property="og:description" content="लखीसराय के पूर्व राजद विधायक फुलेना सिंह पर संपत्ति विवाद में अपने चचेरे भाई की हत्या करने का आरोप लगा है। इसके लेकर मृतक की पत्नी ने थाने में आवेदन दिया है। इसमें जमीन विवाद में जहर खिलाकर हत्या..."/>
  </head>
  <body>
    <article>
      <h1>संपत्ति बंटवारे को लेकर पूर्व विधायक पर चचेरे भाई की हत्या का केस दर्ज</h1>
      <address><time datetime="2019-11-16T12:37:40+00:00">16 Nov 2019, 12:37</time> by <a rel="author">लखीसराय। कार्यालय संवाददाता</a></address>
      <p>लखीसराय के पूर्व राजद विधायक फुलेना सिंह पर संपत्ति विवाद में अपने चचेरे भाई की हत्या करने का आरोप लगा है। इसके लेकर मृतक की पत्नी ने थाने में आवेदन दिया है। इसमें जमीन विवाद में जहर खिलाकर हत्या करने की बात कही गयी और पूर्व विधायक सहित कुल सात लोगों को आरोपी बनाया गया है। घटना गुरुवार की शाम की बताई जा रही है।<br/> <br/>टाउन थाना में दिए आवेदन में पत्नी रिंकू देवी ने बताया कि वह अपने पति संजीत कुमार के साथ विद्यापीठ इंग्लिश वार्ड नंबर दो में रहती हैं। गुरुवार की शाम पांच बजे रामविलास सिंह के पुत्र सुनील कुमार उर्फ मुखिया जी, रंजीत कुमार, रंजीत कुमार की पत्नी इंदू देवी, फुलेना सिंह के पुत्र दीपक कुमार एवं उनके ससुर राम विलास सिंह सभी विद्यापीठ स्थित घर पर ही संपत्ति बंटवारा को लेकर बैठे थे। इसी दौरान उनके पति के बचाओ बचाओ चिल्लाने की आवाज आई। वह जिस कमरे में बैठी थी, वहां से निकलीं तो उन्हें कमरे में बंद कर दिया गया।</p>
      <p> कुछ देर तक पति की आवाज आई, फिर बंद हो गयी। इसी दौरान आस पड़ोस के लोग एवं मिनता कुमारी, मनोज कुमार, पंकज कुमार, संतोष कुमार सभी मोकामा से आए। सभी लोगों ने उन्हें कमरे से बाहर निकाला। उन्होंने देखा कि घर में कोई भी मौजूद नहीं थे। तब उन्होंने फुलेना सिंह और पप्पू सिंह पिता ब्रह्मदेस सिंह से घटना की जानकारी ली तो बताया गया कि संजीत अब कभी लौटकर नही आएगा। उन्होंने कहा कि एक साजिश के तहत उनलोगों ने मिलकर संजीत की हत्या कर लाश को गायब कर दिया है। <br/> <br/>आरोपित फुलेना सिंह व पप्पू सिंह की गिरफ्तारी को लेकर टाउन थानाध्यक्ष को निर्देश दे दिया गया है। लाश बरामदगी के साथ ही दोनों की गिरफ्तारी भी जल्द कर ली जाएगी। <b>- सुशील कुमार, एसपी, लखीसराय</b><br/> <br/>पूर्व विधायक फुलेना सिंह व पप्पू सिंह के खिलाफ मृतक की पत्नी ने थाना में आवेदन दिया था। आवेदन के आधार पर दोनों आरोपितों के विरुद्ध प्राथमिकी दर्ज कर ली गई है। जल्द ही दोनों की गिरफ्तारी भी कर ली जाएगी। <b> - संजय कुमार सिंह, थानाध्यक्ष, नगर</b></p>
    </article>
  </body>
</html>