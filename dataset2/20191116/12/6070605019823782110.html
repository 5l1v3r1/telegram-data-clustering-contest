<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Girona-pas-millor-ratxa-temporada_0_2345165648.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T12:03:15+00:00"/>
    <meta property="og:title" content="El Girona, a un pas de la millor ratxa de la temporada"/>
    <meta property="og:description" content="Els gironins visiten la Ponferradina amb l’objectiu de guanyar el tercer partit consecutiu"/>
  </head>
  <body>
    <article>
      <h1>El Girona, a un pas de la millor ratxa de la temporada</h1>
      <h2>Els gironins visiten la Ponferradina amb l’objectiu de guanyar el tercer partit consecutiu</h2>
      <address>
        <time datetime="2019-11-16T12:03:15+00:00">16 Nov 2019, 12:03</time>
      </address>
      <p>Montilivi està experimentant certs canvis en les últimes setmanes. Després del comiat de Juan Carlos Unzué, els resultats han acompanyat un Girona que necessita retrobar-se amb si mateix. I, per fer-ho possible, no hi ha res millor que les victòries. Invictes en les tres últimes jornades, els gironins encadenen dos triomfs que els han permès situar-se amb els mateixos punts que la zona de <i>play-off</i> d’ascens a Primera. Si guanyen la Ponferradina (12 hores, Movistar LaLiga), sumaran la tercera victòria del curs per primera vegada en el seu retorn a Segona. “Només penso en guanyar, i no en si en portarem dues, tres o quatre. Hem de competir bé i estar concentrats, oblidar-nos del que hem fet i centrar-nos en fer la feina que toca”, ha assegurat Pep Lluís Martí, que ha aterrat tocat per una vareta màgica.</p>
      <p>El repte és majúscul, perquè el tècnic balear acumula baixes importants. La principal, per descomptat, és la de la seva principal estrella: Cristhian Stuani és amb la selecció de l’Uruguai. El Girona no guanya un partit sense ell des de fa més d’un any, i aquesta temporada només ha sumat 1 punt de 9 quan ha estat orfe d’un golejador que continua sent el principal motiu per creure en l’ascens. “No penso en els que no tinc, penso en els que tinc. Si això ens serveix perquè tothom senti que ha de fer un pas endavant, benvingut sigui. Però ni hi hem de pensar. El que sí que vull dir és que m’agradaria que la Lliga s’aturés com passa a Primera, perquè els clubs fem esforços per tenir grans futbolistes i després ens trobem que no sempre podem comptar amb ells”, ha afegit.</p>
      <p>Tampoc hi seran, als carrils, els lesionats Aday Benítez, Johan Mojica i Sebas Coris; ni els migcampistes Gerard Gumbau, sancionat, i Jozabed, també lesionat. Com a mínim, l’eix defensiu respira una mica més. A la millora en el seu rendiment, perquè els blanc-i-vermells només han encaixat un gol en els últims 270 minuts, cal sumar-hi la recuperació de Juanpe Ramírez. “Sabem que és clau no rebre gols, perquè com menys gols rebem menys n’hem de fer per guanyar els tres punts. Hem d’estar tranquils i tenir clar què volem fer sobre el terreny de joc per mantenir les bones sensacions”.</p>
      <p>Ignasi Miquel, que ja ha tornat als entrenaments, encara no està disponible. Martí també s’emporta Jofre Cherta, que completa la llista de convocats per enfrontar-se a una Ponferradina que porta sis partits sense perdre. “Ens trobarem un equip agressiu i valent, però això no ha de ser cap excusa. Hem de saber llegir bé cada partit, ser sòlids i ordenats. El Girona és un conjunt madur i això ja sabem com funciona: si guanyes, puges cap amunt; si perds, te’n vas cap avall”, ha finalitzat.</p>
    </article>
  </body>
</html>