<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zvezda-otkrila-koji-medjusobni-skor-ima-sa-partizanom-sutrasnji-derbi-ima-i-dodatni-znacaj-392911.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T12:49:00+00:00"/>
    <meta property="og:title" content="Zvezda otkrila koji međusobni skor ima sa Partizanom, sutrašnji derbi ima i dodatni značaj?"/>
    <meta property="og:description" content="Zvezda je sinoć imala naporan evroligaški meč sa ASVEL-om, a već sutra je očekuje derbi ABA lige protiv Partizana."/>
  </head>
  <body>
    <article>
      <h1>Zvezda otkrila koji međusobni skor ima sa Partizanom, sutrašnji derbi ima i dodatni značaj?</h1>
      <h2>Zvezda je sinoć imala naporan evroligaški meč sa ASVEL-om, a već sutra je očekuje derbi ABA lige protiv Partizana.</h2>
      <address><time datetime="2019-11-16T12:49:00+00:00">16 Nov 2019, 12:49</time> by <a rel="author">Darko Mitrović</a></address>
      <p>Podsetimo, <anchor name=""/><a href="https://www.sportske.net/vest/kosarka/zvezdin-kosmar-vodis-ceo-mec-i-izgubis-posle-produzetka-392873.html">Zvezda je posle produžetka sinoć poražena od ASVEL-a u ''Štark Areni''</a>, što joj je šesti neuspeh u osam odigranih kola. <br/><br/>Ali, vremena za neki detaljniji osvrt nema, jer je već sutra novi duel u ''Areni'', ovoga puta u sedmom kolu ABA lige protiv Partizana. <br/><br/><b>Trener Crvene zvezde Andrija Gavrilović</b> ni ovoga puta neće moći da računa na povređene Stratosa Perperoglua i Derika Brauna, ali ovaj meč će za Zvezdu imati dodatni značaj. <br/><br/>Naime, na klupskom sajtu ističu da je trenutni međusobni skor između Partizana i Crvene zvezde <b>20:20 u pobedama, pa ko sutra pobedi, prelazi u vođstvo</b>. <br/><i><br/></i><i>''Pred ovu utakmicu, koja će predstavljati 41. duel dva gradska rivala (trenutni skor 20-20) crveno-beli nemaju puno vremena za oporavak nakon teške utakmice sa francuskim ASVEL-om koja je rešena tek u produžetku'',</i> ističu na Zvezdinom sajtu. <br/><br/>Šta od predstojeće utakmice očekuje Zvezdin trener Andrija Gavrilović?<br/><br/><i>''Derbi je uvek neizvesna utakmica tako je bilo, tako je i sada. Utakmica koja u uvodu ima i činjenicu da imamo isti broj pobeda i poraza, kao i da će biti specifična po tome što ćemo je odigrati u 'Areni'.<br/></i><i><br/></i><i>Imali smo tešku evroligašku utakmicu u petak koja je rešavana u produžetku, i imamo samo jedan dan da se osvežimo i pripremimo za narednu utakmicu. Već smo bili u takvim situacijama i to nije novitet za nas.<br/></i><i><br/></i><i>Ono što svakako jeste prednost našeg rivala je upravo to da su svoj meč odigrali u sredu i da su imali dva dana više za odmor i pripremu ove utakmice.<br/></i><i><br/></i><i>Međutim sve to mora biti zaboravljeno sa naše strane kada istrčimo na teren u nedelju uveče i očekujem da budemo spremni''</i>, istakao je Gavrilović.<br/><br/>Jedan od Zvezdinih velikih aduta u ovom meču trebalo bi da bude i <b>Dejan Davidovac</b>.<br/><br/><i>''Novi derbi i novi izazov pred nama. Moramo brzo da ostavljamo prethodne utakmice iza sebe, i okrenemo se narednim rivalima.<br/></i><i><br/></i><i>Pred Partizan ćemo imati malo vremena da se osvežimo i oporavimo nakon velike potrošnje protiv Asvela, jedan trening, ali bićemo spremni.<br/></i><i><br/></i><i>Partizan svakako jeste u prednosti jer je imao dva dana više za odmor, ali ovo su utakmice u kojima nikada ne možete da kažete ko će izaći kao pobednik, na kraju presuđuju veća želja, energija, jedna lopta i neki detalji'',</i> izjavio je Davidovac.</p>
      <p>Izvor: Sportske.net, kkcrvenazvezda.rs</p>
      <related>
        <h4>Povezane vesti</h4>
        <a href="https://www.sportske.net/vest/kosarka/el-top-10-svi-vole-dobriceve-blokade-hajnsovo-ne-veselom-392912.html"/>
        <a href="https://www.sportske.net/vest/kosarka/beronu-je-bas-zabavno-da-igra-protiv-partizana-sta-ce-presuditi-opcija-a-b-ili-c-392903.html"/>
        <a href="https://www.sportske.net/vest/kosarka/u-nedelju-ludnica-u-areni-hoce-li-derbi-poceti-na-vreme-392897.html"/>
        <a href="https://www.sportske.net/vest/kosarka/sampion-se-pohvalio-zvezda-i-asvel-dva-vrlo-vazna-kluba-za-istoriju-evropske-kosarke-392844.html"/>
        <a href="https://www.sportske.net/vest/kosarka/oglasili-se-iz-zvezde-povodom-predstojeceg-derbija-hoce-li-biti-delija-na-tribinama-arene-392819.html"/>
      </related>
    </article>
  </body>
</html>