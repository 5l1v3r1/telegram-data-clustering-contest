<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/premiera-handmade-market-frydek-mistek-originalni-vyrobky-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T12:35:00+00:00"/>
    <meta property="og:title" content="Premiérový Handmade market ve Frýdku-Místku nabídl originální výrobky"/>
    <meta property="og:description" content="/FOTOGALERIE/ První ročník Handmade marketu s podtitulem vyrobeno s láskou, se konal v sobotu od 9 do 17 hodin v prostorách Národního domu ve Frýdku-Místku. Handmade market je prodejní výstava lokálních tvůrců, kteří představují veřejnosti své ruční výrobky."/>
  </head>
  <body>
    <article>
      <h1>Premiérový Handmade market ve Frýdku-Místku nabídl originální výrobky</h1>
      <address><time datetime="2019-11-16T12:35:00+00:00">16 Nov 2019, 12:35</time> by <a rel="author">Andrea Jalůvková</a></address>
      <p>Na výstavě nešlo přehlédnout například barevné motýlky z různých materiálů, které byly k vidění v stánku U štěstí dam. „Zaměřujeme se na ruční výrobu dámských límečků, kravatek, mašlí, pánských motýlků, šlí a dalších doplňků,“ uvedla Zdeňka Bizoňová Veličková s tím, že se jedná o rodinný podnik, který založila s maminkou.</p>
      <p>Kromě klasických látkových motýlků mají v nabídce i motýlky ze dřeva nebo nově i kožené varianty. Na marketu byly k vidění nejrůznější výrobky od kosmetiky, oblečení, doplňků do domácnosti až po šperky. Netradiční ručně vyrobené kabelky ve tvaru váčku nabízela například Kateřina Čupová, návštěvníky zaujala také designérka Karolína Hanáková se svými pomalovanými hrnečky a maminky s malými dětmi nemohly minout ani stánek Kiddy Lu se stylovými doplňky do dětských pokojíčků.</p>
      <p>Na akci nechybělo ani bohaté občerstvení a gurmánské zážitky. Po celý den byl připraven i doprovodný program v podobě workshopů pro děti i dospělé. „Jsem ráda, že jsem si mohla sama vyrobit náramek, který teď budu nosit,“ řekla malá Anička z Frýdku-Místku. Na Handmade marketu vystavovalo celkem 49 tvůrců, kteří nabídli veřejnosti originální ruční výrobky plné kreativity a inspirovali návštěvníky k nákupům netradičních vánočních dárků.</p>
    </article>
  </body>
</html>