<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/119367-uhapsen-direktor-razvojne-agencije-pozega-zbog-zloupotrebe?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-16T12:35:06+00:00"/>
    <meta property="og:title" content="Uhapšen direktor Razvojne agencije Požega zbog zloupotrebe"/>
    <meta property="og:description" content="Uhapšen je direktor Razvojne agencije Požege Slavko Dobrić zbog sumnje da je oštetio tu agenciju za 6,86 miliona dinara, saopštila je danas Inicijativa za Požegu.Inicijativa po saopštenju Ministarstva unutrašnjih poslova Srbije prenosi da je Dobrić uhapšen u petak i biće priveden tužiocu.Od 2014. do 2019. godine Dobrić je na osnovu ugovora o dugoročnom stambenom kreditu dodelio više od pet miliona dinara, koje je vraćao &quot;novčanim stimulacijama&quot; koje je sam sebi davao, navodi se u saopštenju Inicijative.Inicijativa navodi i da je Dobrić davao pozajmice fizičkim licima, preduzetnicima i udruženjima u iznosu oko jedan milion dinara koje nisu naplaćene.Omogućio je korišćenje telefonskih kartica fizičkim licima koja nisu zaposlena u Razvojnoj agenciji Požege, a koje je ta agencija platila 458.332 dinara.Inicijativa za Požegu navodi da duže od godinu dana ukazuje na nepravilnosti u radu lokalne vlasti i javnih preduzeća, te zaključuje da &quot;borba protiv sistemske korupcije i bahatosti ljudi na rukovodećim mestima javnog…"/>
  </head>
  <body>
    <article>
      <h1>Uhapšen direktor Razvojne agencije Požega zbog zloupotrebe</h1>
      <address>
        <time datetime="2019-11-16T12:35:06+00:00">16 Nov 2019, 12:35</time>
      </address>
      <p><b>Uhapšen je direktor Razvojne agencije Požege Slavko Dobrić zbog sumnje da je oštetio tu agenciju za 6,86 miliona dinara, saopštila je danas Inicijativa za Požegu.</b><br/><br/>Inicijativa po saopštenju Ministarstva unutrašnjih poslova Srbije prenosi da je Dobrić uhapšen u petak i biće priveden tužiocu.<br/><br/>Od 2014. do 2019. godine Dobrić je na osnovu ugovora o dugoročnom stambenom kreditu dodelio više od pet miliona dinara, koje je vraćao "novčanim stimulacijama" koje je sam sebi davao, navodi se u saopštenju Inicijative.<br/><br/>Inicijativa navodi i da je Dobrić davao pozajmice fizičkim licima, preduzetnicima i udruženjima u iznosu oko jedan milion dinara koje nisu naplaćene.<br/><br/>Omogućio je korišćenje telefonskih kartica fizičkim licima koja nisu zaposlena u Razvojnoj agenciji Požege, a koje je ta agencija platila 458.332 dinara.<br/><br/>Inicijativa za Požegu navodi da duže od godinu dana ukazuje na nepravilnosti u radu lokalne vlasti i javnih preduzeća, te zaključuje da "borba protiv sistemske korupcije i bahatosti ljudi na rukovodećim mestima javnog sektora nije uzaludna".</p>
    </article>
  </body>
</html>