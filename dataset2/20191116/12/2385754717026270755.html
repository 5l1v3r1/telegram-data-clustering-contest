<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597654/apeilei-me-apoxorisi-apo-to-protathlima-o-olympiakos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T12:25:00+00:00"/>
    <meta property="og:title" content="Απειλεί με αποχώρηση από το πρωτάθλημα ο Ολυμπιακός!"/>
    <meta property="og:description" content="Στα... χνάρια του μπασκετικού Ολυμπιακού, οι «ερυθρόλευκοι» με επιστολή τους προς την Πολιτεία απειλούν με αποχώρηση από το πρωτάθλημα, αν δεν βρεθεί λύση..."/>
  </head>
  <body>
    <article>
      <h1>Απειλεί με αποχώρηση από το πρωτάθλημα ο Ολυμπιακός!</h1>
      <address><time datetime="2019-11-16T12:25:00+00:00">16 Nov 2019, 12:25</time> by <a rel="author">Sigmalivesports</a></address>
      <p>Στα... χνάρια του μπασκετικού Ολυμπιακού, οι «ερυθρόλευκοι» με επιστολή τους προς την Πολιτεία απειλούν με αποχώρηση από το πρωτάθλημα, αν δεν βρεθεί λύση στο ελληνικό ποδόσφαιρο.<br/> <br/>Ο Ολυμπιακός διαμαρτύρεται για την κατάσταση του ελληνικού ποδοσφαίρου και φρόντισε να αναλάβει... δράση με επιστολή προς την Πολιτεία. Στην εν λόγω επιστολή οι «ερυθρόλευκοι» επιτίθενται στην ΚΕΔ και ενημερώνουν πως αν δεν βρεθεί λύση θα αποχωρήσουν από το πρωτάθλημα!<br/> <br/>Κάτι τέτοιο είχε εξαγγείλει και ο Βαγγέλης Μαρινάκης με δηλώσεις του έπειτα από την ισοπαλία 2-2 με την Τότεναμ.«Το θέμα μετά από όλα αυτά είναι το αν πρέπει να ασχολούμαστε σοβαρά με το ελληνικό ποδόσφαιρο και να αποφασίσουμε, αν συνεχιστεί αυτή η κατάσταση -βλέπετε τι γίνεται και στο μπάσκετ- μήπως πρέπει να κάνουμε κι εμείς κάτι παρόμοιο, ή να λάβουμε μέτρα» είχε τονίσει ο ιδιοκτήτης του Ολυμπιακού.<br/> <br/><u><b>Οι άξονες στους οποίους κινείται η επιστολή:<br/></b></u> <br/>Παρουσιάζει την εικόνα του πρωταθλήματος και αναφέρεται στην «απαξίωση που έχει οδηγηθεί το πρωτάθλημα» επισημαίνοντας τις ευθύνες της ΕΠΟ κάνοντας αναφορά για «διαφθορά που κυριαρχεί στον χώρο της διαιτησίας».<br/> <br/>Καταγράφει αναλυτικά την οικονομική κατάσταση της ΕΠΟ, και κάνει λόγο για: «πανθομολογούμενη αδυναμία της να καλύψει ακόμη και βασικές της ανάγκες, τις εντολές περικοπών που έχουν δοθεί και την επιμονή της Ομοσπονδίας να αρνείται να ενημερώσει αναλυτικά τα μέλη της για τις πραγματικές διαστάσεις του προβλήματος».<br/> <br/>Κάνει αναφορά για «εγκαθίδρυση στη διαιτησία ενός συστήματος, που καταφανώς επιχειρεί να χειραγωγήσει αγώνες και αποτελέσματα, υπερασπίζεται με νύχια και με δόντια συγκεκριμένα επιχειρηματικά – ποδοσφαιρικά συμφέροντα, κινείται με δύο μέτρα και δυο σταθμά απέναντι σε σοβαρότατες περιπτώσεις παράβασης των Κανόνων του Παιχνιδιού και συντηρεί με κάθε τρόπο μια λογική διαχωρισμού των ομάδων που παίρνουν μέρος στο πρωτάθλημα «σε παιδιά και αποπαίδια». Στο πλαίσιο αυτό κάνει καταγραφή φάσεων από αγώνες του Ολυμπιακού και άλλων ομάδων με μεγάλα λάθη των διαιτητών. Στο πλαίσιο αυτό κάνει καταγραφή φάσεων από αγώνες του Ολυμπιακού και άλλων ομάδων με μεγάλα λάθη των διαιτητών, ενώ αναφέρει ότι υπάρχουν μέθοδοι που μέσω της διαιτησίας διαμορφώνεται η βαθμολογία με στόχο την ανάδειξη πρωταθλητή.<br/> <br/>Γι΄αυτό το λόγο η επιστολή υπογραμμίζει ότι «στη διαμόρφωση αυτής της απωθητικής δημόσιας εικόνας συμβάλλει η ταχύτατη απαξίωση του Video Assistant Referee (V.A.R.) και μιλάει για «μετατροπή του από μια διεθνώς αποδεκτή τεχνολογική κατάκτηση για να αποφεύγονται κρίσιμα λάθη διαιτητών σε ένα ακόμη εργαλείο για τη χειραγώγηση των αγώνων και των αποτελεσμάτων».<br/> <br/>Τέλος, ο Ολυμπιακός κάνει λόγο για στημένες διώξεις: «βιομηχανία πειθαρχικών διώξεων εναντίον αξιωματούχων της Π.Α.Ε. Ολυμπιακός για δήθεν δυσμενείς δηλώσεις, που έχει στηθεί στην Ε.Π.Ο., ενώ την ίδια ώρα ακραίες περιπτώσεις δυσμενών δηλώσεων, ανακοινώσεων, δημοσιεύσεων στα social media αξιωματούχων άλλων ομάδων ούτε καν συγκινούν τις υπηρεσίες της Ε.Π.Ο. και τους Υπεύθυνους Δίωξης Ποδοσφαιρικών Αδικημάτων, με αποτέλεσμα οι αξιωματούχοι αυτοί να καθυβρίζουν τους πάντες, ακόμη και τον υφυπουργό Αθλητισμού, παραμένοντας στο απυρόβλητο».<br/> <br/>Πηγή: sdna.gr</p>
    </article>
  </body>
</html>