<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-virat-kohli-praises-india-fast-bowlers-calls-them-a-dream-combination-2852382.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:19:14+00:00"/>
    <meta property="og:title" content="INDvsBAN: टीम की तारीफ करते हुए बोले विराट- हमारे खिलाड़ियों ने कमाल किया "/>
    <meta property="og:description" content="India vs Bangladesh 1st Test at Indore: भारतीय कप्तान विराट कोहली ने अपनी टीम की बांग्लादेश पर तीन दिनों में मिली पारी की शानदार जीत के लिए अपने खिलाड़ियों खासकर गेंदबाजों की जमकर तारीफ करते हुए अपने..."/>
  </head>
  <body>
    <article>
      <h1>INDvsBAN: टीम की तारीफ करते हुए बोले विराट- हमारे खिलाड़ियों ने कमाल किया </h1>
      <address><time datetime="2019-11-16T12:19:14+00:00">16 Nov 2019, 12:19</time> by <a rel="author">एजेंसी,इंदौर</a></address>
      <p><b>India vs Bangladesh 1st Test at Indore: </b>भारतीय कप्तान विराट कोहली ने अपनी टीम की बांग्लादेश पर तीन दिनों में मिली पारी की शानदार जीत के लिए अपने खिलाड़ियों खासकर गेंदबाजों की जमकर तारीफ करते हुए अपने गेंदबाजी संयोजन को सपने सरीखा बताया है। विराट ने भारत को पहले टेस्ट के तीसरे दिन होल्कर स्टेडियम में शनिवार को मिली पारी और 130 रन की जीत के बाद कहा कि उन्हें नहीं पता कि ऐसे प्रदर्शन और जीत के लिए वह क्या कहें। उन्होंने सभी खिलाड़ियों की जमकर तारीफ करते हुए कहा कि खिलाड़ियों ने बल्ले से बहुत पेशेवर खेल दिखाया। पांच बल्लेबाजों के साथ उतरने पर भी एक ही बल्लेबाज ने पूरी जिम्मेदारी दिखा दी, यह ऐसा प्रदर्शन है जिसकी वह विदेशी दौरों में उम्मीद करते हैं।</p>
      <p>कप्तान ने कहा, “हमारे सभी खिलाड़ियों ने कमाल किया, हमारे तेज गेंदबाजों ने अपना सर्वश्रेष्ठ प्रदर्शन किया और ऐसा लगा कि कोई भी पिच इनके लिए अच्छी है। जसप्रीत बुमराह यहां नहीं है, लेकिन किसी भी कप्तान के लिए यह किसी सपने जैसा गेंदबाजी संयोजन है। किसी भी टीम में मजबूत गेंदबाज होना सबसे जरूरी होता है। हमारे रिकॉर्ड यह साबित करते हैं और ये रिकार्डबुक में दर्ज होंगे, जिसे ध्यान में रखकर हमने नहीं खेला था।”</p>
      <h3>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</a>
      </h3>
      <p>
        <b>
          <a href="https://www.livehindustan.com/cricket/story-india-vs-bangladesh-mohammed-shami-is-like-a-leopard-going-for-kill-says-sunil-gavaskar-2852326.html">सुनील गावस्कर हुए शमी के फैन, बोले- तेंदुए की तरह करते हैं शिकार</a>
        </b>
      </p>
      <p>31 साल के विराट की कप्तानी में भारत ने लगातार तीसरा मैच पारी से जीता है। उन्होंने कहा, “हम अपने मनोबल और मानकों को आने वाले खिलाड़ियों के लिए इसी तरह बरकरार रखना चाहते हैं। हम भारतीय क्रिकेट के स्तर को इसलिए आगे बढ़ाना चाहते हैं। हमारी मानसिकता सामान्य है। हम स्कोर पर ध्यान नहीं देते। मैं जानता हूं कि टेस्ट क्रिकेट में मुझे बड़ी शतकीय पारियां खेलने में कितना समय लगा था।” </p>
      <p>भारतीय स्टार बल्लेबाज ने गुलाबी गेंद से कोलकाता के ईडन गार्डन्स में होने वाले ऐतिहासिक टेस्ट को लेकर कहा, “मैंने युवा खिलाड़ी के तौर पर जो गलतियां की थीं मैं वह अपने खिलाड़ियों को दोहराने देना नहीं चाहता। हम अब गुलाबी गेंद से खेलने जा रहे हैं और यह काफी चुनौतीपूर्ण होगा। खासकर बल्लेबाजों को पुरानी गेंद से परेशानी होगी क्योंकि वह अधिक स्विंग नहीं करेगी, ऐसे में गेंदबाजों को परेशानी हो सकती है। लेकिन हम भारत में पहली बार गुलाबी गेंद से खेलने जा रहे हैं और मुझे यकीन है कि हमारे समर्थकों से हमारा मनोबल बढ़ेगा।” </p>
      <p>भारत को ईडन गार्डन्स में 22 नवंबर से दूसरा टेस्ट खेलना है जो डे-नाइट प्रारूप में होगा। भारत और बंगलादेश दोनों ही पहली बार टेस्ट प्रारूप को गुलाबी गेंद से खेलेंगे। उल्लेखनीय है कि बांग्लादेश में अपना टेस्ट पदार्पण भारत के खिलाफ किया था और उस समय भारत के कप्तान सौरव गांगुली थे, जो इस समय बीसीसीआई के अध्यक्ष हैं और ईडन गार्डन्स उनका घरेलू मैदान है।</p>
    </article>
  </body>
</html>