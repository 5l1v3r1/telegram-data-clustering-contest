<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/society/anoixti-epistoli-foititon-tis-nomikis-pros-ton-prothypourgo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T12:05:29+00:00"/>
    <meta property="og:title" content="Ανοιχτή επιστολή φοιτητών της Νομικής προς τον Πρωθυπουργό"/>
    <meta property="og:description" content="Ανοιχτή επιστολή απέστειλαν φοιτητές της νομικής οι οποίοι αυτιοπροσδιορίζονται ως «σιωπηρή πλειοψηφία» για τα όσα, πρόσφατα, έλαβαν χώρα στη Σχολή τους ."/>
  </head>
  <body>
    <article>
      <h1>Ανοιχτή επιστολή φοιτητών της Νομικής προς τον Πρωθυπουργό</h1>
      <address><time datetime="2019-11-16T12:05:29+00:00">16 Nov 2019, 12:05</time> by <a rel="author">ΤοΒΗΜΑ Team</a></address>
      <p>Ανοιχτή επιστολή απέστειλαν φοιτητές της νομικής οι οποίοι αυτιοπροσδιορίζονται ως «σιωπηρή πλειοψηφία» για τα όσα, πρόσφατα, έλαβαν χώρα στη Σχολή τους .</p>
      <p>Ακολουθεί ολόκληρη την επιστολή</p>
      <p>
        <a href="https://www.in.gr/2019/11/16/economy/dei-poious-aforoun-oi-meioseis-ton-timon-tis-dei/">ΔΕΗ : Ποιους αφορούν οι μειώσεις των τιμών της ΔΕΗ</a>
      </p>
      <p>ΑΝΟΙΧΤΗ ΕΠΙΣΤΟΛΗ</p>
      <p>Προς: 1. τον κ. Πρωθυπουργό της Ελλάδος</p>
      <p>2. την κ. Υπουργό Παιδείας και Θρησκευμάτων</p>
      <p>Την περασμένη Τρίτη οι Φοιτητές της Νομικής Σχολής του Πανεπιστημίου των Αθηνών γίναμε μάρτυρες της κορύφωσης μιας εξόφθαλμα και προκλητικά αντιδημοκρατικής διαδικασίας. Ας πάρουμε τα πράγματα από την αρχή.</p>
      <p>Μετά από δυο Συνελεύσεις του Φοιτητικού Συλλόγου της Νομικής Αθηνών και δυο ισάριθμες αποφάσεις για μονοήμερη και διήμερη κατάληψη αντίστοιχα, η σιωπηρή πλειοψηφία των ανένταχτων φοιτητών αποφάσισε να λάβει την κατάσταση στα χέρια της. Έτσι, συνιστώντας το Ανεξάρτητο Πλαίσιο, μια ομάδα φοιτητών με μοναδικό στόχο την διαφύλαξη της εύρυθμης λειτουργίας του Πανεπιστημίου, πλήρως απαλλαγμένη από κομματικά συμφέροντα, συμμετέσχε στην Συνέλευση της 30ης Οκτωβρίου 2019 και, σε συγκυριακή συνεργασία με τη ΔΑΠ/ΝΔΦΚ απέκρουσε πανηγυρικά την πρόταση για συνέχιση των καταλήψεων στην Σχολή, με ψήφους 297, έναντι 161 των συμφωνούντων.</p>
      <p>Παρόλα αυτά και ενώ δεν πρόλαβαν να περάσουν δύο εβδομάδες, το εννεαμελές Διοικητικό Συμβούλιο, που προκύπτει από τις φοιτητικές εκλογές (το οποίο ελέγχουν, όντας συνασπισμένες, κατά πλειοψηφία 5/9 οι αριστερές παρατάξεις) συγκαλεί σε νέα Γενική Συνέλευση τον Φοιτητικό Σύλλογο. Να σημειωθεί ότι η διαδικασία της Συνέλευσης διαρκεί περί τις πέντε (5!!!) ώρες, επειδή το συμφωνημένο χρονοδιάγραμμα δεν τηρείται ιδίως όσον αφορά τους μονολόγους, ενώ το κλίμα διεξαγωγής κάθε άλλο παρά συνάδει με τις αρχές του διαλόγου, καθότι διατυπώνονται απρεπείς εκφράσεις. Παράλληλα τόσο η σύνθεση του Προεδρείου, το οποίο ελέγχεται αποκλειστικά από τις αριστερές δυνάμεις, όσο και η σειρά των ομιλητών καθορίζονται όχι βάσει αντικειμενικών και θεσπισμένων κριτηρίων (π.χ. δύναμη στις τελευταίες εκλογές), αλλά ετσιθελικά και… «εθιμικώ δικαίω»! Επί παραδείγματι, η Ραπαν Σαφν, μία των αριστερών παρατάξεων, μιλάει πάντα τελευταία, παρότι έχει μόλις δύο (2) έδρες στο Διοικητικό Συμβούλιο. Ταυτόχρονα, το δικαίωμα ψήφου συνιστά μια γκρίζα ζώνη, αφού δεν απαιτείται η επίδειξη φοιτητικής ταυτότητας (πάσο), με την προβολή του έωλου και αθεμελίωτου επιχειρήματος το ότι σε μια Σχολή 4.000 περίπου φοιτητών… «γνωριζόμαστε», πράγμα προφανώς αδύνατον.</p>
      <p>Οι 297 φοιτητές, λοιπόν, μπήκαν σε αυτήν την ψυχοφθόρα διαδικασία, για να κρατήσουν την Σχολή τους ανοιχτή και να συνεχίσουν ακώλυτοι την εκπαιδευτική διαδικασία. Και ως να μην έφταναν όλα αυτά ΟΥΤΕ ΔΥΟ εβδομάδες αργότερα ήσαν υποχρεωμένοι να την ξαναζήσουν συζητώντας για τα ίδια θέματα.</p>
      <p>Στην ΤΕΤΑΡΤΗ κατά σειρά (εντός σαράντα ημερών από την έναρξη του ακαδημαϊκού έτους) Συνέλευση, αυτήν της 12ης Νοεμβρίου 2019 συνέβησαν τα ακόλουθα εξωφρενικά: ομάδα περίπου πενήντα φοιτητών έφτασε στις εισόδους της αίθουσας 1 του Μεγάρου Θεωρητικών Επιστημών, όπου διεξαγόταν η Συνέλευση και, διαρκούσης της Συνέλευσης και ενώ οι ομιλητές ήσαν στο βήμα (!) ζήτησαν να εισέλθουν στην Συνέλευση της Σχολής ΤΟΥΣ. Όμως, εκείνην τη στιγμή, παρευρισκόμενοι οι οποίοι με περηφάνια δήλωναν σπουδαστές του τμήματος Πολιτικών Επιστημών, τους απαγόρευσαν την είσοδο, με την αυθαίρετη αιτιολογία ότι έπρεπε να έχουν παρακολουθήσει την Συνέλευση από την αρχή. Παρά τον αναβρασμό που προκλήθηκε, εν τέλει δεν επετράπη η είσοδος στους εν λόγω φοιτητές, με αποτέλεσμα αυτοί να μην μπορέσουν να ασκήσουν το δικαίωμα ψήφου τους. Κατόπιν τούτων, αποφασίστηκε νέα τριήμερη κατάληψη στην Σχολή με την συνήθη ισχνή πλειοψηφία των 156 ψήφων, οι οποίες προέρχονται από τα ίδια άτομα που ως λύση σε κάθε πρόβλημα προβάλλουν και επιβάλλουν την κατάληψη.</p>
      <p>Και αν όλα αυτά φαντάζουν υπερβολικά, ίσως ωχριούν μπροστά στο επόμενο περιστατικό, το οποίο αποδεικνύει την ανεξέλεγκτη έκταση και ένταση του κλίματος εκφοβισμού. Νωρίτερα και, ενώ οι φοιτητές παρακολουθούσαμε το πρωινό μάθημα και το Διοικητικό Συμβούλιο συνεδρίαζε για την έγκριση ενός Ψηφίσματος, η κατάσταση ξεπέρασε κάθε όριο. Εμβρόντητοι ακούγαμε να απευθύνονται εις βάρος συμφοιτητή μας χυδαίες εκφράσεις και απειλές λόγω της άρνησής του να υπογράψει το σχετικό Ψήφισμα.</p>
      <p>Κατόπιν ΟΛΩΝ των ως άνω η σιωπηρή πλειοψηφία των φοιτητών της Νομικής αναρωτιόμαστε:</p>
      <p>Για πόσον καιρό ακόμη οι Φοιτητές της Νομικής θα είναι έρμαια τέτοιων χυδαίων πρακτικών;</p>
      <p>Για πόσον καιρό θα παίζεται εις βάρος μας ένα παιγνίδι χωρίς σαφείς και προδιατυπωμένους κανόνες;</p>
      <p>Για πόσον καιρό θα επικρέμαται πάνω από τα κεφάλια μας η απειλή ενδεχόμενης Γενικής Συνέλευσης, η οποία εξελίσσεται σε σχεδόν εβδομαδιαία βάσανο;</p>
      <p>Για πόσον καιρό θα υφιστάμεθα την παράνομη και πανθομολογούμενα αντισυνταγματική διαδικασία των καταλήψεων και ιδίως όταν παραγνωρίζεται η εκπεφρασμένη ρητή αντίθεσή μας;</p>
      <p>Για πόσον καιρό θα καθορίζεται το μέλλον μας από μειοψηφίες;</p>
      <p>Για πόσον καιρό θα παλεύουμε μόνοι μας για τα αυτονόητα;</p>
      <p>Από 513 φοιτητές της Νομικής Αθηνών</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>