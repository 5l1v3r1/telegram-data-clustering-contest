<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/16/kobe-veste-adventi-listajat-sos-csaba-uszokapitany"/>
    <meta property="og:site_name" content="infostart"/>
    <meta property="article:published_time" content="2019-11-16T12:19:00+00:00"/>
    <meta property="og:title" content="Kőbe véste adventi listáját Sós Csaba úszókapitány"/>
    <meta property="og:description" content="Véglegessé vált a decemberi glasgow-i rövidpályás úszó Európa-bajnokságon induló magyar csapat névsora - számolt be az InfoRádiónak Sós Csaba szövetségi kapitány."/>
  </head>
  <body>
    <article>
      <h1>Kőbe véste adventi listáját Sós Csaba úszókapitány</h1>
      <address><time datetime="2019-11-16T12:19:00+00:00">16 Nov 2019, 12:19</time> by <a rel="author">Infostart / InfoRádió - Farkas Dávid</a></address>
      <h3>Véglegessé vált a decemberi glasgow-i rövidpályás úszó Európa-bajnokságon induló magyar csapat névsora - számolt be az InfoRádiónak Sós Csaba szövetségi kapitány.</h3>
      <p>Mivel az idei rövidpályás országos bajnokság csak a rövidpályás Európa-bajnokság (december 4-8.) után következik, nincs már ok tovább várakozni, Sós Csaba, a magyar úszóválogatott szövetségi kapitánya már össze is állította a glasgow-i megmérettetésre készülő sportolók névsorát - árulta el maga a kapitány az InfoRádió Vegyesúszás című magazinműsorának.</p>
      <p>
        <mark>"A nők gyakorlatilag a legerősebb összeállításban lépnek fel.</mark>
      </p>
      <p>Hosszú Katinka, Kapás Boglárka, Jakabos Zsuzsanna, Késely Ajna mind jelen lesznek a glasgow-i Eb-n. A fiatal Békési Eszter szintén ott lesz, tehát teljes csapattal megyünk" - árulta el a kapitány.</p>
      <p>A férfiaknál fordított a helyzet.</p>
      <p>"A legütősebbek nem vesznek részt. Ami egészen furcsa, hogy az európai ranglistán négy legjobb magyar 200 méteres pillangóúszó, vagyis Milák Kristóf, Kenderesi Tamás, Biczó Bence és Cseh László nem fognak elindulni" - tette egyértelművé.</p>
      <p>Ezekhez igazítják az elvárásokat is, de valamiről azért szerinte nem szabad elfeledkezni.</p>
      <p>"Egy nagyon komoly jubileumhoz érkeztünk. Nem sokan tudják, de</p>
      <blockquote>ha minden igaz, a felnőtt és ifjúsági világversenyeket - Eb, vb, olimpia - tekintjük, 994 éremnél tart a magyar úszósport.</blockquote>
      <p>Én nagyon bízom benne, hogy az ezrediket meg tudjuk szerezni Glasgow-ban. Azt gondolom, ez egy méltó és szép jubileum lenne" - fogalmazott, vagyis a szakmai vágy legalább hat érem lehet.</p>
      <aside>A teljes magyar csapat és nevezések:<br/><br/>Nők: Békési Eszter (50m mell, 100m mell, 200m mell), Bordás Beatrix (50m pillangó, 100m pillangó, 50m gyors, 50m mell), Hosszú Katinka (100m vegyes, 200m vegyes, 400m vegyes, 200m pillangó), Jakabos Zsuzsanna (50m gyors, 100m gyors, 200m gyors, 400m gyors, 200m hát, 200m pillangó, 100m vegyes, 200m vegyes, 400m vegyes) Kapás Boglárka (400m gyors, 200m pillangó, 400m vegyes), Késely Ajna (200m gyors, 400m gyors, 800m gyors), Szabó-Feltóthy Eszter (200m hát, 100m vegyes, 200m vegyes, 400m vegyes), Verrasztó Evelyn (200m gyors, 100m vegyes, 200m vegyes)<br/><br/>Férfiak: Bernek Péter (200m hát, 200m vegyes, 400m vegyes), Bohus Richárd (50m hát, 100m hát), Gyárfás Bence (50m gyors, 50m pillangó), Gyurta Gergely (1500m gyors, 400m vegyes), Holló Balázs (400m gyors, 100m vegyes , 200m vegyes, 400m vegyes), Horváth Dávid (50m mell, 100m mell, 200m mell), Kalmár Ákos (400m gyors, 1500m gyors), Kozma Dominik (100m gyors, 200m gyors), Lobanovszkij Maxim (50m gyors, 100m gyors), Németh Nándor (100m gyors, 200m gyors, 100m hát), Szabó Szebasztián (50m gyors, 100m gyors, 50m pillangó, 100m pillangó), Szentes Bence (50m hát, 100m hát, 200m hát), Takács Krisztián (50m gyors, 50m pillangó, 100m pillangó), Telegdy Ádám (50m hát, 100m hát, 200m hát) Zombori Gábor (200m gyors, 400m gyors, 50m hát, 100m vegyes)<br/><br/>Szövetségi kapitány: Dr. Sós Csaba<br/><br/>Edzők: Petrov Árpád, Virth Balázs, Turi György, Plagányi Zsolt, Petrov Iván, Nagy Péter, Horváth Tamás, Kovács Ottó, Kovácshegyi Ferenc, Pass Ferenc, dr. Egressy János, Güttler Károly, Sebestyén Balázs</aside>
      <p>
        <i>Nyitókép: MTI/Illyés Tibor</i>
      </p>
      <p>
        <b>Kapcsolódó hang</b>
      </p>
      <p>Úszás - Sós Csaba az Eb-csapatról</p>
      <figure>
        <audio src="https://infostart.hu/audio/00005/00005104b.mp3"/>
      </figure>
      <p> </p>
    </article>
  </body>
</html>