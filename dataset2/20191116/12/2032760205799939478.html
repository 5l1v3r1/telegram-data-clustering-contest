<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89777"/>
    <meta property="og:site_name" content="Denník politika"/>
    <meta property="article:published_time" content="2019-11-16T12:35:01+00:00"/>
    <meta property="og:title" content="Vo Vatikáne pribúdajú ďalšie obvinenia, v seminári mali sexuálne zneužívať chlapcov"/>
    <meta property="og:description" content="16.11.2019 (Webnoviny.sk) – Vo Vatikáne pribúdajú ďalšie obvinenia zo sexuálneho zneužívania chlapcov v tamojšom mládežníckom seminári. Talianska investigatívna televízna relácia Le Iene plánuje nové odhalenia odvysielať v nedeľu, no agentúre AP poskytla nahrávku už v predstihu."/>
  </head>
  <body>
    <article>
      <h1>Vo Vatikáne pribúdajú ďalšie obvinenia, v seminári mali sexuálne zneužívať chlapcov</h1>
      <address><time datetime="2019-11-16T12:35:01+00:00">16 Nov 2019, 12:35</time> by <a rel="author">Webnoviny</a></address>
      <p>16.11.2019 (Webnoviny.sk) – Vo Vatikáne pribúdajú ďalšie obvinenia zo sexuálneho zneužívania chlapcov v tamojšom mládežníckom seminári. Talianska investigatívna televízna relácia Le Iene plánuje nové odhalenia odvysielať v nedeľu, no agentúre AP poskytla nahrávku už v predstihu.</p>
      <h3>Obvinenia bývalých miništrantov</h3>
      <p>Vatikán v septembri oznámil, že plánuje v súvislosti so sexuálnym zneužívaním obžalovať bývalého bohoslovca a tiež vtedajšieho rektora seminára svätého Pia X. Stalo sa tak dva roky po tom, ako Le Iene prvý raz zverejnila obvinenia bývalých seminaristov, ktorí tvrdili, že starší bohoslovec, v čase odhalení už kňaz, zneužíval dospievajúcich chlapcov, ktorí žili vo vatikánskom seminári a pôsobili ako miništranti počas pápežských bohoslužieb v Chráme svätého Petra. Výpovede naznačovali, že zneužívanie celé roky krylo viacero kňazov, biskupov a dokonca i kardinál.</p>
      <p>V novom vydaní relácie vystupuje viacero nemenovaných bývalých miništrantov, ktorí obviňujú najmenej ďalších dvoch kňazov spojených so seminárom, že v deväťdesiatych rokoch minulého storočia bozkávali a obchytkávali ďalších troch chlapcov. Sexuálne obťažovanie sa podľa zistení Le Iene týkalo už 11-ročných chlapcov.</p>
      <h3>Rád označil obvinenia za bahno</h3>
      <p>Vatikán sa v stanovisku, ktoré poskytol agentúre AP, vyjadril, že sa blíži rozhodnutie o obvineniach v pôvodnom prípade a akýmkoľvek ďalším obvineniam a dôkazom o ďalších zločinoch sa bude vatikánsky prokurátor venovať v novom vyšetrovaní.</p>
      <p>Malý taliansky rád Opera Don Folchi, ktorý vedie seminár, označil obvinenia za „<i>bahno</i>„, „<i>násilný útok proti cirkvi</i>“ a nič viac ako „<i>ohováranie a klamstvá</i>„.</p>
      <p>Viac k témam: <a href="https://www.webnoviny.sk/tag/sexualne-zneuzivanie-deti/"><u>sexuálne zneužívanie detí</u></a>, <a href="https://www.webnoviny.sk/tag/sexualny-skandal-knazov/"><u>sexuálny škandál kňazov</u></a><br/>Zdroj: Webnoviny.sk – <a href="https://www.webnoviny.sk/vo-vatikane-pribudaju-dalsie-obvinenia-v-seminari-mali-sexualne-zneuzivat-chlapcov/"><u>Vo Vatikáne pribúdajú ďalšie obvinenia, v seminári mali sexuálne zneužívať chlapcov</u></a> © SITA Všetky práva vyhradené.</p>
    </article>
  </body>
</html>