<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/ldquo-ci-sono-danni-miliardo-euro-rdquo-sindaco-venezia-219206.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-16T12:21:16+00:00"/>
    <meta property="og:title" content="Il sindaco di venezia, luigi brugnaro, nominato commissario: ci sono danni per un miliardo di euro"/>
    <meta property="og:description" content="“CI SONO DANNI PER UN MILIARDO DI EURO” - IL SINDACO DI VENEZIA, LUIGI BRUGNARO, NOMINATO COMMISSARIO PER L’EMERGENZA, PREPARA L’ENNESIMO DRENAGGIO DI DENARI A FAVORE DELLA LAGUNA: “CI SARÀ UN PRIMO STANZIAMENTO DI 20 MILIONI DI EURO PER GESTIRE L'EMERGENZA E FAR RIPARTIRE LA FUNZIONALITÀ DELLA CITTÀ. E SE NON DOVESSERO BASTARE, CONTE E LA DE MICHELI MI HANNO PROMESSO ULTERIORI STANZIAMENTI...&quot;"/>
  </head>
  <body>
    <article>
      <h1>Il sindaco di venezia, luigi brugnaro, nominato commissario: ci sono danni per un miliardo di euro</h1>
      <address>
        <time datetime="2019-11-16T12:21:16+00:00">16 Nov 2019, 12:21</time>
      </address>
      <p>
        <b>“CI SONO DANNI PER UN MILIARDO DI EURO” - IL SINDACO DI VENEZIA, LUIGI BRUGNARO, NOMINATO COMMISSARIO PER L’EMERGENZA, PREPARA L’ENNESIMO DRENAGGIO DI DENARI A FAVORE DELLA LAGUNA: “CI SARÀ UN PRIMO STANZIAMENTO DI 20 MILIONI DI EURO PER GESTIRE L'EMERGENZA E FAR RIPARTIRE LA FUNZIONALITÀ DELLA CITTÀ. E SE NON DOVESSERO BASTARE, CONTE E LA DE MICHELI MI HANNO PROMESSO ULTERIORI STANZIAMENTI..."</b>
      </p>
      <hr/>
      <p>
        <b>Alda Vanzan per <a href="http://www.ilmessaggero.it/">“il Messaggero”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255631/1238923.htm">
          <img src="https://cdn-static.dagospia.com/img/foto/11-2019/luca-zaia-matteo-salvini-e-luigi-brugnaro-a-venezia-con-l-acqua-alta-1238923.jpg"/>
        </a>
        <figcaption>LUCA ZAIA MATTEO SALVINI E LUIGI BRUGNARO A VENEZIA CON L'ACQUA ALTA</figcaption>
      </figure>
      <p>A Luigi Brugnaro, sindaco di Venezia, toccherà lei gestire questa emergenza, il governatore Luca Zaia ha caldeggiato la sua nomina a commissario per il territorio comunale. «Sì, Zaia l'ha chiesto espressamente. È la prima volta che l'incarico di commissario governativo viene assegnato a un sindaco».</p>
      <p>
        <b>C'è una prima stima dei danni?</b>
      </p>
      <figure>
        <a href="https://www.dagospia.com/mediagallery/Dago_fotogallery-255631/1238901.htm">
          <img src="https://cdn-static.dagospia.com/img/foto/11-2019/brugnaro-1238901.png"/>
        </a>
        <figcaption>brugnaro</figcaption>
      </figure>
      <p>«Siamo attorno al miliardo di euro. Quando tutto si asciugherà, si potranno capire con precisione i danni arrecati dall'acqua salsa alle abitazioni, alle imprese, ai negozi, al patrimonio culturale e artistico».</p>
      <p>
        <b>Quanti soldi arriveranno dal Governo?</b>
      </p>
      <p>«Ci sarà un primo stanziamento di 20 milioni di euro per gestire l'emergenza e far ripartire la funzionalità della città. Le cabine elettriche, i pontili, i pontoni. E se non dovessero bastare, sia il premier Giuseppe Conte che il ministro Paola De Micheli e il capo della Protezione Civile Angelo Borrelli mi hanno promesso ulteriori stanziamenti».</p>
      <figure>
        <a href="https://www.dagospia.com/mediagallery/Dago_fotogallery-255631/1238599.htm">
          <img src="https://cdn-static.dagospia.com/img/foto/11-2019/renato-brunetta-silvio-berlusconi-e-luigi-brugnaro-a-venezia-1238599.jpg"/>
        </a>
        <figcaption>renato brunetta silvio berlusconi e luigi brugnaro a venezia</figcaption>
      </figure>
      <p>
        <b>Lo sa che tra i veneziani comincia a serpeggiare un certo fastidio nei confronto delle visite dei politici? Mercoledì Conte e De Micheli, giovedì ancora Conte e Berlusconi, venerdì D'Incà, Salvini, Franceschini, ora sono attesi Casellati e Lamorgese. Sono solo passerelle?</b>
      </p>
      <p>«Ma scherziamo! Vanno ringraziati per essere venuti di persona a rendersi conto dei danni provocati dalla marea e dal vento. E in primis io ringrazio il presidente della Repubblica. Sergio Mattarella mi ha chiamato poche ore dopo il disastro, mi ha detto: Sono a sua disposizione. E' un messaggio importantissimo, vuol dire che lo Stato c'è e sa dell'importanza di Venezia.</p>
      <p>Così come è stata importante la visita di Berlusconi, con lui potremo presentare progetti internazionali per il consolidamento della città. Le relazioni internazionali mica si inventano, Berlusconi parla con Putin. E Venezia, che è di nuovo sotto gli occhi del mondo, deve dimostrare di riuscire a risollevarsi. Per noi è stato un onore e un orgoglio avere il sopralluogo del premier Conte, dei ministri, dei parlamentari».</p>
      <figure>
        <a href="https://www.dagospia.com/mediagallery/Dago_fotogallery-255631/1237781.htm">
          <img src="https://cdn-static.dagospia.com/img/foto/11-2019/luigi-brugnaro-cammina-nell-acqua-alta-1237781.jpg"/>
        </a>
        <figcaption>luigi brugnaro cammina nell acqua alta</figcaption>
      </figure>
      <p>
        <b>Cosa deve fare chi ha avuto danni?</b>
      </p>
      <p>«Daremo tutte le indicazioni precise. Posso dire che ci saranno due procedure. Una più snella, una autocertificazione asseverata per contributi fino a 5mila euro per le famiglie e fino a 20mila per le imprese. E una per danni più ingenti con copertura fino al 70%».</p>
      <p>
        <b>Sindaco, martedì, quando c'è stato un metro e 87 di acqua alta, il Mose se fosse stato in funzione sarebbe servito?</b>
      </p>
      <p>«Certo che sarebbe servito».</p>
      <figure>
        <a href="https://www.dagospia.com/mediagallery/Dago_fotogallery-255631/1239118.htm">
          <img src="https://cdn-static.dagospia.com/img/foto/11-2019/acqua-alta-a-venezia-23-1239118.jpg"/>
        </a>
        <figcaption>acqua alta a venezia 23</figcaption>
      </figure>
      <p>
        <b>E non potevate approfittare di quella marea eccezionale per fare una prova?</b>
      </p>
      <p>«A me lo chiedete? Io non so nulla del Mose, quello che so lo leggo sui giornali. Il Comune è stato totalmente estromesso dalle dighe mobili».</p>
      <p>
        <b>E volete entrarci?</b>
      </p>
      <p>«Vogliamo che il Mose sia completato e vogliamo partecipare, sapere, essere informati. Voglio, non dico una data precisa della fine dei lavori, ma almeno un cronoprogramma. Per essere informato e per andare a vedere cosa fanno. L'occhio del padrone ingrassa il cavallo, si dice così, no?».</p>
      <figure>
        <a href="https://www.dagospia.com/mediagallery/Dago_fotogallery-255631/1239117.htm">
          <img src="https://cdn-static.dagospia.com/img/foto/11-2019/acqua-alta-a-venezia-37-1239117.jpg"/>
        </a>
        <figcaption>acqua alta a venezia 37</figcaption>
      </figure>
      <p>
        <b>Però ha anche detto che il Mose da solo non basta.</b>
      </p>
      <p>«È tutto il sistema che deve essere completato. Le pompe idrauliche, l'impianto antincendio, lo scavo dei canali a partire dal Vittorio Emanuele che può diventare una seconda via di fuga a Malamocco. Perché la gestione del Mose riguarderà anche il porto e pure Porto Marghera. E va rifinanziata la Legge speciale, si deve poter finanziare l'acquisto di beni strumentali per chi lavora in centro storico».</p>
      <p>
        <b>Sindaco, Berlusconi durante la visita a Venezia sembra averla incoronata suo successore. Sarà lei l'erede del Cavaliere?</b>
      </p>
      <p>«L'erede di Berlusconi non c'è, io sono un povero lavoratore della vigna».</p>
    </article>
  </body>
</html>