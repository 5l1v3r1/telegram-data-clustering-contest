<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39723/%D8%A8%D8%A7%D8%B2%D8%A7%D8%B1-%DA%AF%D8%B1%D9%85-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%A8%D8%B1%D9%82%DB%8C-%D8%AA%D8%B3%D9%84%D8%A7-%D8%AF%D8%B1-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-16T12:05:00+00:00"/>
    <meta property="og:title" content="بازار گرم خودروهای برقی تسلا در آمریکا"/>
    <meta property="og:description" content="آمار‌ها حاکیست که ۷۷.۷ درصد از خودرو‌های الکتریکی فروخته شده در بازار ایالات متحده آمریکا در ماه گذشته میلادی به خودرو‌های تسلا تعلق داشته است."/>
  </head>
  <body>
    <article>
      <h1>بازار گرم خودروهای برقی تسلا در آمریکا</h1>
      <address><time datetime="2019-11-16T12:05:00+00:00">16 Nov 2019, 12:05</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>آمار‌ها حاکیست که ۷۷.۷ درصد از خودرو‌های الکتریکی فروخته شده در بازار ایالات متحده آمریکا در ماه گذشته میلادی به خودرو‌های تسلا تعلق داشته است.</i>
      </p>
      <figure>
        <img src="https://barghnews.com/files/fa/news/1398/8/25/83811_668.jpg"/>
      </figure>
      <p>به گزارش <a href="http://www.barghnews.com/">برق نیوز</a>، تسلاموتورز که یکی از بزرگترین شرکت‌های آمریکایی فعال در زمینه خودروسازی و تکنولوژی محسوب می‌شود که فعالیت و اهداف بلندپروازانه‌ای در این زمینه داشته است، هم اکنون بزرگترین رقیب خودروسازان بزرگ جهان همچون فولکس‌واگن، بی‌ام‌و، بنز، تویوتا، هیوندای و امثال آن‌ها محسوب می‌شود؛ چراکه با تولید و عرضه خودرو‌های برقی لوکس و قدرتمندی که توان پیمایش نسبتا بالایی دارند، توانسته است سهم قابل توجهی از بازار خودرو‌های دوستدار محیط زیست و پاک را از آن خود کند و قدرت سایر رقیبان را به چالش بکشد.<br/>بر اساس آمار و گزارش‌های منتشر شده در وب سایت cleantechnica می‌توان دریافت که خودرو‌های تسلا ۷۵ درصد از کل خودرو‌های الکتریکی فروخته شده در بازار ایالات متحده آمریکا در ماه اکتبر ۲۰۱۹ و ۷۷.۷ درصد از فروش این محصولات از آغاز سال جاری میلادی تا اکتبر را به خود اختصاص داده اند.<br/><br/><br/><br/>نمودار بالا به وضوح نشان دهنده تفاوت فاحش میان فروش و استقبال مشتریان آمریکایی از تسلا در مقایسه با سایر خودرو‌های الکتریکی معروف و محبوب در ماه گذشته میلادی است.<br/><br/>بر اساس اطلاعات و داده‌های ذکر شده در این نمودار، تسلا مدل ۳ با فروش ۹۰۰۰ دستگاه خودرو در اکتبر ۲۰۱۹ در جایگاه نخست فهرست محبوب‌ترین خودروی برقی آمریکا قرار گرفته است. بعد از آن خودروی شورولت بولت (Chevrolet Bolt) با فروش ۱۵۰۰ دستگاه، تسلا مدل ایکس (Tesla X) با فروش ۱۴۰۰ دستگاه، تسلا مدل اس (Tesla S) با فروش یک هزار دستگاه، نیسان لیف (Nissan Leaf) با فروش ۸۸۷ دستگاه، فولکس واگن‌ای گلف (Volkswagon e-Golf) با فروش ۶۳۷ دستگاه، برند‌های دیگر با فروش ۵۰۰ دستگاه، آئودی ای‌ترون (Audi e Tron) با فروش ۴۶۲ دستگاه و بی ام و آی۳ (BMW i۳) با فروش ۳۵۹ دستگاه به ترتیب در جایگاه‌های دوم تا نهم جای گرفته اند.<br/><br/>در نمودار دیگری که نشان دهنده میزان فروش کل خودرو‌های برقی بازار ایالات متحده آمریکا از آغاز سال جاری میلادی تا ماه اکتبر است، می‌توان دریافت که هر سه جایگاه نخست به مدل‌های مختلف خودرو‌های تسلا تعلق دارد و بعد از آن برند‌های دیگر در رتبه‌های چهارم تا نهم جای گرفته اند.</p>
      <figure>
        <img src="https://barghnews.com/files/fa/news/1398/8/25/83813_286.jpg"/>
      </figure>
      <p>بسیاری از کشور‌های جهان قصد دارند با هدف مقابله با آلودگی هوا و کاهش میزان انتشار آلاینده‌ها و گاز‌های گلخانه‌ای و حفظ بیشتر محیط زیست، خودرو‌های تمام الکتریکی و برقی را به تولید انبوه برسانند؛ بنابراین بسیاری از شرکت‌های خودروسازی در جهان عزم خود را برای تولید انبوه خودرو‌های برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودرو‌های برقی و محبوبیت استفاده بیشتر از این خودرو‌های پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودرو‌هایی بهتر و با توان پیمایش بیشتر رونمایی کنند. منبع: <a href="http://www.powernews.ir/">ایسنا</a></p>
    </article>
  </body>
</html>