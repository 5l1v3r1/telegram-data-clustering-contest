<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/skandal-v-holandiia-stana-li-edna-stara-kolednata-tradiciia-rasistka.429846"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T12:46:00+00:00"/>
    <meta property="og:title" content="Скандал в Холандия: Стана ли една стара коледната традиция расистка?"/>
    <meta property="og:description" content="Тази година ще има нововъведение около Черния Пит | Dnes.bg"/>
  </head>
  <body>
    <article>
      <h1>Скандал в Холандия: Стана ли една стара коледната традиция расистка?</h1>
      <h2>Тази година ще има нововъведение около Черния Пит</h2>
      <address><time datetime="2019-11-16T12:46:00+00:00">16 Nov 2019, 12:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Това е стара традиция в Нидерландия. Дядо Коледа обикаля с Черният Пит из страната, за да раздава на децата лакомства. Тази година обаче "Черния Пит" няма да е изцяло черен. Скандалът тече с пълна сила.</p>
      <p>Когато холандският Дядо Коледа (Sinterklaas) дойде при децата тази събота (в някои страни на Северна Европа той идва в средата на ноември), на много места в страната със сигурност ще има протести, пише <a href="https://www.dw.com/bg/%D0%BD%D0%B0%D1%87%D0%B0%D0%BB%D0%BE/s-10257">Дойче веле</a>. Но не заради самата християнска традиция, нито пък заради благия старец с бялата брада, а заради неговите слуги, които в Нидерландия се наричат „Zwarte Piet" - Черния Пит. Тази роля се изпълнява от хора, които си боядисват лицата в черно или кафяво и следват Дядо Коледа с начервени усти, къдрави перуки, пъстри шапки, широки панталони и големи златни обеци на ушите. Именно тъмното оцветяване на кожата е това, което нажежава страстите сега.</p>
      <p>Едни виждат в това расизъм спрямо тъмнокожите хора и настояват да се промени фигурата на „Черния Пит“, други искат тя съвсем да изчезне, а трети се борят за това всичко да си остане, както си е било. Темата е заредена с много емоции. Традицията с Черния пит е много стара и за холандците е по-важна, отколкото самата Коледа. Според легендата любимецът на децата пристига с кораб от Испания и до 5 декември обикаля из цяла Нидерландия, раздавайки им лакомства.</p>
      <p>Но тази година ще има нововъведение: за първи път в предаванията по телевизията Черният Пит ще бъде придружаван от слуги, чиито лица няма да са изцяло тъмни – вместо това ще имат само отделни тъмни петна от саждите на комина, през който помощниците на добрия старец спускат подаръците на децата. Няколко града експериментират с тази нова версия на традицията, но на традиционалистите това им идва малко в повече. <br/><b><br/>Тази мода излиза в САЩ през 19 век</b></p>
      <p>Не е изяснено дали изобразяването на Черния Пит води началото си от робството в някогашните холандски колонии. То обаче е пример за т. нар. Blackfacing.</p>
      <p>С този термин се означава почернянето на лицето със сажди или грим, когато бели хора имитират тъмнокожи, обслужвайки по този начин определени стереотипи. Blackfacing идва на мода през 19 век в САЩ. В различни забавни шоу програми белокожи актьори тогава изпълняват ролята на тъмнокожите роби, показвайки ги по особено клиширан и унизителен начин: като глуповато-наивни същества, които нерядко са злобни и отмъстителни.</p>
      <p>Тъмнокожите често стават обект на дискриминация – заради цвета на кожата си. А Blackfacing се смята за расистка традиция, защото „разглежда идентичността на тъмнокожите хора като маска или костюм, които белите хора могат да навличат или събличат в зависимост от настроенията си“, казва езиковедът Анатол Стефанович.</p>
      <p>А това, че Черният Пит вече няма да бъде изцяло черен, а на петна, не решава проблема, защото другите белези - облеклото, перуката и поведението на героя - се запазват. „По своята същност историята си остава непроменена“, казва за Дойче веле Тахир Дела от организацията ISD – „Инициатива за тъмнокожите хора в Германия".</p>
      <p>Blackfacing обаче далеч не е проблем само за Нидерландия: всяка година на карнавалните шествия в Германия могат да се видят „африканските варвари" с поли от трева и затъкнати в косите кости. В белгийския град Ат пък на „Празника на великаните“ се появява и традиционната фигура на „дивака“ – боядисан в черно мъж с дебела обеца на носа и корона от птичи пера на главата, който плаши децата. Критици виждат в това символ, че се омаловажава бруталното колониално минало на Белгия.</p>
      <p>
        <b>В какво общество искаме да живеем?</b>
      </p>
      <p>Канадският премиер Джъстин Трюдо едва не загуби поста си, след като се появиха снимки от младежките му години, на които се вижда, че си е боядисвал лицето в черно за различни прояви. Трюдо се извини с уточнението, че тогава той изобщо не знаел, че това може да бъде изтълкувано като расистка проява.</p>
      <p>Дискусията обаче съвсем не се изчерпва само с Blackfacing. Също толкова проблематично е имитирането на хора от Южна Америка, Близкия изток или Индия (Brownfacing), на азиатци (Yellowfacing) или на представители на индианското коренно население в Северна Америка (Redfacing). Ако хората се чувстват засегнати от определени костюми, маскировка или поведение, трябва да се съобразим с техните възражения, казват противниците на подобни маскаради. „Трябва да се запитаме дали бихме искали да живеем в общество, което допуска хора да се чувстват дискриминирани и унизени, само защото мнозинството не вижда в това никакъв проблем“, казва Тахир Дела от инициативата ISD.<br/> </p>
      <figure>
        <img src="https://logs1279.xiti.com/hit.xiti?s=531599&amp;s2=11&amp;p=dnes.bg::Volltexte::dnes.bg_Volltexte_JS&amp;di=&amp;an=&amp;ac=&amp;x1=1&amp;x2=11&amp;x5=dnes.bg_Volltexte_JS&amp;x6=1&amp;x8=bul-VEU-Volltexte-JavaScript-dnes.bg-dwde&amp;x10=dnes.bg::Volltexte"/>
      </figure>
    </article>
  </body>
</html>