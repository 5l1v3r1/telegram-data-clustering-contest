<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-educatie-23494846-inspectorul-scolar-general-bucuresti-demis-liliana-toderiuc-fedorca-noul-inspector.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T12:51:00+00:00"/>
    <meta property="og:title" content="UPDATE Inspectorul școlar general din București a fost, de fapt, demis / Liliana Toderiuc Fedorca, noul inspector"/>
    <meta property="og:description" content="Inspectorul școlar general din București a fost demis. Inițial, Ioana Mihaela Neacșu a anunțat jurnaliștii că începând de luni nu va mai ocupa funcția de conducere de la Inspectoratul"/>
  </head>
  <body>
    <article>
      <h1>UPDATE Inspectorul școlar general din București a fost, de fapt, demis / Liliana Toderiuc Fedorca, noul inspector</h1>
      <address><time datetime="2019-11-16T12:51:00+00:00">16 Nov 2019, 12:51</time> by <a rel="author">A.O.</a></address>
      <p><b>​​Inspectorul școlar general din București a fost demis. Inițial, dimineață, Ioana Mihaela Neacșu a anunțat jurnaliștii că începând de luni nu va mai ocupa funcția de conducere de la Inspectoratul Școlar al Municipiului București, funcție pe care o ocupa din 2018, atunci când fostul inspector general Florian Lixandru a fost numit secretar de stat pentru învățământul preuniversitar.</b> <br/><br/>La câteva ore după ce a spus că va părăsi funcția de inspector general, Ioana Mihaela Neacșu a revenit cu precizări și a menționat că a fost demisă din funcția de inspector general școlar la București. Dimineață, ea a anunțat că „începând de luni voi părăsi funcția de inspector general”. După-amiază, Neacșu a revenit cu precizări și a spus că nu a demisionat: ”Nu am demisionat! Am fost demisă! Este o diferență importantă”, a spus Neacșu. <br/><br/>Întrebată de ce a spus inițial că a părăsește funcția, inspectoarea a răspuns că îi pare rău că a creat confuzie. <br/><br/>„Îmi cer scuze că am creat această confuzie. ”Voi părăsi”, ”voi pleca” exprimă o acțiune doar, nu și motivația ei...”, a spus Neacșu. <br/><br/>Până acum, Ioana Mihaela Neacșu a ocupat funcția de inspector școlar general la București <b>prin delegare</b>, fără concurs. Ea are post de inspector școlar la Sectorul 3, luat prin concurs, unde se poate întoarce după ce pleacă de la ISMB. <br/><br/>Ioana Mihaela Neacșu este membru PSD, iar numele ei a fost vehiculat pentru funcția de ministru al Educației după ce în luna august Ecaterina Andronescu a fost demisă de Viorica Dăncilă, în urma declarațiilor făcute cu privire la cazul Caracal. <br/><br/>Din 2016, Ioana Mihaela Neacșu este consilier general al Municipiului București din partea PSD. <br/><br/>În locul Ioanei Neacșu vine Liliana Toderiuc Fedorca, care va prelua atribuțiile inspectorului general tot prin delegare, aceasta fiind în prezent inspector general adjunct la București, post pe care îl ocupă prin concurs.</p>
    </article>
  </body>
</html>