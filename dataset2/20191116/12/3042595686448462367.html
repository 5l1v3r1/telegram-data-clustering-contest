<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/folk-har-sendt-meg-bibelvers/71820800"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T12:19:57+00:00"/>
    <meta property="og:title" content="- Folk har sendt meg bibelvers"/>
    <meta property="og:description" content="I mange år sleit Victor Sotberg (28) med å finne ut av egen legning. Parallelt haglet drittslenging på sosiale medier."/>
  </head>
  <body>
    <article>
      <h1>- Folk har sendt meg bibelvers</h1>
      <h2>I mange år sleit Victor Sotberg (28) med å finne ut av egen legning. Parallelt haglet drittslenging på sosiale medier.</h2>
      <address><time datetime="2019-11-16T12:19:57+00:00">16 Nov 2019, 12:19</time> by <a rel="author">Henriette Eilertsen</a></address>
      <p>- Jeg hadde sett for meg å stå i finalen selv, ja. Det var et stort håp, så klart, forteller Youtube-profilen Victor Sotberg (28) til Dagbladet.</p>
      <p>
        <b>De siste månedene har han <a href="https://www.dagbladet.no/kjendis/min-storste-skrekk/71800158">imponert stort på parketten i «Skal vi danse»</a>. Forrige lørdag <a href="https://www.dagbladet.no/kjendis/snytt-for-finaleplass/71801125">ble han imidlertid stemt hjem</a>, og finalen glapp dermed rett foran øynene på ham.</b>
      </p>
      <p>Den siste uka har han sakte, men sikkert funnet tilbake til hverdagen. Når Dagbladet møter ham forteller Sotberg at han blant annet har fått mye tid med venner og familie, og fått tid til å ta igjen etterlengtet søvn.</p>
      <figure>
        <img src="https://dbstatic.no/71823920.jpg?imageId=71823920&amp;x=0&amp;y=3.7344398340249&amp;cropw=100&amp;croph=86.099585062241&amp;width=643&amp;height=416"/>
        <figcaption><b>FINALEHÅPET BRAST:</b> Victor Sotberg og dansepartneren røk ut av «Skal vi danse» i semifinalen forrige helg. Foto: Thomas Andersen / TV 2 Vis mer</figcaption>
      </figure>
      <p>Likevel sliter han med å legge <a href="https://www.dagbladet.no/kjendis/klinte-til-pa-direkten/71652759">den beryktede «dansebobla»</a> fra seg.</p>
      <h3>Tilbake på lørdag</h3>
      <p>- Det er utrolig rart å bare skulle gå ut av den, selv om jeg har fått gjort andre ting denne uka. Deler av hodet mitt er fortsatt i «Skal vi danse»-land, innrømmer han.</p>
      <p>Den kommende lørdagen skal han, sammen med resten av deltakerne som en etter en er blitt stemt hjem, få danse en siste gang. Det ser han fram til.</p>
      <p>
        <b>- Men jeg tenker jo stadig at: «Shit at jeg ikke fikk den finaleplassen», sier han.</b>
      </p>
      <p>Flere uker på rad tronet Sotberg og dansepartneren Rikke Lund øverst på dommernes poengliste. Det holdt likevel ikke mål.</p>
      <p>- Men jeg skjønte også at de to andre (Jørgine Massa Vasstrand og Aleksander Hetland, journ.anm.) kom til å komme langt. Så nå skal jeg virkelig heie på dem.</p>
      <h3>- Betyr ekstremt mye</h3>
      <p>Deltakelsen i dansekonkurransen har gitt den allerede svært populære influenseren enda flere fans og følgere. Det var derfor viktig for ham å bane vei og gå i bresjen for andre som ikke er like sikre på seg selv, som han er i dag.</p>
      <figure>
        <img src="https://dbstatic.no/71823932.jpg?imageId=71823932&amp;x=0&amp;y=0&amp;cropw=100&amp;croph=80.082987551867&amp;width=643&amp;height=387"/>
        <figcaption><b>MANGE UKER PÅ TV:</b> Victor Sotberg sammen med finalistene, Aleksander Hetland og Jørgine Massa Vasstrand. Foto: Thomas Andersen / TV 2 Vis mer</figcaption>
      </figure>
      <p>- Jeg ville komme med et budskap og vise noe jeg kjempet for. Det var litt av planen min fra starten av.</p>
      <p>Sotberg har nemlig vært åpen om at han er bifil, og kan forelske seg i både gutter og jenter. Han ønsket blant annet å formidle at det å finne ut hvem man er, ikke alltid er så lett.</p>
      <p>- Jeg selv har brukt ekstremt lang tid på å finne ut hvem jeg er, og regner med at det er veldig mange der ute som også jobber med det - og som har brukt lang tid. Dette synes jeg er viktig å få fram, at alt kan bli mye bedre om man klarer å akseptere seg selv.</p>
      <p>- Jeg føler absolutt at jeg fikk vist dette gjennom «Skal vi danse»-plattformen, og det betyr ekstremt mye for meg.</p>
      <h3>Fant ut om egen legning</h3>
      <p>At han selv har hatt det vanskelig, har den sprudlende 28-åringen åpenhjertig fortalt om flere ganger. Som yngre hadde han jentekjæreste i lengre tid, men likevel skal folk ha slengt med leppa mot ham. Sotberg minnes at han syntes det var rart.</p>
      <p>- «Jeg har jo jentekjæreste, hvorfor skal dere mobbe meg og kalle meg homofil?» Jeg visste ikke engang ordentlig hva homofili var, sier han.</p>
      <figure>
        <img src="https://dbstatic.no/71820995.jpg?imageId=71820995&amp;x=0&amp;y=25.025960539979&amp;cropw=100&amp;croph=74.558670820353&amp;width=643&amp;height=719"/>
        <figcaption><b>LANG VEI:</b> I dag er Victor Sotberg trygg på seg selv. Slik har det ikke alltid vært. Foto: Joakim Kleven / TV 2 Vis mer</figcaption>
      </figure>
      <p>18 år gammel fant Sotberg ut at han kunne falle for begge kjønn, etter at en ny gutt flyttet til byen der han bodde.</p>
      <p>
        <b>- Jeg var på fest med ham og introduserte drikkeleken hvor to gutter skulle kysse. Vi kysset og jeg tenkte at: «Oi, dette var jo faktisk litt interessant». Det var akkurat den kvelden jeg skjønte det.</b>
      </p>
      <p>I fire år har han vært svært aktiv i sosiale medier, og på sin private Youtube-kanal har han over 108 000 følgere. Selv om det er mest kjærlighet i kommentarfeltet hans, har han også fått smake på baksiden av medaljen.</p>
      <p>- Jeg har drevet med Youtube siden 2015, og snakket engelsk i begynnelsen. Med et større publikum følger mer drittslenging, forteller han, og legger til:</p>
      <p>- Noen kunne sende meg bibelvers, for eksempel. Det finnes mange homofobiske folk der ute, som ikke aksepterer at alle folk bør få være seg selv.</p>
      <h3>- Slang bibelvers etter oss</h3>
      <p>Etter hvert som åra har gått har Sotberg lært å bry seg mindre om stygge kommentarer. Dessuten:</p>
      <p>- Nå er det faktisk mye mer kjærlighet enn hat.</p>
      <p>Til andre mennesker som opplever noe av det samme Sotberg har vært gjennom, og fremdeles sliter med å finne seg selv, sier 28-åringen følgende:</p>
      <p>- Bare ta den tida du trenger, ikke ha det travelt, og ikke ta forhastede beslutninger. Man har god tid på å finne ut av det, i hvert fall når man er ung. Man kan prøve ut forskjellige ting, få kjærester og kjenne på det. Ikke tenke så mye på alle de andre rundt deg, og hva de mener.</p>
      <p>Framover skal Sotberg, som i dag lever sammen med kjæresten Kenneth Karijord, tilbake til arbeidslivet hos NRK og på YouTube. Han har også noen hemmelige prosjekter på gang, og røper at han blir å se igjen på tv.</p>
    </article>
  </body>
</html>