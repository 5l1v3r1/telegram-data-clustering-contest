<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640277/%D8%AC%D8%A7%D9%85%D8%B9%D9%87-%D8%AF%DB%8C%DA%AF%D8%B1-%DA%A9%D8%B4%D8%B4-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%84%DB%8C%D8%B7-%D9%88-%D8%B9%D9%88%D8%A7%D8%B1%D8%B6-%D8%B1%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T12:45:00+00:00"/>
    <meta property="og:title" content="جامعه دیگر کشش افزایش قیمت بلیط و عوارض را ندارد"/>
    <meta property="og:description" content="عضو کمیسیون عمران مجلس شورای اسلامی گفت: افزایش عوارض بین شهری سبب گرایش مردم به استفاده از جاده‌های قدیمی شده است."/>
  </head>
  <body>
    <article>
      <h1>
        <a href="https://www.bultannews.com/fa/news/640277/%D8%AC%D8%A7%D9%85%D8%B9%D9%87-%D8%AF%DB%8C%DA%AF%D8%B1-%DA%A9%D8%B4%D8%B4-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%84%DB%8C%D8%B7-%D9%88-%D8%B9%D9%88%D8%A7%D8%B1%D8%B6-%D8%B1%D8%A7-%D9%86%D8%AF%D8%A7%D8%B1%D8%AF">جامعه دیگر کشش افزایش قیمت بلیط و عوارض را ندارد</a>
      </h1>
      <h2>عضو کمیسیون عمران مجلس شورای اسلامی گفت: افزایش عوارض بین شهری سبب گرایش مردم به استفاده از جاده‌های قدیمی شده است.</h2>
      <address><time datetime="2019-11-16T12:45:00+00:00">16 Nov 2019, 12:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مجید کیانپور در گفت‌وگو با ایسنا، اظهار کرد: جامعه دیگر کشش افزایش<b> قیمت بلیط هواپیما</b>، قطار و افزایش<b> نرخ عوارض</b> جاده‎ای را ندارد.</p>
      <p>وی ادامه داد: باید به سمت کاهش قیمت پیش رویم.</p>
      <p>نماینده مردم دورود و ازنا در مجلس شورای اسلامی اضافه کرد: با توجه به اینکه 35 درصد ارزش پول ملی کشور تقویت شده به همان تناسب باید خدمات ارائه شود و متناسب با آن قیمت‎ها را کاهش داد.</p>
      <p>کیانپور با اشاره به اینکه متأسفانه بالا بودن نرخ عوارض جاده‌ای موجب اعتراض و نارضایتی مردم و مسافران شده است، عنوان کرد: با توجه به شرایط اقتصادی جامعه این نرخ‌گذاری متعادل و متناسب نیست.</p>
      <p>عضو کمیسیون عمران مجلس شورای اسلامی گفت: شاهدیم در چندسال اخیر اغلب آزادراه‌های کشور توسط بخش خصوصی ساخته شده و سرمایه‌گذاران برای برگشت سرمایه و سود اقدام خود به دریافت عوارض از مسافران کنند و این درحالیست که نباید تمام فشار مالی برای برگشت سود و سرمایه بر دوش مردم باشد.</p>
      <p>وی بیان کرد: راه حل کاهش عوارض جاده‌ای این است که طول مدت بهره‌برداری توسط سرمایه‌گذار بخش خصوصی بیشتر و قیمت عوارضی کمتر لحاظ شود.</p>
      <p>نماینده مردم دورود و ازنا در مجلس شورای اسلامی اضافه کرد: با این اوصاف و به دنبال گرانی عوارض آزادراهی در شرایط کنونی، عده‌ای از مردم از جاده‌های قدیمی استفاده می‌کنند تا هزینه عوارض را پرداخت کنند.</p>
      <p>وی تصریح کرد: این مهم در تناقض با سیاست کلان دولت در حوزه آزادراه سازی است.</p>
      <p>کیانپور خاطرنشان کرد: هدف دولت‌ها این بوده که با توسعه آزادراه‌ها، از میزان تصادفات جاده‌ای بکاهند و این درحالیست که با گرایش مردم به استفاده از جاده‌های قدیمی قطعاً شاهد افزایش سوانح جاده‌ای خواهیم بود که تمهیداتی در این راستا اندیشیده شود.</p>
      <p>وی گفت: همچنین میزان خدمات ارائه شده متناسب با میزان عوارض دریافتی نیست.</p>
    </article>
  </body>
</html>