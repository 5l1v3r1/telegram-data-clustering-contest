<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/dette-gjor-hun-na/71781793"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T12:12:25+00:00"/>
    <meta property="og:title" content="Dette gjør hun nå"/>
    <meta property="og:description" content="Bertine Zetlitz var en av landets største artister, men de seinere åra har hun trukket seg tilbake fra rampelyset. Nå er 44-åringen igjen klar for å stå på scenen."/>
  </head>
  <body>
    <article>
      <h1>Dette gjør hun nå</h1>
      <h2>Bertine Zetlitz var en av landets største artister, men de seinere åra har hun trukket seg tilbake fra rampelyset. Nå er 44-åringen igjen klar for å stå på scenen.</h2>
      <address><time datetime="2019-11-16T12:12:25+00:00">16 Nov 2019, 12:12</time> by <a rel="author">Henriette Eilertsen</a></address>
      <p>Det er mer enn 20 år siden <a href="https://www.dagbladet.no/kultur/jens-pikenes-vrikker-julen-inn-med-bertine-zetlitz/63145685">Bertine Zetlitz (44)</a> debuterte som artist og siden <a href="https://www.dagbladet.no/kultur/bertine-zetlitz-har-tatt-en-u-sving-paelma-komfortsonen-pa-balet-og-lagt-hodet-pa-hoggestabben/60784599">tok Norge med storm</a> - med låter som «Adore Me» «Twisted Little Star» og «Fake Your Beauty».</p>
      <p>
        <b>Selv om hun som tenåring hadde vært et kjent ansikt for ungdom gjennom programlederrollen i det populære lørdagsprogrammet «Midt i Smørøyet», gjorde artistkarrieren 44-åringen til en av landets mest kjente personligheter i en årrekke.</b>
      </p>
      <p>Siden låtene hennes herjet hitlistene, har Zetlitz blant annet debutert som komponist og forfatter. De siste åra har hun likevel levd et langt mer tilbaketrukket liv enn det hun gjorde tidligere.</p>
      <p>Nå er Bertine Zetlitz igjen klar for å stå på scenen.</p>
      <h3>Ny plate</h3>
      <p>Det var ikke langt mellom hitene til Oslo-jenta med de isblå øyne og sitt store blikk på tidlig 2000-tallet. Zetlitz vant Spellemannprisen hele fire ganger mellom 1998 og 2004, hvor hun i sistnevnte år også var landets mestselgende artist.</p>
      <figure>
        <img src="https://dbstatic.no/71794848.jpg?imageId=71794848&amp;x=0&amp;y=0&amp;cropw=94.985250737463&amp;croph=100&amp;width=644&amp;height=698"/>
        <figcaption><b>LANG KARRIERE:</b> Det er mer enn 20 siden Bertine Zetlitz slo gjennom som artist. Nå er hun klar med nytt album. Her opptrer hun under Spellemannprisen i 2004. Foto: NTB Scanpix Vis mer</figcaption>
      </figure>
      <p>De siste åra har vi imidlertid sett 44-åringen i helt andre settinger enn på scenen i sine spreke antrekk.</p>
      <p>Tilbake i 2000 debuterte hun med boka «Og dagen inntil nå er god». Siden har hun også vært dommer i både «Idol» og i TV 2-programmet «Århundrets stemme», i tillegg til å være foredragsholder. I 2017<a href="https://www.dagbladet.no/kultur/bertine-zetlitz-debuterer-pa-teaterscenen/65215316"> debuterte hun også på teaterscenen</a> da Nationaltheatret presenterte Shakespeare-stykket «Som dere vil», hvor hun både sto for deler av musikken og hadde rollen som ekteskapsguden Hymen.</p>
      <figure>
        <img src="https://dbstatic.no/71794908.jpg?imageId=71794908&amp;width=1024&amp;height=615"/>
        <figcaption><b>FLERE PRISER:</b> Bertine Zeltlitz har vunnet fire Spellemannpriser. Her er hun avbildet under Spellemannprisen i 1998, hvor hun tok hjem prisen for både kvinnelig popsolist og årets nykommer. Foto: NTB Scanpix Vis mer</figcaption>
      </figure>
      <p>Det er med andre ord liten tvil om at popdronningen har flere bein å stå på. Men da Dagbladet nylig møtte Zetlitz under <a href="https://www.dagbladet.no/kjendis/en-av-arets-beste-fester/71778127">Se og Hørs kjendisgalla på Gamle Logen i Oslo</a>, kunne 44-åringen avsløre at hun nok en gang er aktuell som artist. Og det er ikke på hvilken som helst scene at fansen nå skal få gjensyn med Zetlitz.</p>
      <p>- Jeg er snart klar med et nytt album, forteller artisten til Dagbladet. Hun legger ikke skjul på at hun går spennende dager i møte.</p>
      <p>
        <b>- Jeg skal spille i operaen i mars. Det er et kjempeprosjekt som jeg slipper nå i disse dager. Det er veldig spennende!</b>
      </p>
      <h3>- Var veldig redd</h3>
      <p>Hun mediterer daglig og driver i tillegg et yogastudio på Frogner i Oslo. Det er ikke uten grunn. I et intervju med <a href="https://www.vg.no/rampelys/i/jP7yKo/bertine-zetlitz-jeg-har-akseptert-min-stygghet-graadighet-og-skam">VG</a> våren 2018, åpent Zetlitz opp om livet etter den forrykende karrieren, sine mørke sider, og om at hun sårt trengte å finne ro i seg selv og å finne tilbake til dagliglivet. På denne veien har både meditasjon og yoga blitt viktige verktøy for Zetlitz.</p>
      <p>- Det var ei tid jeg var veldig redd, for en del år tilbake. Redd for å gjøre feil. Jeg opplevde enorm suksess, og du blir litt skadet av å være i folks blikk over lang tid. Jeg ble veldig stresset, og det ble vanskelig å holde riktig fokus. Jeg jaget etter å oppfylle andres forventninger, men prøvde vel egentlig bare å overleve i en verden som var helt bananas, forklarte hun til avisa.</p>
      <figure>
        <img src="https://dbstatic.no/71794838.jpg?imageId=71794838&amp;x=0&amp;y=5.5871212121212&amp;cropw=100&amp;croph=91.193181818182&amp;width=644&amp;height=963"/>
        <figcaption><b>PÅ FEST:</b> Bertine Zetlitz var blant de mange som hadde tatt turen til Se og Hørs kjendisgalla forrige helg. Foto: Andreas Fadum Vis mer</figcaption>
      </figure>
      <p>Sammen med ektemannen Egil Pay, har Zetlitz barna Lili (12) og Finn (10). I intervjuet la hun ikke skjul på at det å bli mamma for første gang i 2006 var et sunt vendepunkt for henne. I åra før var hun nemlig lei av seg selv.</p>
      <p>- Jeg trengte noe annet i livet mitt. Det var bra for meg å bli mamma. Før den tid hadde jeg et enormt behov for å jobbe med min greie, musikken, og å få være alene i min verden. Det behovet har jeg til dels ennå, selv om det er på en annen måte nå, sa Zetlitz til avisa.</p>
    </article>
  </body>
</html>