<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-bhagalpur-students-will-be-able-to-take-btech-and-mtech-degrees-together-in-five-years-2852529.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T12:53:22+00:00"/>
    <meta property="og:title" content="छात्र पांच साल में एक साथ ले सकेंगे बीटेक व एमटेक की डिग्री ट्रिपल"/>
    <meta property="og:description" content="भागलपुर ट्रिपल आईटी के छात्र अब पांच साल में बीटेक और एमटेक की एक साथ डिग्री ले सकते हैं। इसके लिए छात्रों को काउंसिलिंग के दौरान ड्यूल कोर्स में नामांकन लेना पड़ेगा। इसकी पढ़ाई जुलाई 2020 के सत्र से..."/>
  </head>
  <body>
    <article>
      <h1>छात्र पांच साल में एक साथ ले सकेंगे बीटेक व एमटेक की डिग्री ट्रिपल</h1>
      <address><time datetime="2019-11-16T12:53:22+00:00">16 Nov 2019, 12:53</time> by <a rel="author">भागलपुर। कार्यालय संवाददाता</a></address>
      <p>भागलपुर ट्रिपल आईटी के छात्र अब पांच साल में बीटेक और एमटेक की एक साथ डिग्री ले सकते हैं। इसके लिए छात्रों को काउंसिलिंग के दौरान ड्यूल कोर्स में नामांकन लेना पड़ेगा। इसकी पढ़ाई जुलाई 2020 के सत्र से शुरू हो जाएगी। </p>
      <p>ट्रिपल आईटी के निदेशक प्रो. अरविंद चौबे ने इससे संबंधित जानकारी मानव संसाधन विकास मंत्रालय को दे दी है। मंत्रालय से निर्देश आने के बाद आगे नामांकन और लैब के लिए तैयारी की जाएगी। ड्यूल कोर्स के तहत छात्रों को मिलने वाली डिग्री में बीटेक और एमटेक का जिक्र एक साथ होगा। अब छात्र चार साल में बीटेक और एक साल में एमटेक की पढ़ाई कर सकेंगे। निदेशक ने बताया कि इसके लिए अलग से सिलेबस तैयार होगा। एमटेक के दो साल के कोर्स में एक साल थ्योरी और एक साल प्रोजेक्ट पर काम होता है। इसमें थ्योरी वाला हिस्सा बीटेक में ही पढ़ाया जाएगा। छात्रों को एमटेक के एक साल के प्रोजेक्ट पर ही काम करना होगा। प्रोजेक्ट सीनियर प्राध्यापक की देखरेख में कराया जाएगा। बीटेक के चल रहे तीनों विभागों में ड्यूल कोर्स पढ़ाया जाएगा। </p>
      <p><b>सीमित सीट पर होगा नामांकन </b><br/>भागलपुर ट्रिपल आईटी में बीटेक के साथ-साथ ड्यूल डिग्री की पढ़ायी होगी। इसको लेकर काउंसिलिंग के दौरान ही हर बैच के लिए ड्यूल कोर्स की सीट सीमित होगी। इसलिए मंत्रालय के द्वारा दी गयी सीट पर ही नामांकन लिया जाएगा। यह ट्रिपल आईटी के कुल सीटों में से ही एक होगा। ड्यूल के छात्रों को चार सेमेस्टर के बाद अलग से कक्षाएं भी दी जाएंगी। </p>
      <p><b>एमटेक की होगी पढ़ाई </b><br/>नए सत्र से दो साल का एमटेक कोर्स भी ट्रिपल आईटी में पढ़ाया जाएगा। इसकी शुरुआत भी जुलाई 2020 में होगी। इसको लेकर तैयारी पूरी कर ली गयी है। निदेशक ने बताया कि फैकल्टी और कर्मचारियों की बहाली की प्रक्रिया भी मंत्रालय के निर्देश पर शुरू हो गयी है। इसलिए अब कोर्स शुरू करने में किसी भी तरह की परेशानी नहीं होगी। </p>
      <p><b>इस तरह से मिलेगी ड्यूल कोर्स की डिग्री</b> <br/>बीटेक इन कंप्यूटर साइंस एंड इंजीनियरिंग एंड एमएस (मास्टर ऑफ साइंस) इन डाटा साइंस<br/>बीटेक इन इलेक्ट्रॉनिक एंड कंम्यूनिकेशन इंजीनियरिंग एंड एमएस इन इनोवेटिव मैनेजमेंट<br/>बीटेक इन मेकाटॉनिक इंजीनियरिंग एंड एमएस इन आर्टिफिशियल इंटेलिजेंस <br/> </p>
    </article>
  </body>
</html>