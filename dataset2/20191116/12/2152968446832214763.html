<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/16/bil-geits-izprevari-djef-bezos-po-bogatstvo.429858"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T12:36:00+00:00"/>
    <meta property="og:title" content="Бил Гейтс изпревари Джеф Безос по богатство"/>
    <meta property="og:description" content="Майкрософт получи договор за $10 млрд. за облачни услуги | Dnes.bg"/>
  </head>
  <body>
    <article>
      <h1>Бил Гейтс изпревари Джеф Безос по богатство</h1>
      <h2>Майкрософт получи договор за $10 млрд. за облачни услуги</h2>
      <address><time datetime="2019-11-16T12:36:00+00:00">16 Nov 2019, 12:36</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Съоснователят на Майкрософт Бил Гейтс за първи път от над две години оглави индекса на Блумбърг на милиардерите, изпреварвайки ръководителя на най-голямата компания за онлайн търговия Амазон Джеф Безос, съобщи агенция Блумбърг.</p>
      <p>Състоянието на Гейтс се оценява на около 110 милиарда долара, а на Безос - на 109 милиарда долара.</p>
      <p>Тройката на най-богатите хора в индекса на милиардерите на Блумбърг оформя ръководителят на френския гигант за луксозните стоки Луи Вюитон Моет Хенеси - Бернар Арно с богатство на стойност 102,7 милиарда долара.</p>
      <p>Блумбърг отбелязва, че за растежа на доходите на Гейтс може да е повлияло решението на министерството на отбраната на САЩ да даде на Майкрософт, а не на Амазон, договор на стойност 10 милиарда долара за облачни услуги. След обявяването на решението на Пентагона на 25 октомври акциите на компанията на Безос поевтиняха с 2 процента, а на Майкрософт поскъпнаха с 4 на сто.</p>
      <p>Индексът на милиардерите на Блумбърг е рейтинг, който се обновява всеки ден от агенция Блумбърг. Той прави оценка на личното състояние на 500-те най-богати хора в света по няколко показателя, включително пазарни котировки на активите, които притежават.</p>
      <p>Акциите на Майкрософт поскъпнаха с 48 процента тази година, увеличавайки стойността на 1 процент, който притежава Гейтс. Останалата част от богатството му идва от продажба на акции и инвестиции.</p>
      <p>Джеф Безос щеше да е много по-богат, ако не се беше развел със съпругата си Макензи Безос. Двойката обяви, че се разделя през януари, като Макензи получи една четвърт от общата им собственост в Амазон през юли. Нейното чисто богатство спадна до 35 милиарда долара в петък.</p>
      <p>Гейтс пък можеше никога да не отстъпи първото място в класацията на най-богатите, ако не беше неговата филантропска дейност. Той е дарил над 35 милиарда долара на фондацията "Бил и Мелинда Гейтс" от 1994 година. <br/> </p>
      <p>/БТА/</p>
      <p> </p>
    </article>
  </body>
</html>