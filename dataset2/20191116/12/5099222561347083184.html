<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23494840-peste-suta-bucuresteni-amendati-pentru-aruncau-chistoacele-strada.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T12:49:00+00:00"/>
    <meta property="og:title" content="Peste o sută de bucureșteni, amendați pentru că aruncau chiștoacele pe stradă"/>
    <meta property="og:description" content="Zeci de bucureșteni care au aruncat resturi de țigări pe stradă au fost amendați de Poliția Locală în ultimele zile. În paralel, au fost verificate barurile și restaurantele, pentru a"/>
  </head>
  <body>
    <article>
      <h1>Peste o sută de bucureșteni, amendați pentru că aruncau chiștoacele pe stradă</h1>
      <address><time datetime="2019-11-16T12:49:00+00:00">16 Nov 2019, 12:49</time> by <a rel="author">G.S.</a></address>
      <p><b>Zeci de bucureșteni care au aruncat resturi de țigări pe stradă au fost amendați de Poliția Locală în ultimele zile. În paralel, au fost verificate barurile și restaurantele, pentru a vedea dacă respectă normele privind curățenia din zona centrală a Capitalei, transmite Mediafax.<br/></b><br/>Potrivit Direcţiei Generale de Poliţie Locală şi Control Bucureşti, pe tot parcursul săptămânii au avut loc acțiuni de verificare a modului în care sunt respectate normele de salubrizare și igienizare în zona centrală.<br/><br/>„Doar în ultimele patru zile, poliţişti locali ai Direcţiei Centrul Istoric din cadrul DGPLCMB au surprins peste o sută de persoane care, în loc să folosească scrumierele stradale, au ales să arunce resturile ţigărilor fumate direct pe aleile pietonale ale Centrului Vechi. Toţi cei surprinşi în flagrant au fost sancţionaţi contravenţional, valoarea amenzilor fiind de 79.000 de lei”, arată polițiștii locali.<br/><br/>În paralel, inspectorii DGPLCMB au derulat şi acţiuni de verificare a modului în care barurile şi restaurantele păstrează curăţenia în zona istorică a Capitalei şi modul în care respectă prevederile legale referitoare la protecția mediului. În acest caz au fost depistate 26 de cazuri de încălcare a normelor de salubrizare, fiind aplicate amenzi de peste 33.000 de lei.</p>
    </article>
  </body>
</html>