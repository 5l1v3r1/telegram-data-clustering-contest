<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825059.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:15:00+00:00"/>
    <meta property="og:title" content="کتابخوان‌ترین مردم جهان در کدام کشورها زندگی می‌کنند؟/ ترامپ سوژه پرفروش ترین کتاب سال میلادی گذشته"/>
    <meta property="og:description" content=" به گزارش"/>
  </head>
  <body>
    <article>
      <h1>کتابخوان‌ترین مردم جهان در کدام کشورها زندگی می‌کنند؟/ ترامپ سوژه پرفروش ترین کتاب سال میلادی گذشته</h1>
      <address>
        <time datetime="2019-11-16T12:15:00+00:00">16 Nov 2019, 12:15</time>
      </address>
      <p>هفته کتاب در ایران چند روزی است که آغاز شده است و مطابق معمول موضوع آمار مطالعه کتاب در ایران بحث روز محافل فرهنگی است. هر چند در مورد آمار و معیارهای مربوط به کتابخوانی در کشور اختلاف نظر وجود دارد اما این معیارها در دنیا کم و بیش پذیرفته شده است و بر اساس آمارهای سال ۲۰۱۸ (آخرین آمار ارائه شده در زمینه کتابخوانی در جهان) هند، تایلند و چین، کتابخوان‌ترین کشورها در جهان هستند.</p>
      <p> به گزارش <b>الف</b> جدا ز این ۳ کشور ، اروپا و آمریکا هم چندان تنبل نبوده اند. 74 درصد از آمریکایی ها در طول 12 ماه، دست کم یک کتاب را مطالعه کرده اند. اروپایی ها نیز حدودا به طور میانگین، 240 دلار را برای خرید کتاب و هرآنچه به آن ارتباط دارد هزینه کرده اند. بر اساس آمارها، مردم دنیا در حال حاضر بیش از هر زمان دیگری راجع به سیاست مطالعه می کنند. <br/><br/>پرطرفدارترین کتاب سال 2018، کتاب "آتش و خشم: درون کاخ سفید ترامپ" "نوشته مایکل وولف" بوده است. اگرچه که اکثر اروپایی ها، کتابِ "شدن"، نوشته "میشل اوباما"را برای مطالعه ترجیح داده اند. </p>
      <p>آمار جالب دیگری که می توان به آن اشاره کرد این است که از هر 8 کتابی که بیش از سایر کتاب ها، از کتابخانه های استرالیا، برای مطالعه به امانت گرفته شده اند، 7 کتاب مربوط به مجموعه داستان های "هری پاتر" بوده است. </p>
      <p>
        <b>مروری کوتاه بر آمار کتاب خوانی سال 2018 در جهان</b>
      </p>
      <p>هند از نظر زمان اختصاص یافته برای مطالعه، رتبه اول را در جهان داراست. داستان های "هری پاتری" هنوز هم از جذابیت خارق العاده ای برای کتاب خوانان استرالیایی برخوردار هستند. هنگامی که صحبت از مطالعه داستان می شود، دخترها حرف اول را می زنند(45 درصد از دخترها گفته اند که کتاب های داستانی می خوانند حال آنکه این آمار برای پسرها، 27 درصد بوده است). در ادامه به بررسی برخی مطالب جالب در مورد آمارهای ارائه شده در اینفوگرافی های پایین می پردازیم:</p>
      <p>*کشورهای شرقی بیش از کشورهای غربی برای مطالعه وقت می گذارند</p>
      <p>آیا می دانستید مردم شرق جهان در مقایسه با غربی ها، زمان بیشتری را برای مطالعه هفتگی اختصاص می دهند؟</p>
      <p>ممکن است این موضوع شگفت انگیز به نظر آید با این حال، کاملا حقیقت دارد. بر اساس آخرین آمارهای سال 2018،  هند، چین، تایلند و فیلیپین، کشورهایی هستند که در آن ها مردم در هر هفته، بیش از 7 ساعت را به مطالعه اختصاص می دهند. در حالی که کتابخوانی به یک عادت غالب در شرق جهان تبدیل شده، کشورهای غربی وقت کمتری را برای مطالعه اختصاص می دهند. زمانی که غربی ها برای کتابخوانی اختصاص می دهند حتی از میانگین جهانی نیز پایین تر است. در این راستا، مردم کشورهایی نظیر آمریکا، کانادا و آلمان، کمتر از 6 ساعت در هفته برای مطالعه اختصاص می دهند. این روند هشدار دهنده بوده و حاکی از این است که مردم در غرب، دیگر به روال سابق به کتاب خوانی علاقه مند نیستند. </p>
      <p>*هزینه کردِ اروپایی ها در بحث مطالعه از هزینه کردن آن ها در تعطیلاتشان پیشی گرفته است</p>
      <p>بر اساس آمارهای سال 2018، با قاطعیت می توان گفت اروپایی ها مطالعه را ترجیح می دهند و آن را به مثابه فعالیتی سرگرم کننده در نظر می گیرند. ما به این دلیل می توانیم این گزاره را با قاطعیت بیان کنیم که بر اساس آمارها، بودجه ای که اروپایی در سال 2018، در بحث کتابخوانی اختصاص داده اند 200 یورو بوده است حال آنکه این میزان بیش از هزینه ای است که آن ها برای تعطیلات خود خرج کرده اند. با این حال، امکان دارد این گزاره برای کشورهایی نظیر فرانسه(که متوسط مطالعه روزانه در آن حدودا 2 دقیقه است)، چندان درست نباشد. از طرف دیگر، کشوری نظیر استونی در صدرِ لیست کشورهای اروپایی از منظر میزان زمان اختصاص یافته شده برای مطالعه روزانه قرار دارد(میانگین مطالعه روزانه در این کشور حدودا 13 دقیقه است). کتابِ "شدن" میشل اوباما نیز محبوب ترین کتاب نزد مخاطبان اروپایی در سال 2018 بوده است. این کتاب که در آن میشل اوباما داستان خود را به عنوان یک مادر، بانوی اول آمریکا، و فعالِ مسائل بهداشت و سلامت روایت می کند از محبوبیت بسیار بالایی در کشورهایی نظیر یونان، فنلاند، اسپانیا، و فرانسه برخوردار بوده است. </p>
      <p>*آفریقایی ها مطالعه از طریق گوشی های موبایل را ترجیح می دهند </p>
      <p>گسترش جهانی پدیده اینترنت موجب شده تا مردم جهان از این ابزار در بحث کتابخوانی بیش از پیش استفاده کنند. بر اساس آمارهای سال 2018، مدت زمانی که آفریقایی برای مطالعه از طریق گوشی های تلفن همراه خود اختصاص داده اند، حاکی از افزایش قابل توجه 32 درصدی است. آفریقایی ها در سال 2018، مجموعا 4 میلیون ساعت برای مطالعه از طریق اینترنت و گوشی های تلفن همراه وقت گذاشته اند. این امر نشان می دهد که دستیابی به ادبیات خوب از طریق اینترنت و تلفن همراه، تا چه حد برای آفریقایی ها آسان تر شده است. زنان آفریقایی در بحث کتابخوانی، آمارهای قابل توجهی را از خود به جا گذاشته اند. بر این اساس، آن ها به طور متوسط روزانه یازده و نیم دقیقه برای کتابخوانی وقت گذاشته اند که این میزان بسیار نزدیک به آمارهای کتابخوانی در لهستان و فنلاند به عنوان کشورهای اروپایی است که از بالاترین آمارهای کتابخوانی در قاره اروپا برخوردار هستند(زنان آفریقایی فقط 35 درصد از کل افرادی که در قاره آفریقا مطالعه می کنند را تشکیل می دهند). در مقابل، مردان آفریقایی بیش از زنان این قاره به مطالعه می پردازند اما زمان مطالعه آن ها در مقایسه با زنان، به مراتب پایین تر است(آن ها به طور میانگین شش و نیم دقیقه مطالعه روزانه دارند). </p>
      <p>*هری پاتر، کتاب محبوب استرالیایی ها</p>
      <p>مردم استرالیا علاقه ای تمام نشدنی به مجموعه داستان های "جی کی رولینگ" با نام "هری پاتر" دارند. بر اساس آمارها، از هر 8 کتابی که از کتابخانه های استرالیا به امانت گرفته شده، 7 کتاب از سری داستان های هری پاتر بوده است. </p>
      <p>*نیوزیلندی ها، مردمی که عاشق شعر هستند</p>
      <p>نیوزیلند از جمله کشورهایی است که در موضوع کتابخوانی، آمارهای قابل توجهی را دارد. بر این اساس، 86 درصد از افراد بالغ در این کشور در سال 2018 گفته اند که یا کتابی را به پایان برده اند و یا می خواهند کتاب جدیدی را شروع کنند. با این حال، آنچه که بیش از همه در مورد کتابخوانی مردم نیوزیلند جالب است این نکته می باشد که تعداد زیادی از نیوزیلندی ها، از شعر بیش از متون نثر استقبال می کنند. 30 درصد از کتابخوانان در این کشور به طو منظم شعر مطالعه می کنند که 57 درصد از متون مورد مطالعه آن ها، آثار شعرای نیوزیلندی است. </p>
      <p>*مردم استونی، کتاب دوست ترین مردم جهان هستند</p>
      <p>مردم استونی از حیث احترام به کتاب و دارا بودن کتاب، الگویی برای مردم جهان هستند. ملت استونی علاوه بر اینکه در صدر زمان اختصاص یافته برای مطالعه هفتگی در جهان هستند، بالاترین آمار در جهان در زمینه تملک کتاب به ازای هر نفر را نیز دارند. نروژ و چک از جمله دیگر کشورهایی هستند که مردمشان همچون مردم استونی، علاقه فراوانی به کتاب دارند(هر خانوار نروژی و چکی به طور متوسط صاحب 212 و 204 کتاب است) . </p>
      <p>*اگر می خواهید یک کتاب موفق بنویسید، ترامپ را به عنوان سوژه خود انتخاب کنید</p>
      <p>دونالد ترامپ رئیس جمهور آمریکا فقط سرخط خبرهای روز را به تسخیر خود درنیاورده است بلکه وی با اقدامات جنجالی اش، دنیای کتاب و ادبیات را نیز تسخیر کرده است. به عنوان مثال، کتابی با عنوان "آتش و خشم" که در مورد ترامپ است و مایکل وولف آن را به نگارش درآورده، پرتیراژترین کتاب سال 2018 بوده است. </p>
      <p>با مطالعه اینفوگرافی های زیر می توانید اطلاعات جالبی را در مورد عادات کتابخوانی در جهان در سال 2018 کسب کنید:</p>
      <figure>
        <img src="https://www.alef.ir/files/archive/originals/2019/46/160078.png"/>
      </figure>
      <figure>
        <img src="https://www.alef.ir/files/archive/originals/2019/46/160079.png"/>
      </figure>
      <figure>
        <img src="https://www.alef.ir/files/archive/originals/2019/46/160080.png"/>
      </figure>
      <figure>
        <img src="https://www.alef.ir/files/archive/originals/2019/46/160081.png"/>
      </figure>
      <figure>
        <img src="https://www.alef.ir/files/archive/originals/2019/46/160082.png"/>
      </figure>
    </article>
  </body>
</html>