<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/tripura-bjp-rss-attack-against-cpim-members-and-farmers-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T12:52:00+00:00"/>
    <meta property="og:title" content="ത്രിപുരയിലെ കര്‍ഷക റാലിയില്‍ പങ്കെടുത്ത സി.പി.ഐ.എം പ്രവര്‍ത്തകര്‍ക്ക് നേരെ ആക്രമണം അഴിച്ചുവിട്ട് ബി.ജെ.പി"/>
    <meta property="og:description" content="C.P.I.M Tripura India അഗര്‍ത്തല: ത്രിപുരയിലെ കര്‍ഷക റാലിയില്‍ പങ്കെടുത്ത സി.പി.ഐ.എം പ്രവര്‍ത്തകര്‍ക്കും കര്‍ഷകര്‍ക്കും നേരെ ബി.ജെ.പി- ആര്‍.എസ്.എസ് പ്രവര്‍ത്തകരുടെ ആക്രമണം"/>
  </head>
  <body>
    <article>
      <h1>ത്രിപുരയിലെ കര്‍ഷക റാലിയില്‍ പങ്കെടുത്ത സി.പി.ഐ.എം പ്രവര്‍ത്തകര്‍ക്ക് നേരെ ആക്രമണം അഴിച്ചുവിട്ട് ബി.ജെ.പി</h1>
      <address><time datetime="2019-11-16T12:52:00+00:00">16 Nov 2019, 12:52</time> by <a rel="author">ന്യൂസ് ഡെസ്‌ക്</a></address>
      <p>അഗര്‍ത്തല: ത്രിപുരയിലെ കര്‍ഷക റാലിയില്‍ പങ്കെടുത്ത സി.പി.ഐ.എം പ്രവര്‍ത്തകര്‍ക്കും കര്‍ഷകര്‍ക്കും നേരെ ബി.ജെ.പി- ആര്‍.എസ്.എസ് പ്രവര്‍ത്തകരുടെ ആക്രമണം.</p>
      <p>സംസ്ഥാന സര്‍ക്കാരിന്റെ അനുമതിയില്ലാഞ്ഞിട്ടം ത്രിപുരയില്‍ അഖിലേന്ത്യാ കിസാന്‍ സഭയുടെ നേതൃത്വത്തില്‍ കഴിഞ്ഞ ദിവസം നടന്ന കര്‍ഷക സമരത്തില്‍ ആയിരങ്ങളായിരുന്നു പങ്കെടുത്തത്.</p>
      <p>കര്‍ഷക സമരത്തിന് പിന്നാലെ സംസ്ഥാനത്തിന്റെ വിവിധയിടങ്ങളില്‍ ബി.ജെ.പി ആര്‍.എസ്.എസ് നേതൃത്വത്തില്‍ സി.പി.ഐ.എം പ്രവര്‍ത്തകര്‍ക്കെതിരെ ആക്രമണം നടക്കുകയായിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇന്നലെ രാത്രി സബ്രൂം സബ്ഡിവിഷനിലെ സി.പി.ഐ.എമ്മിന്റെ നേതാവായ മണിക്ക് ദേബ്‌നാഥിന് നേരെയാണ് ആക്രമണം ഉണ്ടായത്. അക്രമികള്‍ ഇദ്ദേഹത്തിന്റെ തലയടിച്ച് പൊട്ടിക്കുകയും ക്രൂരമായ മര്‍ദ്ദനത്തിന് ഇരയാക്കുകയുമായിരുന്നു. ഗുരുതരമായി പരിക്കേറ്റ ഇദ്ദേഹത്തെ അഗര്‍ത്തലയിലെ ആശുപത്രിയില്‍ പ്രവേശിപ്പിച്ചിരിക്കുകയാണ്.</p>
      <p>കര്‍ഷകരുടെ പ്രതിഷേധ റാലി കഴിഞ്ഞ് അഗര്‍ത്തലയില്‍ നിന്ന് മടങ്ങിയെത്തിയ സി.പി.ഐ.എം അനുഭാവികള്‍ക്കും പ്രവര്‍ത്തകര്‍ക്കും നേരെയായിരുന്നു സൗത്ത് ത്രിപുര ജില്ലയുടെ വിവിധ ഭാഗങ്ങളില്‍ വെച്ച് ആക്രമണം നടന്നത്.</p>
      <related>
        <a href="https://www.doolnews.com/ksu-msf-clash-on-mambad-mes-college-election132.html?utm_source=doolnews&amp;utm_medium=related"/>
      </related>
      <p>റാലി കഴിഞ്ഞ് മടങ്ങിപ്പോകുന്നവരെ പൊതുഗതാഗതം സംവിധാനം ഉപയോഗിക്കാന്‍ അനുവദിക്കാതെയും ബി.ജെ.പി-ആര്‍.എസ്.എസ് പ്രവര്‍ത്തകര്‍ തടഞ്ഞുവെച്ചതായി പരാതി ഉണ്ടായിരുന്നു.</p>
      <p>അക്രമ സംഭവങ്ങളെ അപലപിച്ച ആള്‍ ഇന്ത്യ കിസാന്‍ സഭ (എ.ഐ.കെ.എസ്) രംഗത്തെത്തി. ആക്രമണത്തിന് ഉത്തരവാദികളായവരെ എത്രയും പെട്ടെന്ന് അറസ്റ്റ് ചെയ്യണമെന്നും ഇത്തരം നടപടികള്‍ അംഗീകരിക്കാനാവില്ലെന്നും അവര്‍ പറഞ്ഞു.</p>
      <p>ബി.ജെ.പി നേതൃത്വത്തിലുള്ള സര്‍ക്കാര്‍ കര്‍ഷകര്‍ക്കായി ഒരു പദ്ധതികളും ആവിഷ്‌കരിച്ചില്ലെന്നും കര്‍ഷകര്‍ക്കെതിരായ കേന്ദ്രസര്‍ക്കാര്‍ നയത്തിനെതിരെയുമായിരുന്നു കര്‍ഷകരുടെ റാലി.</p>
      <p>12 ആവശ്യങ്ങളടങ്ങിയ ചാര്‍ട്ടര്‍ ഉയര്‍ത്തിക്കൊണ്ട് കര്‍ഷകര്‍ നടത്തിയ പ്രക്ഷോഭത്തിന് സി.പി.ഐ.എം പൊളിറ്റ് ബ്യൂറോ അംഗവും ത്രിപുര മുന്‍ മുഖ്യമന്ത്രിയുമായ മാണിക്ക് സര്‍ക്കാരായിരുന്നു നേതൃത്വം നല്‍കിയത്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>കഴിഞ്ഞ 20 മാസത്തെ ഭരണത്തിനിപ്പുറവും സംസ്ഥാനത്തെ കര്‍ഷകര്‍ക്കായി പുതിയ പദ്ധതികള്‍ ആവിഷ്‌കരിക്കുന്നതില്‍ ബി.ജെ.പി-ഐ.പി.എഫ്.ടി സര്‍ക്കാര്‍ പൂര്‍ണ്ണമായും പരാജയപ്പെട്ടെന്നും കൃഷിക്കാര്‍ക്ക് നല്‍കേണ്ട മിനിമം ആനുകൂല്യം പോലും നിഷേധിച്ചും കാര്‍ഷിക മേഖലയിലെ വിവിധ സബ്‌സിഡികള്‍ കുറച്ചുകൊണ്ടും പാവപ്പെട്ട കര്‍ഷകരുടെ വരുമാന സ്രോതസ്സ് നശിപ്പിക്കുകയാണ് ബി.ജെ.പിയെന്നും മുന്‍ എം.പിയും ജി.എം.പി പ്രസിഡന്റുമായ ജിതേന്ദ്ര ചൗധരി പറഞ്ഞു.</p>
      <p>ബുധനാഴ്ച രാവിലെ അഗര്‍ത്തലയിലെ മെലാര്‍മത്ത് പ്രദേശത്ത് നിന്ന് ആരംഭിക്കേണ്ടിയിരുന്ന റാലി ഭരണകൂടത്തിന്റെ എതിര്‍പ്പിനെ തുടര്‍ന്ന് റദ്ദാക്കുകയും പിന്നീട് അഖിലേന്ത്യാ കിസാന്‍ സഭയും (എ.ഐ.കെ.എസ്) ത്രിപുര ഖേത് മസ്ദൂറും ഒത്തുചേര്‍ന്ന് നഗരത്തിലെ മൊഹാനിയില്‍ ഒത്തുചേര്‍ന്ന് കൂറ്റന്‍ പ്രക്ഷോഭം സംഘടിപ്പിക്കുകയുമായിരുന്നു.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>