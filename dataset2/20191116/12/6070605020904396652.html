<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/iranians-carrers-protesta-racionament-benzina_0_2345165647.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T12:35:32+00:00"/>
    <meta property="og:title" content="Els iranians surten al carrer en protesta contra el racionament de la benzina"/>
    <meta property="og:description" content="Almenys una persona ha mort ja durant les mobilitzacions, que s'han estès arreu del país"/>
  </head>
  <body>
    <article>
      <h1>Els iranians surten al carrer en protesta contra el racionament de la benzina</h1>
      <h2>Almenys una persona ha mort ja durant les mobilitzacions, que s'han estès arreu del país</h2>
      <address>
        <time datetime="2019-11-16T12:35:32+00:00">16 Nov 2019, 12:35</time>
      </address>
      <p>Els iranians han sortit al carrer a protestar per la decisió anunciada ahir divendres pel govern de Hassan Rouhani de racionar la benzina i pujar-ne el preu un 50%. L'Iran és un dels principals productors de petroli del món, però les sancions dels Estats Units, reinstaurades per Donald Trump l'any passat després de sortir del pacte nuclear assolit amb Teheran pel seu predecessor, Barack Obama, han fet molt de mal a la indústria petroliera iraniana.  </p>
      <p>Durant la nit de divendres a dissabte ha mort ja un manifestant a la ciutat de Sirjan, a la província de Kerman, al centre-sud del país, i les autoritats investiguen "si ha estat a mans de les forces de seguretat que intentaven portar la calma a la ciutat" o d'alguna altra manera, en paraules de Mohammad Mahmoudabadi, un portaveu del govern, a l'agència ISNA.  </p>
      <p>El govern iranià va anunciar aquest divendres que el preu de la benzina pujaria dels 10.000 reals iranians actuals (21 cèntims d'euro) fins als 15.000 rials (32 cèntims d'euro), una quantitat que pot semblar petita per als estàndards europeus però que té un impacte molt fort sobre l'economia dels iranians. A més, s'imposa un racionament de la benzina que limita a 60 litres el màxim mensual que pot omplir cada cotxe privat.</p>
      <p>La decisió ha desfermat la protesta popular als carrers de l'Iran, especialment a les ciutats de la regió rica en petroli del sud-oest, Khuzestan, en un moment en què les revolta populars també sacsegen el Líban i l'Iraq i <a href="https://www.ara.cat/internacional/Liban-protestes_0_2344565595.html">amenacen amb fer minvar la influència iraniana a la regió</a>.</p>
      <p>A les manifestacions a Ahzaz, la capital del Khuzestan, així com a Mahshahr, la segona ciutat més gran del país, i altres ciutats d'aquesta mateixa regió, es van sentir càntics contraris a Hassan Rouhani i el seu govern i es van viure algunes situacions tenses amb les forces de seguretat, segons Radio Farda. </p>
      <p>A la ciutat de Sinjar, més al nord, on s'ha registrat de moment l'únic mort de les protestes, els manifestants han calat foc a una benzinera. Els manifestants denuncien que l'encariment  del combustible "empobrirà encara més els més pobres". L'alt índex d'atur i la precarietat econòmica de la població ja va ser motiu l'any passat d'<a href="https://www.ara.cat/internacional/Mes-morts-protestes-contra-govern_0_1935406495.html"> una altra onada de protestes a l'Iran</a> en què hi va haver almenys una vintena de morts.</p>
    </article>
  </body>
</html>