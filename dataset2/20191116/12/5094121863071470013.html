<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/nehoda_letadlo_ultralight_reka_labe_kresice_pad_20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T12:19:00+00:00"/>
    <meta property="og:title" content="U Křešic spadlo letadlo do řeky. Tělo pilota našli ve vraku na dně Labe"/>
    <meta property="og:description" content="/FOTO, VIDEO/ Břehy a okolí Labe u Křešic na Litoměřicku v sobotu 16. listopadu prohledávají hasiči a policisté."/>
  </head>
  <body>
    <article>
      <h1>U Křešic spadlo letadlo do řeky. Tělo pilota našli ve vraku na dně Labe</h1>
      <address><time datetime="2019-11-16T12:19:00+00:00">16 Nov 2019, 12:19</time> by <a rel="author">Petr Kinšt</a></address>
      <p>Poblíž Křešic na Litoměřicku se v sobotu 16. listopadu po poledni zřítilo do řeky Labe malé letadlo. Podle svědků události před pádem zavadilo o elektrické vedení, pilot středního věku zemřel.</p>
      <p>Po vraku letadla pátrali hasiči a policisté na člunech, do akce se zapojili také potápěči a policejní vrtulník s termovizí. Pomáhali také rybáři se sonarem. Přibližně po třech hodinách od zřícení se letadlo na dně Labe s mrtvým pilotem našlo, vrak se nacházel v chladné a kalné vodě v hloubce asi čtyř metrů.</p>
      <p>„Tělo pilota vyprostili policejní potápěči spolu s hasiči,“ přiblížil mluvčí hasičů Lukáš Marvan. „V letadle nalezený muž byl bez známek života,“ sdělila policejní mluvčí Alena Bartošová. Přesné příčiny úmrtí ukáže pitva. „Byl to můj kamarád. Letěl ke mě na návštěvu z letiště u Hradce Králové, přistát chtěl na zdejším polním letišti,“ řekl Deníku místní muž.</p>
      <figure>
        <img src="https://g.denik.cz/11/4f/nehoda-ploskovice-20191116-2_denik-150-3x2.jpg"/>
      </figure>
      <aside>
        <a href="https://litomericky.denik.cz/nehody/foto-srazka-v-krizovatce-u-ploskovic-se-v-sobotu-opet-bouralo-20191116.html">FOTO: Srážka v křižovatce. U Ploskovic se v sobotu opět bouralo Přečíst článek ›</a>
      </aside>
      <p>Hasiči z hladiny řeky zlikvidovali skvrnu od vyteklého paliva. Před setměním vytáhl vrak letadla, které zůstalo po pádu téměř vcelku, jeřáb. Člun jej odvezl k odbornému zkoumání. „To provedou policisté v součinnosti s Ústavem pro odborné zjišťování příčin leteckých nehod,“ vysvětlila policejní mluvčí.</p>
      <p>Proč letadlo spadlo, ukáže další vyšetřování. Svědci nehody hovořili o tom, že letadlo před pádem do řeky zavadilo o dráty vysokého napětí. Slyšeli ránu a viděli záblesk. „Svítilo sluníčko, pilot zřejmě dráty vysokého napětí přehlédl,“ řekl starosta Křešic Michal Mančal. V obci podle jeho slov na krátkou dobu vypadly dodávky elektřiny. „Náš technik na místě žádné poškození elektrického vedení neobjevil,“ sdělila mluvčí společnosti ČEZ Soňa Holingerová.</p>
      <h3>Havárií už byla v kraji řada</h3>
      <p>Sobotní tragédie u Křešic se stala blízko místa, kde v dubnu 2016 malé sportovní letadlo přetrhlo dráty vysokého napětí, které vedou přes Labe. Incident se obešel bez zranění lidí, stroj přistál na letišti v Panenském Týnci na Lounsku. Křešice tehdy zůstaly bez elektřiny řadu hodin. „Po této nehodě jsme ze strany obce iniciovali, aby se na vedení instalovaly barevné balóny, aby ho nebylo možné tak snadné přehlédnout. Ani po třech letech k tomu nedošlo. Budu se tím hned v pondělí zase zabývat,“ sdělil křešický starosta Michal Mančal.</p>
      <figure>
        <img src="https://g.denik.cz/11/4c/proud-kresice-5_denik-150-3x2.jpg"/>
      </figure>
      <aside>
        <a href="https://litomericky.denik.cz/zpravy_region/letadlo_vysokenapeti.html">VIDEO, FOTO: Sportovní letadlo přetrhlo podvozkem vysoké napětí u Křešic Přečíst článek ›</a>
      </aside>
      <p>Tragické nehody malých letadel nejsou v Ústeckém kraji ničím výjimečným. Často se stávají právě o víkendech, kdy s nimi jejich majitelé nejčastěji létají. Letos v sobotu 21. září spadlo ultralehké letadlo u Hrušovan na Litoměřicku. Pilot a muž, který s ním letěl, byli vážně zraněni. Dva týdny před tím, rovněž v sobotu,  nedaleko kamenolomu u Všechlap na Teplicku nezvládl pilot ultralightu let a zřítil se. Nehodu nepřežil.</p>
      <figure>
        <img src="https://g.denik.cz/11/71/hrusovany-ultralight-ultralehke-letadlo-nehoda2_denik-150-3x2.jpg"/>
      </figure>
      <aside>
        <a href="https://litomericky.denik.cz/nehody/na-litomericku-se-zritilo-letadlo-dva-lide-jsou-zraneni-20190921.html">FOTO: Na Litoměřicku se zřítilo letadlo. Dva lidé jsou zranění Přečíst článek ›</a>
      </aside>
      <p>V dubnu 2016 havaroval jednomístný ultralight  nedaleko sportovního letiště ve čtvrti Všebořice v Ústí nad Labem, pilot při havárii rovněž zemřel. A zahynul i muž, který v únoru 2015 pilotoval malý vrtulník, který se zřítil nedaleko Bohušovic nad Ohří na Litoměřicku. V srpnu 2015 dopadl malý letoun přímo doprostřed obce Lipno na Lounsku, jeho pilot zavadil o dům. Havárii také nepřežil.</p>
      <figure>
        <img src="https://g.denik.cz/12/47/nehoda-havarie-letadlo-lipno-20150821-40_denik-150-3x2.jpg"/>
      </figure>
      <aside>
        <a href="https://zatecky.denik.cz/zpravy_region/pad_letadlo_lipno_20160507.html">Proč spadlo letadlo mezi domy? Letělo příliš nízko a pomalu Přečíst článek ›</a>
      </aside>
      <p>K velké tragédii došlo v červnu roku 2012 u Žatce, kde se zřítil proudový letoun L–29 Delfín. O život tehdy přišli dva lidé – 52letý zkušený pilot a 30letá mladá pasažerka. Ta dostala vysněný let jako dar k narozeninám od svých blízkých a neštěstí přihlížela její rodina. K havárii došlo kvůli chybě pilota, který manévroval příliš nízko země.</p>
      <figure>
        <img src="https://g.denik.cz/12/aa/ceradice-letadlo-havarie2-2012-0610_denik-150-3x2.jpg"/>
      </figure>
      <aside>
        <a href="https://zatecky.denik.cz/zpravy_region/zatec_letadlo_vysterovani_2012_0611.html">Tragédie v Čeradicích: letoun měl problémy hned po vzletu Přečíst článek ›</a>
      </aside>
    </article>
  </body>
</html>