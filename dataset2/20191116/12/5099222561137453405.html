<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23494820-ionela-stoian-fosta-angajata-ministerul-dezvoltarii-tarii-castiga-500-000-lei.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T12:28:00+00:00"/>
    <meta property="og:title" content="Ionela Stoian, fostă angajată la Ministerul Dezvoltării, câștiga 500.000 de lei pe an"/>
    <meta property="og:description" content="Fostul secretar general și consilier la Ministerul Dezvoltării Ionela Stoian a avut venituri anuale de 493.608 lei, însemnând 41.134 lei lunar, echivalentul a 8.600 euro, potrivit"/>
  </head>
  <body>
    <article>
      <h1>Ionela Stoian, fostă angajată la Ministerul Dezvoltării, câștiga 500.000 de lei pe an</h1>
      <address><time datetime="2019-11-16T12:28:00+00:00">16 Nov 2019, 12:28</time> by <a rel="author">G.S.</a></address>
      <p><b>Fostul secretar general și consilier la Ministerul Dezvoltării Ionela Stoian a avut venituri anuale de 493.608 lei, însemnând 41.134 lei lunar, echivalentul a 8.600 euro, potrivit declarației de avere din 2019. Veniturile acumulate provin și din funcții deținute în consilii de administrație, transmite Mediafax.<br/></b><br/>Ionela Stoian a fost secretar general în perioada în care Ministerul Dezvoltării era condus de Paul Stănescu, iar apoi a fost consilier în cadrul instituției, când ministru era Daniel Suciu.<br/><br/>Veniturile Ionelei Stoian însumează 493.608 de lei pe an (103.000 de euro), aceasta ocupând diferite funcții în administrația publică centrală.<br/><br/>Conform declarației de avere din acest an, afișată pe site-ul Ministerului Dezvoltării, veniturile lunare ale Ionelei Stoian însumează aproximativ 41.134 de lei (8.629 de euro), după cum urmează:<br/><br/>-110.752 de lei, venit anual pentru funcția de secretar general la Ministerul Dezvoltării, adică 9.229 de lei lunar. În anul 2016, când ocupa funcția de director general în cadrul Ministerului Dezvoltării, venitul anual era de 105.857 de lei.<br/><br/>- 48.245 de lei, venit anual, pentru funcția de consilier la Ministerul Dezvoltării, însemnând 4.020 de lei lunar.<br/><br/>- 15.276 de lei, venit anual, ca membru al Consiliului Administrativ al ANL, adică 1.273 lunar.<br/><br/>- 7.104 de lei, venit anual, ca membru al comisiei de atestare, disciplină și soluționare a contestațiilor, tot în cadrul Consiliului de Administrare al ANL, adică 592 de lei lunar.<br/><br/>- 239.628 de lei, venit anual, pentru funcția de membru în Comitetul Interministerial de Finanțări, Garanții și Asigurări din cadrul Eximbank, mai exact 19.969 de lei lunar.<br/><br/>- 24.564 de lei, venit pe an, ca membru în Consiliul de Administrație al S.C. Neptun Olimp (Agenție de turism), adică 2.047 de lei lunar.<br/><br/>-39.036 de lei, venit anual, pentru funcția de administrator special la S.C. Uzina Mecanică Sadu (fabrică de armament și muniție), mai exact 3.253 de lei lunar.<br/><br/>În ceea ce privește salariul soțului Ionelei Stoian, acesta nu este trecut în declarația de avere din anul 2019, având salariu confidențial potrivit contractului de muncă. Acesta ocupă poziția de inginer într-o firmă de inginerie ecologică.<br/><br/>Ionela Stoian deține un teren în județul Buzău de 720 metri pătrați și alte două terenuri în județul Ilfov de 1137 de metrii pătrați și 212 metri pătrați. Toate terenurile au fost dobândite între 2015 și 2016, prin contracte de vânzare-cumpărare.<br/><br/>Totodată, între 2012 și 2016, familia acesteia a cumpărat trei imobile de 76,40 și 122 de metri pătrați în București și Ilfov.<br/><br/>În ceea ce privește autovehiculele, Ionela Stoian deține o mașină Suzuki fabricată în anul 2018, o motocicletă Honda RC 53 fabricată în 2008 și un autoturism BMW din anul 2002.<br/><br/>În conturile bancare se regăsesc sumele de 148.000 de lei, pe care s-a pus și poprire și un alt cont de 43.000 de lei. De asemenea, în declarația de avere a Ionelei Stoian se regăsesc și credite în valoare de 65.000 de euro și 492.780 de lei.<br/><br/>Numele Ionelei Stoian a apărut în dosarul „Belina” care a implicat-o pe Sevil Shhaideh și Rovana Plumb.<br/><br/>Pe 27 iunie 2018, procurorii DNA au trimis-o în judecată pe Sevil Shhaideh pentru abuz în serviciu în dosarul Insula Belina, clasând acuzaţiile pentru Rovana Plumb în această cauză.<br/><br/>Astfel, Ionela Stoian, pe atunci director în cadrul Ministerului Dezvoltării Regionale a fost trimisă în judecată, pentru complicitate la abuz în serviciu, precum și Ionuţ Adrian Gâdea, care la data faptei preşedinte al Consiliului Județean Teleorman, pentru complicitate la abuz, alături de alți funcționari publici.</p>
    </article>
  </body>
</html>