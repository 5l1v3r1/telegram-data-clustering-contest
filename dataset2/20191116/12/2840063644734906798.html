<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/politica/2019/11/16/ilva-maio-trasciniamo-mittal-tribunale_4RDgh7B7clGP5GDQ265G3I.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T12:20:00+00:00"/>
    <meta property="og:title" content="Ex Ilva, commissari denunciano ArcelorMittal"/>
    <meta property="og:description" content="Esposto per scelte lesive dell'economia nazionale. Di Maio: &quot;Chiederemo di rispettare patti con lo Stato perché ha firmato un contratto&quot;. Emiliano: &quot;ArcelorMittal vuol far cadere governo&quot;. Fumata nera al tavolo con i sindacati"/>
  </head>
  <body>
    <article>
      <h1>Ex Ilva, commissari denunciano ArcelorMittal</h1>
      <address>
        <time datetime="2019-11-16T12:20:00+00:00">16 Nov 2019, 12:20</time>
      </address>
      <p>I <b>commissari straordinari </b>di <b>Ilva </b>"hanno consegnato nelle mani del procuratore di Taranto Carlo Maria Capristo e del procuratore aggiunto Maurizio Carbone un<b> esposto-denuncia</b> contenente fatti e comportamenti inerenti al rapporto contrattuale con <a href="https://www.adnkronos.com/Search/Link/keyword/ArcelorMittal">ArcelorMittal</a>, lesivi dell’economia nazionale. Tanto al fine di verificare la sussistenza di ipotesi di rilevanza penale". E' quanto si legge in una nota dei commissari.</p>
      <p>Intanto, per il leader del M5S e ministro degli Esteri <b>Luigi Di Maio</b>, parlando della crisi dell'ex Ilva a margine di un'iniziativa a Casoria, "una cosa è certa: noi trasciniamo quella multinazionale in tribunale e <b>chiederemo </b>di <a href="https://www.adnkronos.com/Search/Link/keyword/ArcelorMittal">rispettare i patti con lo Stato</a>, perché quella multinazionale ha firmato un contratto con lo Stato e, se pensa di potersene andare, ha sbagliato governo. Per noi <b>quella multinazionale ha firmato un contratto</b> e deve rispettare l'obbligo di prendere 10.500 dipendenti". <br/><br/>"Parlare oggi del piano B significa dare oggi la migliore via d'uscita ad ArcelorMittal - ha aggiunto -. Deve sentire la pressione di tutti i cittadini e del sistema Italia". E "chi parla dello scudo penale credo stia usando un pretesto, lo pensano anche gli italiani" ha proseguito Di Maio.</p>
      <p>E sul caso della rescissione del contratto il ministero del Lavoro ha "allo studio delle norme che presenteremo prossimi giorni" per garantire l'occupazione e consentire "la riqualificazione del personale anche nel caso di una riconversione aziendale" ha fatto sapere il ministro per il Lavoro, Nunzia Catalfo, a 'Sky Tg24'. "Sono allo studio più norme che vanno in questa direzione". La ministro ha poi giudicato "inaccettabile" quanto portato avanti in queste ultime settimane dall'azienda, riferendo che il gruppo aveva detto di voler "andare in deroga sulle norme sicurezza lavoro: non volevano responsabilità su infortuni, io ho ribadito un secco 'no' e a quel punto si sono tirati indietro".</p>
    </article>
  </body>
</html>