<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640276/%D8%AF%D9%84%D8%A7%D8%B1-%D8%AF%D8%B1-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D8%AC%D9%87%D8%A7%D9%86%DB%8C-%D8%B9%D9%82%D8%A8-%D9%86%D8%B4%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T12:45:00+00:00"/>
    <meta property="og:title" content="دلار در بازارهای جهانی عقب نشست"/>
    <meta property="og:description" content="امیدوار ماندن معامله‌گران به حصول توافق تجاری بین آمریکا و چین باعث کاهش شاخص دلار شد."/>
  </head>
  <body>
    <article>
      <h1>
        <a href="https://www.bultannews.com/fa/news/640276/%D8%AF%D9%84%D8%A7%D8%B1-%D8%AF%D8%B1-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D8%AC%D9%87%D8%A7%D9%86%DB%8C-%D8%B9%D9%82%D8%A8-%D9%86%D8%B4%D8%B3%D8%AA">دلار در بازارهای جهانی عقب نشست</a>
      </h1>
      <h2>امیدوار ماندن معامله‌گران به حصول توافق تجاری بین آمریکا و چین باعث کاهش شاخص دلار شد.</h2>
      <address><time datetime="2019-11-16T12:45:00+00:00">16 Nov 2019, 12:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در معاملات آخرین روز هفته بازارهای ارز،<b> فضای معاملات</b> بار دیگر کاملا تحت تاثیر اخبار مربوط به <b>جنگ تجاری</b> آمریکا و چین قرار گرفت. در شرایطی که معامله‌گران امیدوار به موافقت طرف آمریکایی با درخواست طرف چینی برای برداشته شدن متقابل تعرفه‌های اضافی بر روی محصولات وارداتی از یکدیگر در فاز نخست توافق تجاری هستند، ویلبر راس - وزیر بازرگانی آمریکا- در اظهاراتی که بار دیگر باعث تقویت خوش‌بینی‌ها شد، مدعی شد که چین و آمریکا به حصول توافق اولیه بسیار نزدیک شده‌اند، هر چند که جزئیات زیادی باقی مانده است که طرفین بر سر آن ها با یکدیگر اختلاف نظر دارند.</p>
      <p>کیوسوکه سوزوکی، مدیر ارشد ارزی در بانک "سوسیه جنرال" گفت: مساله جنگ تجاری آمریکا و چین در صدر توجهات معامله‌گران قرار دارد و بازار در حال حاضر نسبت به نزدیک تر شدن مواضع طرفین واکنش از خود نشان داده است.</p>
      <p>چین و آمریکا درگیر یک جنگ تجاری طولانی مدت بوده‌اند که اکنون وارد شانزدهمین ماه خود شده است و از آن به عنوان یکی از اصلی‌ترین دلایل کاهش رشد اقتصادی جهان نام برده می‌شود تا جایی که بانک جهانی، زیان این جنگ برای اقتصاد جهانی طی دو سال‌ آینده را حدود ۷۰۰ میلیارد دلار برآورد کرده است. دو طرف طیف گسترده‌ای از محصولات وارداتی یکدیگر را مشمول تعرفه‌های اضافی کرده‌اند.</p>
      <p>شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با ۰.۲۸ درصد کاهش در مقایسه با روز گذشته و در سطح ۹۷.۸۵۷ واحد بسته شد. نرخ برابری هر فرانک سوئیس معادل ۱.۰۱۰۴ دلار اعلام شد.</p>
      <p>در حوزه برگزیت نیز حزب محافظه کار کماکان از رقیب اصلی خود یعنی حزب کارگر در نظرسنجی ها پیش است. حزب برگزیت که با توجه به تعداد کرسی هایش برای تشکیل دولت ائتلافی اهمیت دارد گفته است بیشتر روی پایگاه های رای حزب کارگر تمرکز خواهد کرد اما تعداد نمایندگان کافی برای مسئول باقی نگه داشتن دولت محافظه کار را حفظ خواهد کرد.</p>
      <p>در آخرین دور از معاملات، پوند با ۰.۱۸ درصد افزایش قیمت نسبت به روز قبل خود و به ازای ۱.۲۹۰۳ دلار مبادله شد. هر یورو نیز با ۰.۲۸ درصد افزایش به ۱.۱۰۵۴ دلار افزایش یافت. هم‌چنین هر دلار آمریکا به ۱.۳۲۲۸ دلار کانادا کاهش یافت. در برابر همتای سنگاپوری، هر دلار به ازای ۱.۳۶۰۳ دلار سنگاپور مبادله شد.</p>
      <p>در معاملات بازارهای ارزی جهانی، همچنین هر دلار با ۰.۱۷ درصد کاهش نسبت به روز گذشته به ۱۰۸.۸۴۴۳ ین رسید. در برابر همتای استرالیایی، هر دلار آمریکا به ازای ۱.۴۶۶۵ دلار مبادله شد. هم‌چنین نرخ برابری دلار معادل ۷.۰۰۸۱ یوان چین اعلام شد.</p>
      <p>برایان دینگرفلد- استراتژیست ارزی در موسسه " نت وست مارکتس"- گفت: ما گزارشات فراوانی از روند مذاکرات تجاری چین و آمریکا داشته‌ایم، به ویژه بر سر اختلافات تعرفه‌ای. بنابراین چیزی که در حال حاضر رهبری جریانات بازار را برعهده دارد این است که تلاش‌ها برای رسیدن به یک توافق تا چه حد می‌تواند طرفین را حاضر به کنار گذاشتن اختلاف‌هایشان کند.</p>
    </article>
  </body>
</html>