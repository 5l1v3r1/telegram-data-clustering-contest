<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621794/%DA%86%D8%A7%D9%84%D8%B4-%D8%A8%D8%B1%D8%B1%D8%B3%DB%8C-%D8%B5%D9%84%D8%A7%D8%AD%DB%8C%D8%AA%E2%80%8C%D9%87%D8%A7-%D8%AF%D8%B1-%D9%85%D8%B1%D9%88%D8%B1-%D8%AA%D8%A7%D8%B2%D9%87%E2%80%8C%D8%AA%D8%B1%DB%8C%D9%86-%D8%A7%D8%AE%D8%A8%D8%A7%D8%B1-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T12:40:00+00:00"/>
    <meta property="og:title" content="چالش بررسی صلاحیت‌ها در مرور تازه‌ترین اخبار انتخاباتی"/>
    <meta property="og:description" content="رئیس‌جمهور به شورای نگهبان توصیه کرد که در تایید صلاحیت‌ها، جاهایی که شک و تردید وجود دارد یا تردیدها بسیار جزئی است، نباید افراد رد شوند. رئیس سازمان اطلاعات سپاه پاسداران هم هشدار داد که باید مراقب ورود نفوذی‌ها به مجلس بود."/>
  </head>
  <body>
    <article>
      <h1>چالش بررسی صلاحیت‌ها در مرور تازه‌ترین اخبار انتخاباتی</h1>
      <address>
        <time datetime="2019-11-16T12:40:00+00:00">16 Nov 2019, 12:40</time>
      </address>
      <p>
        <i>رئیس‌جمهور به شورای نگهبان توصیه کرد که در تایید صلاحیت‌ها، جاهایی که شک و تردید وجود دارد یا تردیدها بسیار جزئی است، نباید افراد رد شوند. رئیس سازمان اطلاعات سپاه پاسداران هم هشدار داد که باید مراقب ورود نفوذی‌ها به مجلس بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در روزهای گذشته دادستان کل کشور از صرف هزینه‌های زیاد برای تبلیغات انتخابات انتقاد کرد. وزیر اطلاعات، تایید صلاحیت‌ها را شمشیر دو لبه دانست. وزیر کشور به انتقادات آیت‌الله جنتی پاسخ داد و اعلام شد که تبلیغات انتخاباتی در دانشگاه و صداوسیما ممنوع است. نیروی انتظامی تاکید کرد که برای تامین امنیت انتخابات با کسی تعارف نداریم.</p>
      <p>مهم‌ترین اخبار انتخاباتی روزهای گذشته به شرح زیر است:</p>
      <p>
        <b>اطلاعیه ستاد انتخابات</b>
      </p>
      <p>بر اساس اطلاعیه شماره ۲ ستاد انتخابات کشور ثبت نام از داوطلبان نمایندگی یازدهمین دوره مجلس شورای اسلامی از روز یکشنبه ۱۰ آذر ماه تا پایان وقت اداری روز شنبه ۱۶ آذر جمعا به مدت ۷ روز به عمل خواهد آمد.</p>
      <p>
        <b>توصیه‌های روحانی برای انتخابات</b>
      </p>
      <p>رئیس‌جمهور به شورای نگهبان درباره تایید صلاحیت‌ها توصیه‌هایی کرد.</p>
      <p>حجت‌الاسلام‌والمسلمین روحانی اظهار کرد: «بگذاریم مردم و کاندیداها آزاد باشند و رای مردم معیار باشد. احراز نهایی را به دست مردم بدهیم. طبق قانون و مقررات باید برخورد کرد. در صلاحیت‌ها جاهایی که شک و تردید داریم و یا تردیدهای بسیار جزئی، نباید رد شود. باید مقداری باز بگذاریم و انتخاب را دست مردم بدهیم.</p>
      <p>وی ادامه داد: «مردم ما فهیم، رشید، انقلابی و علاقمند به کشور هستند، تصریح کرد: خیلی به فکر جناح و حزب نباشیم. یک فرد لایق و دلسوز و علاقمند به کشور که اهل سوء استفاده و رانت نیست برای مجلس انتخاب کنیم که مجلس آینده بهتر و فعال تر باشد.»</p>
      <p>
        <b>هشدار درباره نفوذی‌ها</b>
      </p>
      <p>رئیس سازمان اطلاعات سپاه پاسداران هشدار داد که مراقب ورود نفوذی‌ها به مجلس بود.</p>
      <p>حسین طائب رئیس سازمان اطلاعات سپاه پاسداران انقلاب اسلامی در همایش سراسری هیات‌های نظارت بر انتخابات مجلس، گفت: «جریان نفوذ یک جریان جدی است و ما وظیفه داریم در برابر جریان نفوذ، سد ایجاد کنیم؛ چرا که آن‌ها می‌خواهند عناصر وابسته به خود را وارد مجلس کنند و ما وظیفه داریم مراقبت کنیم تا افراد ضدانقلاب و مفسد وارد مجلس نشوند... هجمه دشمن به شورای نگهبان در نظارت استصوابی و نظارت متمرکز شده است... باید مراقبت های لازم هم انجام شود تا ضدانقلاب و عوامل نفوذی وارد مجلس نشوند و این هم به همت شورای نگهبان ان شالله محقق خواهد شد، علاوه بر این حتما باید دقت لازم هم صورت گیرد که حق الناس ضایع نشود.»</p>
      <p>
        <b>بررسی زودتر صلاحیت سابقه‌دارها</b>
      </p>
      <p>سخنگوی شورای نگهبان اعلام کرد صلاحیت آنهایی که در شورای نگهبان پرونده دارند، زودتر بررسی می شود.</p>
      <p>عباسعلی کدخدایی در پاسخ به این پرسش که آیا شورای نگهبان برای بررسی صلاحیت افراد شناخته‌شده‌تر زودتر اقدام خواهد کرد یا خیر، بیان کرد: اینگونه نیست که اولویت قانونی لحاظ کنیم اما افرادی که سوابق دارند، نمایندگان یا افراد شاخص و یا نمایندگان ادوار گذشته که‌ پرونده و سوابقی در شورای نگهبان دارند، دسترسی به این مدارک سریع‌تر است تا فردی که ابتدا به ساکن شرکت می‌کند. ما نیازمند استعلام از مراجع هستیم و باید منتظر بمانیم. این اولویت عملی خواهد بود نه اولویت یا ترجیح ناروا و تبعیص‌آمیز که اشکال ایجاد کند. ممکن است از جهت اجرایی افرادی که پرونده و سوابق دارند، سریع‌تر به کار آنها رسیدگی شود.</p>
      <p>
        <b>تلاش دادستانی برای حذف نان و کباب</b>
      </p>
      <p>دادستان کل کشور با انتقاد از صرف هزینه‌های زیاد برای تبلیغات انتخابات، تاکید کرد که با تبلیغات زودرس برخورد خوهد شد.</p>
      <p>حجت‌الاسلام و المسلمین محمدجعفر منتظری تصریح کرد:« از نامزدهای انتخابات انتظار داریم تبلیغات زودرس را آغاز نکنند؛ زیرا تخلف است و ما هم تصمیم داریم به عنوان تخلف برخورد کنیم... به راه انداختن کارناوال‌ها ممنوع است. مگر چه خبر است که هزینه‌های میلیاردی را انجام می‌دهند؟ اجازه دهند تبلیغات سالم و معمولی انجام شود، مردم نیز وقتی ببینند افراد به سلامت وارد عرصه تبلیغات می‌شوند، گرایش آن‌ها بیشتر خواهد شد. باید سعی کنیم چهره نظام را از امر نامطلوب نان، سفره و کباب دادن به مردم پاک کنیم.</p>
      <p>
        <b>شمشیر دو لبه تایید صلاحیت‌ها</b>
      </p>
      <p>وزیر اطلاعات، تایید صلاحیت را شمشیر دو لبه دانست و تاکید کرد که نباید در بر سی صبلاحیت‌ها تسامح شود.</p>
      <p>سیدمحمد علوی گفت: «مسئله بررسی صلاحیت‌ها یک شمشیر دولبه است، چون از یک سو حق عامه مردم مطرح است و از سوی دیگر، آبروی افراد در میان است؛ باید دقت لازم صورت گیرد تا به آبروی افراد، خدایی ناکرده تعدی نشود، ولی از سوی دیگر هم، نباید در بررسی صلاحیت‌ها تسامح صورت بگیرد.</p>
      <p>وی ادامه داد: «یکی از تاکیدات رهبر معظم انقلاب، اجتناب از دخالت در انتخابات است و ما به هیچ وجه در این حوزه وارد نمی‌شویم، چون تضییع حق مردم است؛ برای وزارت اطلاعات "وحدت ملی" و "امنیت ملی" اصل است نه منافع حزبی.»</p>
      <p>
        <b>ممنوعیت تبلیغات کاندیدها در صداو سیما</b>
      </p>
      <p>یک عضو شورای نظارت بر صدا و سیما از تشکیل ستاد انتخابات در صداوسیما خبر داد.</p>
      <p>سیداحسان قاضی زاده هاشمی تاکید کرد: «طبق قانون کاندیداهای تایید صلاحیت شده در انتخابات مجلس توسط شورای نگهبان در ایام تبلیغات فرصتی برای استفاده از صدا و سیما ندارند... کاندیداهای تایید صلاحیت شده شورای نگهبان در انتخابات مجلس فرصتی برای استفاده از برنامه‌های صدا و سیما در ایام انتخابات مجلس را ندارند.»</p>
      <p>
        <b>امینت، خط قرمز ناجا</b>
      </p>
      <p>فرمانده نیروی انتظامی اعلام کرد که برای تامین امنیت انتخابات با کسی تعارف نداریم.</p>
      <p>سردار حسین اشتری گفت: «نیروی انتظامی کی از چهار مرجع پاسخگویی به استعلامات شورای نگهبان است و خوشبختانه ما به دلیل تجمیع بانک‌های اطلاعاتی، در یکجا پاسخگو به شورای نگهبان هستیم.</p>
      <p>وی ادامه داد:«امنیت انتخابات، خط قرمز ناجاست و در بحث حفاظت از این امانت، با کسی تعارف نداریم...از بیش از۱۵۰ هزار نفر از نیروهای خود برای تامین امینت انتخابات استفاده خواهیم کرد.»</p>
      <p>
        <b>ممنوعیت تبلیغات در دانشگاه</b>
      </p>
      <p>دبیر شورای عالی انقلاب فرهنگی با اشاره به ممنوعیت تبلیغاتی کاندیداهای انتخابات مجلس در دانشگاه های کشور، گفت: دانشجو باید در عرصه سیاست فعال باشد، اما این به معنی این نیست که دانشجو ابزار و عمله دست احزاب شود.</p>
      <p>سید سعیدرضا عاملی تاکید کرد: «دانشگاه محل تبلیغات انتخاباتی نیست و کاندیداها نمی‌توانند در محیط دانشگاه‌ها فعالیت داشته باشند... رهبری نکته‌ای در این رابطه بیان فرمودند مبنی بر اینکه دانشجویان باید در عرصه سیاست حضور داشته باشند، اما این حضور نباید به مثابه ابزار شدن در دست احزاب سیاسی باشد.»</p>
      <p>
        <b>پاسخ وزیر کشور به انتقاد دبیر شورای نگهبان</b>
      </p>
      <p>وزیر کشور در واکنش به انتقاد آیت الله جنتی از تغییر استانداران و فرماندارن گفت که اگر لازم باشد، شب انتخابات هم استاندارن و فرمانداره را تغییر می دهد.</p>
      <p>عبدالرضا رحمانی فضلی گفت: «تغییر استاداران وفرمانداران به عهده وزیر کشور است و وزیر کشور براساس قانون و بنابر وظیفه‌ای که دارد هر زمان که احساس کند منافع مردم، اجرای قانون و انجام ماموریت‌ها و مسئولیت‌ها در جابه‌جایی استانداران و فرمانداران است حتما این کار را انجام می‌دهد.قبلا هم گفته‌ام که اگر لازم باشد در شب انتخابات هم این کار را انجام می‌دهم... ما با قانون بازنشتگان مواجه شدیم و پانزده استاندار را باید تغییر می‌دادیم و یکی دو استاندار هم چون سمت بالاتری گرفته بودند، جابجا شدند. فرمانداران و معاونان فرمانداران هم این چنین بود. این تغییرات در جهت انجام صحیح، قانونی و سالم انتخابات است. اگر کسی خلاف این دید، شکایت شده و بررسی شود. اما اینکه پیشاپیش براساس یا حدس برخی گزارش‌های نادرست، به فرمانداران و استانداران مسائلی بدون اثبات نسبت داده شود، شبهه انداختن در امر مشارکت انتخابات است.»</p>
      <p>
        <b>فراهم شدن امکان ثبت‌نام از داوطلبان خارج‌نشین</b>
      </p>
      <p>سخنگوی ستاد انتخابات کشور گفت که امکانات برای ثبت‌نام از داوطلبانی که خارج از کشور حضور دارند، انجام شده است.</p>
      <p>سیداسماعیل موسوی اظهار کرد: «هماهنگی لازم با وزارت امور خارجه در زمینه ثبت‌نام داوطلبانی که در خارج از کشور قصد ثبت نام دارند، انجام شده و آمادگی کامل در این خصوص وجود دارد تصریح کرد.»</p>
      <p>وی همچنین خبر داد که کار چاپ تعرفه‌های اخذ رأی از هفته گذشته آغاز شده است.</p>
      <p>
        <b>نفی سهمیه بندی برای اصولگرایان</b>
      </p>
      <p>نخستین بیانیه شورای ائتلاف اصولگرایان منتشر و در آن سهمیه بندی برای جریان های سیاسی نفی شد.</p>
      <p>در بخشی از این بیانیه آمده است: «از دیگر اصول محوری، نفی سهمیه بندی برای تشکل ها و جریان های سیاسی و استفاده از مطالعات علمی در حوزه انتخابات و مطالبات مردم است. شورای ائتلاف نیروهای انقلاب، با ایجاد یک هیئت اجرایی کارآمد و و تشکیل کارگروه‌های فعال زیر نظر شورا، ضامن پیشبرد امور بر اساس شاخصه های پیش گفته است. مسلما بزرگ ترین سرمایه این شورا، همراهی عموم ملت انقلابی ایران اسلامی و به ویژه جوانان خواهد بود.»</p>
      <p>
        <b>دفاع عارف از سرا</b>
      </p>
      <p>رئیس شورای سیاستگذاری اصلاح‌طلبان از طرح رسا دفاع کرد و آن را راهی برای دموکراتیک‌تر شدن فرایند تهیه لیست اصلاح‌طلبان دانست.</p>
      <p>محمدرضا عارف در همین راستا اظهار کرد: « در انتخابات گذشته بر اساس ساز و کارهایی لیست انتخاباتی تهیه می شد در این دوره هم بر اساس آسیب شناسی که از نحوه بستن لیست های انتخاباتی انجام شد طرحی با عنوان «سرا» برای دموکراتیک‌تر شدن این مکانیزم در شورای عالی سیاست گذاری جبهه اصلاح طلبان کلیات آن به تصویب رسید که البته جزییات آن با وسواس و با در نظر گرفتن نظرات نخبگان در کارگروه راهبردها در حال بررسی است.»</p>
      <p>شهیندخت مولاوردی سرلیستی خود برای اصلاح‌طلبان را تکذیب کرد و انتشار این اخبار را گمانه‌زنی انتخاباتی دانست. غلامعلی حدادعادل نیز اعلام کرد که در انتخابات مجلس شرکت نمی‌کند.</p>
    </article>
  </body>
</html>