<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825080.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:32:00+00:00"/>
    <meta property="og:title" content="هشدار جدی به شایعه پراکنان اخبار بنزین در فضای مجازی"/>
    <meta property="og:description" content="به گزارش الف به نقل از پایگاه اطلاع‌رسانی وزارت کشور، صیدال فعال رئیس مرکز فوریت های امنیتی، اطلاعات و اخبار وزارت کشور اعلام کرد: با توجه به اینکه پس از اجرای برنامه تغییر قیمت بنزین، زمینه سوءاستفاده و شایعه پراکنی عده ای در فضای مجازی ایجاد شده است و در این راستا معاندین نیز در جهت بزرگ نمایی رویدادها و برای دست یابی به اهداف ضد مردمی خود، اقدام به شایعه سازی و دروغ پراکنی می کنند."/>
  </head>
  <body>
    <article>
      <h1>هشدار جدی به شایعه پراکنان اخبار بنزین در فضای مجازی</h1>
      <address>
        <time datetime="2019-11-16T12:32:00+00:00">16 Nov 2019, 12:32</time>
      </address>
      <p>رئیس مرکز فوریت‌های امنیتی، اطلاعات و اخبار وزارت کشور تاکید کرد که با شایعه پراکنان فضای مجازی مطابق قانون برخورد می شود.</p>
      <p>به گزارش الف به نقل از پایگاه اطلاع‌رسانی وزارت کشور، صیدال فعال رئیس مرکز فوریت های امنیتی، اطلاعات و اخبار وزارت کشور اعلام کرد: با توجه به اینکه پس از اجرای برنامه تغییر قیمت بنزین، زمینه سوءاستفاده و شایعه پراکنی عده ای در فضای مجازی ایجاد شده است و در این راستا معاندین نیز در جهت بزرگ نمایی رویدادها و برای دست یابی به اهداف ضد مردمی خود، اقدام به شایعه سازی و دروغ پراکنی می کنند.</p>
      <p>فعال در همین زمینه ادامه داد: پخش کلیپ های مربوط به سنوات قبل در فضای مجازی از جمله این اقدامات است که این حرکت موجب ترویج فضای بی اعتمادی و ناامنی در سطح جامعه می شوند. بعنوان نمونه پخش کلیپ مربوط به چند مورد آتش سوزی سال های گذشته که ناشی از تحریق های غیرعمدی بوده، با ادعای کاملا دروغ آتش سوزی در پمپ بنزین در یک خیابان تهران و یا در یکی دو شهر دیگر، که همچنان که از سوی خبرگزاری های مختلف اعلام شد، به هیچ عنوان واقعیت ندارد.</p>
      <p>رئیس مرکز فوریت های امنیتی، اطلاعات و اخبار وزارت کشور تصریح کرد: البته شهروندان، هر خبری که در فضای مجازی منتشر می‌شود را باور نمی کنند و حتماً نسبت به صحت و سقم اخبار تحقیق می کنند. طبیعتا اخبار موثق از سوی خبرگزاری‌های رسمی و پایگاه های معتبر خبری منتشر و یا بازنشر می شود.</p>
      <p>وی افزود: افرادی که اقدام به شایعه‌پراکنی در فضای مجازی و شبکه‌های اجتماعی می کنند، از جمله مطابق با مواد ۷۴۴، ۷۴۵ و ۷۴۶ قانون مجازات اسلامی، پاسخگوی اقدامات خود خواهند بود.</p>
      <p>فعال همچنین خاطرنشان کرد: مرکز فوریت های امنیتی، اطلاعات و اخبار وزارت کشور بر تمامی پدیده ها و حوادث امنیتی اشراف کامل، دقیق و سریع دارد.</p>
    </article>
  </body>
</html>