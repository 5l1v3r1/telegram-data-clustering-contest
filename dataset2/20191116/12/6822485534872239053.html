<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T12:04:00+00:00"/>
    <meta property="og:title" content="عضو هیأت رئیسه مجلس: قیمت بنزین باید پلکانی افزایش می‌یافت"/>
    <meta property="og:description" content="اکبر رنجبرزاده نماینده مردم اسدآباد در مجلس شورای اسلامی در گفت‌وگو با فارس، با اشاره به افزایش قیمت و سهمیه‌بندی بنزین گفت: رئیس جمهور باید در یک گفت‌وگوی تلویزیونی مردم را نسبت به افزایش قیمت بنزین و نتایج حاصل از این افزایش قیمت توجیه و توضیحات لازم را در این باره به مردم ارائه کند."/>
  </head>
  <body>
    <article>
      <h1>عضو هیأت رئیسه مجلس: قیمت بنزین باید پلکانی افزایش می‌یافت</h1>
      <address>
        <time datetime="2019-11-16T12:04:00+00:00">16 Nov 2019, 12:04</time>
      </address>
      <p>اکبر رنجبرزاده با بیان اینکه بهتر بود افزایش قیمت بنزین به صورت پلکانی انجام می‌شد، گفت: رئیس جمهور باید در یک گفت‌وگوی تلویزیونی مردم را نسبت به افزایش قیمت بنزین توجیه و قانع کند.</p>
      <p>اکبر رنجبرزاده نماینده مردم اسدآباد در مجلس شورای اسلامی در گفت‌وگو با فارس، با اشاره به افزایش قیمت و سهمیه‌بندی بنزین گفت: رئیس جمهور باید در یک گفت‌وگوی تلویزیونی مردم را نسبت به افزایش قیمت بنزین و نتایج حاصل از این افزایش قیمت توجیه و توضیحات لازم را در این باره به مردم ارائه کند.</p>
      <p>وی افزود: دولت بهتر بود تا با توجه به فرصت 6 ساله‌ای که در اختیار داشت به صورت پلکانی افزایش قیمت بنزین را اجرایی کند تا شیب تند افزایش قیمت بنزین به مردم فشار وارد نکند.</p>
      <p>عضو هیأت رئیسه مجلس اظهار داشت: نمایندگان به صورت مستقیم و دائمی با مردم در ارتباطند و مناسب بود دولت در اجرای چنین طرحی از نظرات و پیشنهادات نمایندگان نیز استفاده کند که این طرح در اجرا از پختگی بیشتری برخوردار باشد.</p>
      <p>رنجبرزاده خاطرنشان کرد: از سوی دیگر با توجه به در پیش بودن انتخابات مجلس الان زمان مناسبی برای افزایش قیمت بنزین نبود و بهتر بود دولت زمان دیگری برای این کار انتخاب می‌کرد.</p>
      <p>عضو هیأت رئیسه مجلس در پایان گفت: ما چند هفته دیگر بحث بررسی لایحه بودجه 99 در مجلس را در پیش داریم، با توجه به اینکه در ماه‌های پایانی سال قرار داریم و بودجه 99 هم قرار است بررسی شود مناسب بود تا دولت افزایش قیمت بنزین را در بودجه 99 لحاظ کند تا شوک کمتری به جامعه وارد شود.</p>
    </article>
  </body>
</html>