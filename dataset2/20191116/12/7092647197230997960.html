<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39724/%D8%A8%D8%B1%D9%82-%D8%AA%D9%88%D9%84%DB%8C%D8%AF%DB%8C-%D8%A7%D8%B6%D8%A7%D9%81%DB%8C-%D9%85%D8%A7%DB%8C%D9%86%D8%B1%E2%80%8C%D9%87%D8%A7-%D8%AE%D8%B1%DB%8C%D8%AF%D8%A7%D8%B1%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-16T12:22:00+00:00"/>
    <meta property="og:title" content="برق تولیدی اضافی ماینر‌ها خریداری می‌شود"/>
    <meta property="og:description" content="سخنگوی ساتبا گفت: استخراج کنندگان رمزارز‌ها اگر نسبت به احداث نیروگاه تجدیدپذیر اقدام کرده و اضافه تولید داشته باشند این سازمان برق آن‌ها را براساس تعرفه‌های مصوب خریداری می‌کند"/>
  </head>
  <body>
    <article>
      <h1>برق تولیدی اضافی ماینر‌ها خریداری می‌شود</h1>
      <address><time datetime="2019-11-16T12:22:00+00:00">16 Nov 2019, 12:22</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>سخنگوی ساتبا گفت: استخراج کنندگان رمزارز‌ها اگر نسبت به احداث نیروگاه تجدیدپذیر اقدام کرده و اضافه تولید داشته باشند این سازمان برق آن‌ها را براساس تعرفه‌های مصوب خریداری می‌کند</i>
      </p>
      <figure>
        <img src="https://barghnews.com/files/fa/news/1398/8/25/83817_195.jpg"/>
      </figure>
      <p>به گزارش <a href="http://www.barghnews.com/">برق نیوز</a>،«جعفر محمد نژاد سیگارودی» افزود: مقررات تامین برق مرکز‌های استخراج رمزارز‌ها هجدهم آبان‌ماه امسال توسط وزیر نیرو ابلاغ شدکه در بخشی از این مصوبه به استخراج کنندگان رمزارز‌ها اجازه داده شده انرژی الکتریکی مورد نیاز خود را با سرمایه گذاری و ایجاد ظرفیت تولید برق از محل انرژی‌های پاک تامین کند.<br/>مدیرکل روابط عمومی سازمان ساتبا ادامه داد: بر این اساس مراکزی که با احداث نیروگاه‌های تجدیدپذیر انرژی برق خود را تامین کنند، می‌توانند با تزریق انرژی مازاد بر مصرف خود به شبکه، مطابق مقررات بازار برق، معادل آن را در ساعت‌های کسر تولید نسبت به مصرف، از طریق شبکه دریافت کنند.<br/><br/>محمدنژاد سیگارودی خاطرنشان کرد: چنانچه در طول دوره صدور صورتحساب، خالص برق تزریقی این نوع مشترکان به شبکه مثبت باشد، سازمان ساتبا مابه‌التفاوت تولید و مصرف این نوع نیروگاه‌ها را با نرخ نیروگاه‌های تجدیدپذیر و پاک خریداری می‌کند. چنانچه خالص برق تزریقی به شبکه منفی باشد، مابه‌التفاوت میزان مصرف و تولید مراکز استخراج رمزارز‌ها توسط شرکت برق منطقه‌ای با تعرفه برق مربوط به این نوع مراکز، محاسبه و از آن‌ها دریافت خواهد شد.<br/><br/>سخنگوی سازمان ساتبا گفت: این درصورتی است که استخراج کنندگان رمزارز‌ها برای تولید برق از انرژی‌های تجدیدپذیر تمایل داشته باشند و علاوه بر آن مازاد مصرف را بخواهند به شبکه سراسری بدهند. منبع: <a href="http://barghnews.com/">ایرنا</a></p>
    </article>
  </body>
</html>