<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=956501"/>
    <meta property="og:site_name" content="Andhrajyothy"/>
    <meta property="article:published_time" content="2019-11-16T12:53:42+00:00"/>
    <meta property="og:title" content="రాహుల్ గాంధీకి వ్యతిరేకంగా బీజేపీ దేశవ్యాప్త ఆందోళన"/>
    <meta property="og:description" content="ADVT"/>
  </head>
  <body>
    <article>
      <h1>రాహుల్ గాంధీకి వ్యతిరేకంగా బీజేపీ దేశవ్యాప్త ఆందోళన</h1>
      <address>
        <time datetime="2019-11-16T12:53:42+00:00">16 Nov 2019, 12:53</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>న్యూఢిల్లీ:</b> కాంగ్రెస్ నేత రాహుల్ గాంధీకి వ్యతిరేకంగా బీజేపీ ఇవాళ దేశవ్యాప్త ఆందోళన చేపట్టింది. రాఫెల్ ఒప్పందంపై ప్రధాని నరేంద్రమోదీపై అసత్య ఆరోపణలు చేసినందుకు రాహుల్ క్షమాపణ చెప్పాల్సిందేనని ఆ పార్టీ డిమాండ్ చేసింది. భారత దేశ రక్షణరంగ కొనుగోళ్లలో పారదర్శకతను ప్రశ్నిస్తూ కాంగ్రెస్ నేతలు దేశం పరువు బజారు కీడ్చారంటూ బీజేపీ వర్కింగ్ ప్రెసిడెంట్ జేపీ నడ్డా మండిపడిన సంగతి తెలిసిందే. రాఫెల్ ఒప్పందంపై కాంగ్రెస్ నేతలు దేశాన్ని తప్పుదోవ పట్టించేందుకు ప్రయత్నించారనీ... వారి అబద్దాలను ప్రజల్లోకి తీసుకెళ్లేలా దేశవ్యాప్త ఆందోళన చేపట్టాలని బీజేపీ శ్రేణులను నడ్డా ఆదేశించారు. దీంతో ఇవాళ ముంబై సహా పలు ప్రాంతాల్లో బీజేపీ కార్యకర్తలు పెద్ద ఎత్తున ఆందోళన చేపట్టారు.</p>
      <p> రాఫెల్ ఒప్పందంలో మోదీ ప్రభుత్వం భారీ అవినీతికి పాల్పడిందన్న ఒకే ఒక్క ఆరోపణతో కాంగ్రెస్ పార్టీ 2019 లోక్‌సభ ఎన్నికల్లో విస్తృత ప్రచారం చేసింది. రాహుల్ గాంధీ ఏకంగా ప్రధాని మోదీని ‘‘దొంగ’’ అంటూ పదేపదే తన ప్రసంగాల్లో సంబోధించారు. ఈ నేపథ్యంలో రాఫెల్ ఒప్పందంపై మోదీ ప్రభుత్వానికి మరోసారి క్లీన్ చిట్ ఇస్తూ గరువారం సుప్రీంకోర్టు తీర్పు వెలువరించింది. ఈ ఒప్పందంపై విచారణ అవసరం లేదంటూ గతంలో ఇచ్చిన తీర్పుపై దాఖలైన రివ్యూ పిటిషన్లను సైతం సుప్రీం ధర్మాసనం కొట్టేసింది. ‘‘ఈ ఒప్పందంపై ఎఫ్ఐఆర్ నమోదు చేయాల్సిన అవసరం గానీ, విచారణకు ఆదేశించాల్సిన అవసరంగానీ ఉందని మేము భావించడం లేదు...’’ అని సుప్రీం స్పష్టం చేసింది. సుప్రీం కోర్టు మరోసారి క్లీన్ చిట్ ఇచ్చినందున రాహుల్ గాంధీ ఇప్పటికైనా క్షమాపణ చెప్పాలని బీజేపీ డిమాండ్ చేస్తోంది.</p>
    </article>
  </body>
</html>