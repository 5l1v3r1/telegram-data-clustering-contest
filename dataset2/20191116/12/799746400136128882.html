<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/16/7103123/"/>
    <meta property="og:site_name" content="Європейська правда"/>
    <meta property="article:published_time" content="2019-11-16T12:30:09+00:00"/>
    <meta property="og:title" content="В Осло прокоментували видачу Росією засудженого за шпигунство норвежця"/>
    <meta property="og:description" content="Норвезька прем’єрка Ерна Солберг в п’ятницю подякувала Литві за те, що в ході обміну шпигунами з Росією країна допомогла повернути колишнього норвезького прикордонника Фруде Берга, засудженого у Москві за шпигунство."/>
  </head>
  <body>
    <article>
      <h1>В Осло прокоментували видачу Росією засудженого за шпигунство норвежця</h1>
      <address>
        <time datetime="2019-11-16T12:30:09+00:00">16 Nov 2019, 12:30</time>
      </address>
      <p>Норвезька прем'єрка Ерна Солберг в п'ятницю подякувала Литві за те, що в ході обміну шпигунами з Росією країна допомогла повернути колишнього норвезького прикордонника <b><a href="https://www.eurointegration.com.ua/news/2019/04/16/7095235/">Фруде Берга</a></b>, засудженого у Москві за шпигунство.</p>
      <p>Про це повідомляє "Європейська правда" з посиланням на <a href="https://www.nrk.no/">NRK</a>.</p>
      <p>Вона підтвердила, що норвежець після майже двох років перебування у неволі був звільнений і переданий посольству Норвегії в Вільнюсі.</p>
      <p>"Рішення було нарешті знайдено завдяки тісній співпраці з владою Литви. Хочу подякувати Литві за важкі політичні компроміси, які довелося зробити для звільнення Фрода Берга. Це приклад доброї співпраці двох союзників", - каже Солберг.</p>
      <p>За словами Солберг, в угоді не йшлося про видачу утримуваних осіб з боку Норвегії. Вона не коментує питання, що стосуються розвідки.</p>
      <p>"Ми ніколи не підтверджували і не підтвердимо, що хтось працює на розвідку", - каже голова уряду.</p>
      <p>У свою чергу міністр закордонних справ Норвегії Іне Еріксен Сорейде заявила, що<i> </i>"наша співпраця з Росією йде добре, ми не відчуваємо, що ця справа ускладнила наші стосунки".</p>
      <p>Нагадаємо, президент Литви Гітанас Наусада у четвер <b><a href="https://www.eurointegration.com.ua/news/2019/11/15/7103068/">помилував двох громадян Росії</a></b>, проклавши шлях для обміну з Москвою. </p>
      <p>Зі свого боку Москва погодилася помилувати двох затриманих у Росії литовських громадян, Євгенія Матайтіса та Арістідаса Тамошайтіса, засуджених 2016 року. Також Москва погодилася відпустити норвежця Берга.</p>
      <p>Обмін відбувся сьогодні на литовсько-російському кордоні. Двоє російських громадян, Ніколай Філіпченко та Сергєй Моісеєнко, були передані Російській Федерації.</p>
      <related>
        <a href="https://www.eurointegration.com.ua/news/2019/10/30/7102462/"/>
      </related>
    </article>
  </body>
</html>