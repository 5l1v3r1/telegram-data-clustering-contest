<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89782"/>
    <meta property="og:site_name" content="Denník politika"/>
    <meta property="article:published_time" content="2019-11-16T12:35:16+00:00"/>
    <meta property="og:title" content="Zomrel Werner Gustav Doehner, posledný preživší katastrofy vzducholode Hindenburg"/>
    <meta property="og:description" content="16.11.2019 (Webnoviny.sk) – Vo veku 90 rokov zomrel Werner Gustav Doehner, posledný preživší katastrofy vzducholode Hindenburg."/>
  </head>
  <body>
    <article>
      <h1>Zomrel Werner Gustav Doehner, posledný preživší katastrofy vzducholode Hindenburg</h1>
      <address><time datetime="2019-11-16T12:35:16+00:00">16 Nov 2019, 12:35</time> by <a rel="author">Webnoviny</a></address>
      <p>16.11.2019 (Webnoviny.sk) – Vo veku 90 rokov zomrel Werner Gustav Doehner, posledný preživší katastrofy vzducholode Hindenburg.</p>
      <p>Doehner, ktorý utrpel vážne popáleniny na tvári, rukách a nohách, kým sa jeho mame podarilo jeho i brata vyhodiť von z horiacej vzducholode, bol posledným zo 62 pasažierov a členov posádky, ktorí prežili tragédiu zo 6. mája 1937. Požiar zabil jeho otca, sestru a ďalších 34 ľudí. On sám mal v čase tragédie len osem rokov.</p>
      <p>Werner Doehner podľa jeho syna Bernieho o havárii nerozprával. Pred blížiacim sa 80. výročím však agentúre AP v roku 2017 povedal, že na palube vzducholode, ktorá smerovala na letisko Lakehurst v New Jersey, bol spolu s rodičmi, starším bratom a sestrou. Otca vraj naposledy videl, keď sa vybral do kabíny po tom, ako urobil z jedálne niekoľko fotografií letiska. „<i>Zrazu horel vzduch</i>,“ spomínal.</p>
      <p>Doehnerovci sa vracali domov do Mexika, kde otec rodiny pôsobil vo farmaceutickej firme. Tam napokon otca i sestru pochovali.</p>
      <p>Doehner sa narodil v nemeckom Darmstadte a vyrastal v Mexiku. V roku 1984 odišiel za prácou do Spojených štátov. Od roku 1999 bol na dôchodku. V roku 2001 sa presťahoval do Parachute v Colorade a od roku 2018 žil spolu s manželkou Elin v Laconii v New Hampshire. Zomrel 8. novembra v tamojšej nemocnici.</p>
      <p>Viac k témam: <a href="https://www.webnoviny.sk/tag/vzducholod-hindenburg/"><u>vzducholoď Hindenburg</u></a><br/>Zdroj: Webnoviny.sk – <a href="https://www.webnoviny.sk/zomrel-werner-gustav-doehner-posledny-prezivsi-katastrofy-vzducholode-hindenburg/"><u>Zomrel Werner Gustav Doehner, posledný preživší katastrofy vzducholode Hindenburg</u></a> © SITA Všetky práva vyhradené.</p>
    </article>
  </body>
</html>