<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640261/%D8%B4%D8%A7%D9%87%D8%AF-%D8%A7%D8%B5%D9%84%DB%8C-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86%E2%80%8C%DA%AF%DB%8C%D8%AA-%DA%A9%D8%A7%D8%AE-%D8%B3%D9%81%DB%8C%D8%AF-%D8%B1%D8%A7-%DA%AF%D8%B1%D9%81%D8%AA%D8%A7%D8%B1-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T12:12:00+00:00"/>
    <meta property="og:title" content="شاهد اصلی پرونده اوکراین‌گیت، کاخ سفید را گرفتار کرد"/>
    <meta property="og:description" content="سخنان شاهد اصلی پرونده استیضاح رئیس‌جمهور آمریکا در کنگره، کاخ سفید را به شدت به دردسر انداخته است."/>
  </head>
  <body>
    <article>
      <h1>
        <a href="https://www.bultannews.com/fa/news/640261/%D8%B4%D8%A7%D9%87%D8%AF-%D8%A7%D8%B5%D9%84%DB%8C-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86%E2%80%8C%DA%AF%DB%8C%D8%AA-%DA%A9%D8%A7%D8%AE-%D8%B3%D9%81%DB%8C%D8%AF-%D8%B1%D8%A7-%DA%AF%D8%B1%D9%81%D8%AA%D8%A7%D8%B1-%DA%A9%D8%B1%D8%AF">شاهد اصلی پرونده اوکراین‌گیت، کاخ سفید را گرفتار کرد</a>
      </h1>
      <h2>سخنان شاهد اصلی پرونده استیضاح رئیس‌جمهور آمریکا در کنگره، کاخ سفید را به شدت به دردسر انداخته است.</h2>
      <address><time datetime="2019-11-16T12:12:00+00:00">16 Nov 2019, 12:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از شبکه تلویزیونی سی‌ان‌ان، سرانجام جلسه استماع یکی از شاهدان اصلی درباره پرونده تحقیق و تفحص درباره استیضاح دونالد ترامپ، رئیس جمهور آمریکا، برگزار شد. مطالبی که در این جلسه استماع مطرح شد برای کاخ سفید بسیار گران تمام شده است.</p>
      <p>این شاهد اصلی ماجرای فوق تایید و تاکید کرد که ترامپ از مقامات اوکراین خواسته‌هایی داشته است. وی که از دستیاران سابق کاخ سفید است در این جلسه استماع گفت از زبان رئیس جمهور آمریکا شنیده است که او درباره تحقیق و تفحص از بایدن در اوکراین از رئیس جمهور این کشور خواسته‌هایی داشته است.</p>
      <p>بنا بر اعلام سی‌ان‌ان، کاخ سفید در تلاش است به نوعی به این اظهارات پاسخ بدهد، اما کاملا روشن است که کاخ سفید به شدت گرفتار شده است. ترامپ گفته است یادش نمی‌آید چنین گفتگویی وجود داشته باشد! این سخنان ترامپ کار را بدتر کرده است؛ زیرا وقتی رئیس جمهوری می‌گوید به یاد ندارم، اما واقعیت‌ها گویای داستان اصلی باشد کار پیچیده‌تر می‌شود.</p>
      <p>در همین حال، ترامپ روز جمعه یکی از شاهدان پرونده تحقیق برای استیضاح خود را همزمان با حضور وی در کنگره به باد انتقاد گرفت.</p>
      <p>او در حالی که ماری یووانوویچ، سفیر سابق آمریکا در اوکراین، برای ادای شهادت در پرونده تحقیق برای استیضاح در کمیته اطلاعات مجلس نمایندگان حضور یافته بود در صفحه توئیتر خود عملکرد او را زیر سوال برد.</p>
      <p>رئیس‌جمهور آمریکا در توئیت خود نوشت: «اوضاع هر جایی که ماری یووانوویچ رفت بد شد. او کارش را از سومالی آغاز کرد، نتیجه اش چه شد؟ بعد از آن به اوکراین می‌رسیم. رئیس جمهوری جدید اوکراین در دومین مکالمه تلفنی با من نظر نامساعدی درباره او داشت. این حق بدون قید و شرط رئیس جمهور است که سفرا را منصوب کند.»</p>
      <p>آدام شیف، رئیس کمیته اطلاعات مجلس نمایندگان در جریان جلسه شهادت ماری یووانوویچ، توئیت ترامپ را برای سفیر سابق آمریکا در اوکراین قرائت کرد و واکنش او را جویا شد. ماری یووانوویچ در پاسخ به رئیس کمیته اطلاعات مجلس نمایندگان گفت که حمله توئیتری رئیس جمهوری آمریکا برای او «بسیار رعب‌آور» است.</p>
      <p>سفیر سابق آمریکا در اوکراین افزود: «نمی توانم در مورد آنچه رئیس جمهوری تلاش دارد انجام دهد سخنی بگویم. اما به نظرم تاثیرش این است که رعب آور است.»</p>
      <p>رئیس کمیته اطلاعات مجلس نمایندگان در پاسخ به ماری یووانوویچ تاکید کرد که شماری از اعضای مجلس نمایندگان موضوع «ارعاب شاهدان» را «بسیار بسیار جدی» تلقی می‌کنند.</p>
      <p>ماری یووانوویچ در ماه مه (اردیبهشت) سال جاری از سمت خود به عنوان سفیر آمریکا در اوکراین برکنار شد. رودی جولیانی، وکیل دونالد ترامپ که به دنبال تشویق دولت اوکراین به انجام تحقیق در مورد جو بایدن بود از ماری یووانوویچ انتقاد کرده بود.</p>
      <p>اعضای دموکرات مجلس نمایندگان بر این باور هستند که کاخ سفید با برکناری ماری یووانوویچ قصد داشته تا امکان اعمال فشار بر دولت اوکراین برای تحقیق در مورد جو بایدن را فراهم کند.</p>
      <p>رئیس‌جمهور آمریکا با اعلام اینکه مسئله استیضاح یک روند سیاسی است، گفت خواهان آزادی بیان است!</p>
    </article>
  </body>
</html>