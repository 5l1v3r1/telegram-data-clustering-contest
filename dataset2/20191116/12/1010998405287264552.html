<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/stoichkov-balgarite-sme-tihi-i-uvazhavame-drugite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T12:54:00+00:00"/>
    <meta property="og:title" content="Стоичков: Българите сме тихи и уважаваме другите"/>
    <meta property="og:description" content="Камата коментира проблема с расизма"/>
  </head>
  <body>
    <article>
      <h1>Стоичков: Българите сме тихи и уважаваме другите</h1>
      <h2>Камата коментира проблема с расизма</h2>
      <address>
        <time datetime="2019-11-16T12:54:00+00:00">16 Nov 2019, 12:54</time>
      </address>
      <p>Христо Стоичков анализира проблемите с расизма по футболните стадиони у нас, след като българският национален отбор получи наказание от УЕФА заради неприятни подвиквания от трибуните по време на мача с Англия. </p>
      <p>Легендарният футболист реагира емоционално в телевизията, за която работи в САЩ - "Унивижън", и дори се разплака в ефир, но пред <a href="https://www.dailymail.co.uk/sport/football/article-7691691/Tears-icon-Bulgarian-legend-Hristo-Stoichkov-reveals-racist-fans-cry-despair.html">английското издание "Дейли Мейл"</a> обясни, че подобни действия не са типични за България и са дело на малка група хора.</p>
      <p>"Тогава се почувствах много, много зле. Плаках, защото ми дойде отвътре. Страната ми е добра. Не е типично за нас. Играл съм много пъти на този стадион и никога не съм чувал такова нещо. Никога, никога, никога. Такъм проблем просто не съществува! Той се появи заради лоши хора. Българите сме много тихи и уважаваме другите. Уважаваме много другите хора и държави, дори когато сме гости. Това не сме ние!", заяви Камата в типичния си стил от Маями.</p>
      <figure>
        <img src="https://img.bg.sof.cmestatic.com/media/images/640x/Apr2018/2111621329.jpg"/>
        <figcaption>Снимка: www.cska.bg</figcaption>
      </figure>
      <p>"Хората, които правеха нацистки знаци и издаваха маймунски звуци, са много глупави. Не мога да бъда категоричен, но този проблем не съществуваше по мое време", добави той.</p>
      <p>"За това съм и толкова ядосан. Гордея се с моята страна, с това, че съм играл за нея и съм я представял. Изговори се много за този инцидент, даже прекалено. Трябва да се вземат някакви мерки", завърши той.</p>
      <p>УЕФА вече обяви наказанието на България заради расистките скандирания. Националният ни отбор трябва да изиграе един мач пред празни трибуни (този с Чехия на 17 ноември) и да плати 85 хил. евро. Също така страната ни ще бъде под мониторинг и при ново подобно провинение в следващите 2 години, ще последва още един домакински мач без публика.</p>
    </article>
  </body>
</html>