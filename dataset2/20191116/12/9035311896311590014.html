<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/yolsuzluk-golgesinde-yarim-kalan-mose-projesi-venedik-i-kurtarabilir-mi"/>
    <meta property="og:site_name" content="euronews"/>
    <meta property="article:published_time" content="2019-11-16T12:52:50+00:00"/>
    <meta property="og:title" content="Rüşvet gölgesinde yarım kalan Mose projesi Venedik'i kurtarabilir mi?"/>
    <meta property="og:description" content="İtalya, son 50 yılın en kötü su baskınına maruz kalan Venedik kentini korumak için yıllar önce başlattığı ancak yolsuzluk nedeniyle yarıda kalan bariyer projesine devam etme kararı aldı"/>
  </head>
  <body>
    <article>
      <h1>Rüşvet gölgesinde yarım kalan Mose projesi Venedik'i kurtarabilir mi?</h1>
      <address><time datetime="2019-11-16T12:52:50+00:00">16 Nov 2019, 12:52</time> by <a rel="author">Enis Günaydın </a></address>
      <p>İtalya, son 50 yılın en kötü su baskınına maruz kalan Venedik kentini korumak için yıllar önce başlattığı ancak yolsuzluk nedeniyle yarıda kalan bariyer projesine devam etme kararı aldı.</p>
      <p>Aşırı yağış nedeniyle sular altında kalan tarihi şehri ziyaret eden İtalya Başbakanı Giuseppe Conte, Venedik için acil durum kararı alındığını açıkladı. Şehrin benzer doğal afetlerden korunması için alınacak önlemler arasında ise Mose isimli bariyer projesi bulunuyor.</p>
      <h3>Mose projesi nedir?</h3>
      <p>Kanallarıyla ünlü Venedik kentini sular altında kalmaktan korumak için geliştirilen Mose isimli projenin ilk çizimleri 1984 yılında yapıldı. Projenin amacı, Venedik Lagünü'nü gerektiğinde bariyerlerle kapatarak, gelgit olayı yaşandığında ve deniz seviyesi yükseldiğinde şehri koruyabilmekti.</p>
      <p>"Modulo Sperimentale Elettromeccanico" (Deneysel elektromekanik modül) kelimelerinin kısaltmasından elde edilen Mose ismi, Kızıl Deniz'i asasıyla ikiye ayırdığına inanılan Musa peygambere atıfta bulunarak seçildi.</p>
      <p>2003 yılında Berlusconi hükümeti döneminde inşasına başlanan projenin 2016 yılında son bulması gerekiyordu. Ancak rüşvet ve yolsuzluk olayları Mose'nin zamanında bitmesine engel oldu.</p>
      <h3>Valiye 12 milyon euro rüşvet</h3>
      <figure>
        <iframe src="https://www.youtube.com/embed/xJmmf0mJKuk" width="640" height="360" data-service="Youtube" scrolling="no"/>
      </figure>
      <p>2013 yılında İtalyan polisinin mali suçlarla mücadele birimi Guardia Finanza, Venedik bölgesi valisi Giancarlo Galan'a ait 12 milyon euroya el koydu. Yapılan soruşturmalarda Galan'ın rüşvet olarak aldığı paraları Dubai'de lüks gayrimenkul satın almak için kullandığı ortaya çıktı.</p>
      <p>2014 yılında suçunu kabul eden Vali Galan, 2 yıl 10 ay hapis cezasına çarptırıldı.</p>
      <p>Mose projesini olumsuz etkileyen yolsuzluk olayları Galan ile sınırlı kalmadı. Panama Belgeleri, çok sayıda şirket ve kişinin ihalelerden fayda sağlamaya çalıştığını ortaya koydu.</p>
      <h3>Mose şuan ne durumda?</h3>
      <p>Günümüzde Mose projesi kapsamında Venedik Lagünü etrafında 78 adet açık sarı renkte bariyer bulunuyor.</p>
      <p>Bu bariyerler gerektiğinde deniz seviyesinin üstüne çıkarak, Adriyatik Denizi'nden gelen yüksek dalgaların önünü kesmesi planlanıyor. İlk denemelerin gelecek yıl başlayacağı projenin 2021 yılı sonunda tam anlamıyla sona ereceği öngörülüyor.</p>
      <p>Projenin her şey dahil toplam maliyetinin 7 milyar euroyu bulacağı düşünülüyor.</p>
      <h3>Bu önlemler yeterli olacak mı?</h3>
      <p>Öte yandan uzmanlar Mose projesinin yeterli olmayacağı yönünde endişelerini dile getiriyor. 2010 yılında yayımlanan Birleşmiş Milletler raporuna göre söz konusu bariyerler, 2100 yılına kadar deniz seviyesinin ortalama 22 santimetre yükseleceği tahminlerine dayandırılarak tasarlanmış.</p>
      <p>Söz konusu tahminlerin artık çok fazla iyimser kaldığını açıklayan rapor, "Planlanan bariyerler önümüzdeki on yıllarda su baskınlarını engelleyebilir ama deniz seviyesi yükseldikçe bariyerlerin tamamen kapalı kalması bile kenti koruyamayacak. Bu bir ihtimal değil, ne zaman gerçekleşeceğini bilmediğimiz bir kesinlik." ifadelerine yer veriyor.</p>
      <p>Mose'nin 30 ila 40 yıla kadar işlevini kaybedebileceğini belirten uzmanlar, yine de geçici bir çözüm olarak projenin tamamlanmasından yana.</p>
    </article>
  </body>
</html>