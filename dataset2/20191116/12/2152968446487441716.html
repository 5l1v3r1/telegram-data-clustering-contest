<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/16/spreli-detskite-nadbavki-na-24-000-semeistva-28-000-deca-s-neizvineni-otsystviia.429853"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T12:06:00+00:00"/>
    <meta property="og:title" content="Спрели детските надбавки на 24 000 семейства, 28 000 деца с неизвинени отсъствия"/>
    <meta property="og:description" content="Подпомагат самотни майки и бедни семейства със стоки за децата | Dnes.bg"/>
  </head>
  <body>
    <article>
      <h1>Спрели детските надбавки на 24 000 семейства, 28 000 деца с неизвинени отсъствия</h1>
      <h2>Подпомагат самотни майки и бедни семейства със стоки за децата</h2>
      <address><time datetime="2019-11-16T12:06:00+00:00">16 Nov 2019, 12:06</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>От януари до края на септември санкционираните семейства заради деца в училищна възраст, допуснали пет неизвинения отсъствия месечно, са 24 000, като децата в тези семейства са 28 000.</p>
      <p>Помощта е спирана за месеца, в който са допуснати отсъствията, а от тази учебна година санкциите ще са по-строги - помощта ще се спира за една година.</p>
      <p>Санкционираните деца в предучилищна възраст са 3200, сочат данните на Агенцията за социално подпомагане. Те бяха оповестени на семинар за журналисти в Боровец.</p>
      <p>С детски добавки са подпомогнати 685 000 деца в 659 000 семейства.</p>
      <p>Одобрените целеви помощи за отопление са за 245 000 души, начислената сума за тях е около 115 милиона лева. Увеличението спрямо миналата година е с близо около 60 000 души, заради разширения обхват и повишената сума с 40 милиона лева допълнително.</p>
      <p>На 15 октомври 2019 г. приключи приемането на заявления - декларации за отпускане на еднократната помощ от 250 лева за ученици в първи клас за учебната 2019/2020 година.</p>
      <p>Последните данни от Агенцията за социално подпомагане сочат, че са подадени 33 122 заявления - декларации, а издадените заповеди за отпускане на помощта са 31 202 и те се отнасят за 31 844 деца-първокласници.</p>
      <p>За миналата учебна 2018/2019 година подадените заявления-декларации за отпускане на тази помощ бяха общо 36 100, а издадените заповеди за отпускане на помощта бяха 34 842 и се отнасяха за 35 550 деца.</p>
      <p>България ще предложи на ЕК за следващия програмен период разширяване на типа подпомагане по Оперативната програма за храни и/или основно материално подпомагане, както и увеличаване на броя на хората, които се подпомагат. Това каза заместник-министърът на труда и социалната политика Зорница Русинова на семинара за журналисти в Боровец.</p>
      <p>Бюджетът на Оперативната програма в момента е около 241 милиона лева. Като усвояване и управление програмата е на първо място в ЕС. Няма риск от загуба на средства. Прогнозата е около 500 милиона лева да е програма за следващия програмен период.</p>
      <p>Индивидуални хранителни пакети ще могат да получават хората, които са в пенсионна възраст и над 70 години, с доходи под прага на бедност.</p>
      <p>В момента са подпомагани хората, които са обект на социално подпомагане, с предложението групата ще се разшири и ще стигне 600 000 души. В момента се подпомагат 500 000 души с хранителни пакети.</p>
      <p>Ще има и по-силен акцент и в дистрибуцията на храна по домовете. Услугата топла храна отново ще се предоставя на хора, обект на социално подпомагане, хора с увреждания, с ниски доходи, бездомни.</p>
      <p>Предвижда се да се раздават допълнителни пакети от хигиенни материали - прах за пране, почистващи препарати, превързочни материали, които ще са за хората, които получават топъл обяд, защото по думите на Зорница Русинова, те имат нужда и от такъв тип подкрепа.</p>
      <p>Ние не можем сериозно да увеличим пенсиите с ежегодното актуализиране, но този вид подпомагане ще бъдат в полза на възрастните, допълни заместник -министърът.</p>
      <p>Ще има индивидуална подкрепа и за самотните майки и майки от семейства с доходи под прага на бедност. На тях ще се предоставя допълнителен пакет памперси, стоки от първа необходимост, козметични продукти, мъничка кошарка. Според Русинова това ще е допълнителен демографски стимул за повече деца в семействата.</p>
      <p>Общините са предложили да се подпомагат семейства с деца до три години с ниски доходи да получават храна от млечна кухня. Около 19 процента от децата в България не могат да се хранят ежедневно с месо и пресни плодове, сочат анализите. Топлият обяд в момента не е профилиран да осигурява и детско хранене.</p>
      <p>В началото за топлия обяд са се доверили само 86 общини за около 6000 потребители, но след това са се облекчили условията за проекти и в момента 211 общини предоставят топъл обяд в 278 трапезарии за повече от 50 000 човека. Те ежедневно получават супа, основно ястие, хляб и десерт.</p>
      <p>В момента е определена ценова ставка от 2,50 лева на човек за обяд. В зависимост от цената в следващия програмен период ще се определя бройката на подпомаганите, но във всички случаи поне 50 000 ще е минималния индикатор на хора, които да са обхванати с топлия обяд.</p>
      <p>Пакети храни се раздават едновременно на територията на цялата страна в еднакво количество и в еднакъв обем за всички подпомагани. БЧК партнира при доставката им, доброволците достигат и до най-отдалечените места.</p>
      <p>До 18 месеца ще се покрива субсидирана заетост на младежи, завършили "Социални дейности", ако започнат работа в социални услуги. Възнаграждението ще е средна брутна работна заплата по икономическа дейност "Хуманно здравеопазване и социална работа" - 1200 лева. Това съобщи още Зорница Русинова.</p>
      <p> </p>
    </article>
  </body>
</html>