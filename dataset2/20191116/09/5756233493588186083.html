<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621749/%D9%88%DB%8C%D8%AF%D8%A7-%DB%B1%DB%B8-%D8%B3%D8%A7%D9%84-%D9%BE%DB%8C%D8%B4-%D8%AE%D9%88%D8%A7%D8%B3%D8%AA%DA%AF%D8%A7%D8%B1%D9%85-%D8%A8%D9%87-%D9%85%D9%86-%D8%AA%D8%AC%D8%A7%D9%88%D8%B2-%DA%A9%D8%B1%D8%AF-%DA%A9%D9%88%D8%B1%D9%88%D8%B4-%D8%AF%D8%B1%D9%88%D8%BA-%D9%85%DB%8C%E2%80%8C%DA%AF%D9%88%DB%8C%D8%AF-%DA%86%D9%88%D9%86-%D8%A7%D9%84%D8%A7%D9%86-%D9%88%D8%B6%D8%B9%D9%85-%D8%AE%D9%88%D8%A8-%D8%B4%D8%AF%D9%87-%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D8%A7%D8%AE%D8%A7%D8%B0%DB%8C-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T09:33:00+00:00"/>
    <meta property="og:title" content="ویدا: ۱۸ سال پیش، خواستگارم به من تجاوز کرد/ کوروش: دروغ می‌گوید، چون الان وضعم خوب شده می‌خواهد اخاذی کند"/>
    <meta property="og:description" content="مرد 45 ساله به اتهام آزار و اذیت دختری در ۱۸ سال قبل در دادگاه کیفری یک استان تهران از خود دفاع کرد. این مرد ادعا کرد که دختر جوان قصد اخاذی از وی را داشته است."/>
  </head>
  <body>
    <article>
      <h1>ویدا: ۱۸ سال پیش، خواستگارم به من تجاوز کرد/ کوروش: دروغ می‌گوید، چون الان وضعم خوب شده می‌خواهد اخاذی کند</h1>
      <address>
        <time datetime="2019-11-16T09:33:00+00:00">16 Nov 2019, 09:33</time>
      </address>
      <p>
        <i>مرد 45 ساله به اتهام آزار و اذیت دختری در ۱۸ سال قبل در دادگاه کیفری یک استان تهران از خود دفاع کرد. این مرد ادعا کرد که دختر جوان قصد اخاذی از وی را داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>18 رسیدگی به این پرونده از چند ماه قبل به دنبال شکایت یک زن ۳۸ ساله به نام ویدا آغاز شد .وی که به پلیس آگاهی تهران رفته بود از یک مرد جوان به نام کوروش شکایت و ادعا کرد این مرد ۱۸ سال قبل وی را آزار داده است.</p>
      <p>زن جوان به ماموران گفت: کوروش از اقوام دور مان بود و گاهی اوقات به خانه مان رفت و آمد داشت. در این رفت و آمدها بود که به من ابراز علاقه کرد و پس از مدتی به من قول ازدواج داد .من آن زمان دانشجو بودم. به همین خاطر کوروش بسیاری از روزها با ماشین دنبالم می آمد و مرا به دانشگاه می رساند. او یک روز به بهانه ملاقات با خانواده اش و صحبت کردن درباره ازدواج، من را به خانه پدرش کشاند و آن جا مرا آزار داد .</p>
      <p>این زن ادامه داد : بعد از آن ماجرا می خواستم از او شکایت کنم اما از ترس آبرویم صرف نظر کردم و ماجرا را به پدر و مادرم نگفتم.چندماه بعد کوروش ناگهان گفت از ازدواج با من منصرف شده است. این ماجرا تأثیر بدی در روحیه ام گذاشته بود.</p>
      <p>ویدا گفت: چهار سال بعد از این ماجرا با پسر جوانی که به خواستگاری ام آمده بود ازدواج کردم و حالا صاحب دو فرزند هستم، اما خاطره آزار کوروش هیچ وقت از ذهنم پاک نمی شد .همین موضوع باعث شد تا به افسردگی مبتلا شوم. من به روان شناس مراجعه کردم و چند ماه بود که تحت درمان قرار داشتم .دکتر روان شناس که می‌دید اوضاع روحی من به شدت به هم ریخته از من خواست تا واقعیت را به شوهرم بگویم.</p>
      <p>زن جوان ادامه داد: من ماجرا را به همسرم گفتم و حالا بعد از ۱۸ سال آمده‌ام تا از کوروش شکایت کنم.</p>
      <p>با این شکایت وی به پزشکی قانونی معرفی شد اما کارشناسان بعد از 18 سال، آزار و اذیت وی را تایید نکردند.</p>
      <p>پرونده برای رسیدگی به شعبه نهم دادگاه کیفری یک استان تهران فرستاده شد و کوروش که حالا ۴۵ سال دارد به دادگاه احضار شد و از خود دفاع کرد.</p>
      <p>وی ادعای عجیبی را مطرح کرد و گفت : ویدا حالا بعد از ۱۸ سال وقتی فهمیده وضع مالی خیلی خوبی دارم به فکر اخاذی از من افتاده و به همین خاطر چنین شکایتی را علیه من مطرح کرده است. من ۱۸ سال قبل به ویدا علاقه‌مند بودم و حتی به خواستگاری او رفتم اما پدر او از من خواست تا خانه ای را به نام او سند بزنم و ۴۰۰ سکه طلا به عنوان مهریه اش تعیین کرد. به همین خاطر از ازدواج با او پشیمان شدم. من هرگز ویدا را آزار نداده بودم .</p>
      <p>وی در پاسخ به سوال قاضی درباره این که ویدا را هرگز به خانه پدرت نبرده بودی؟ گفت: نه من و ویدا هرگز با هم خلوت نکرده بودیم .من بیشتر اوقات با ماشین دنبال او می رفتم و او را به دانشگاه می رساندم .من بی گناهم و حالا با شکایت او آبرویم به خطر افتاده است. من اگر او را آزار داده بودم ۱۸ سال قبل از من شکایت می کرد .</p>
      <p>در این میان ویدا در حالی که اشک می‌ریخت، برخاست و گفت: این که بعد از ۱۸ سال می بینم در دادگاه از خودت دفاع می کنی و دست هایت می لرزد برایم کافی است. در مدت ۱۸ سال یاد و خاطره آزارهایی که به من رساندی هرگز از فکرم پاک نشد و حالا امیدوارم با حکم دادگاه دلم آرام بگیرد.</p>
      <p>در پایان جلسه قضات وارد شور شدند تا برای این پرونده حکم صادر کنند.</p>
    </article>
  </body>
</html>