<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/15/miracle-escape-from-major-accident.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T09:32:00+00:00"/>
    <meta property="og:title" content="എന്താണു സംഭവിച്ചതെന്ന് മനസ്സിലായില്ല; ഓട്ടോയിൽ നിന്നും എടുത്തുചാടി; മരണം മുഖാമുഖം"/>
    <meta property="og:description" content="∙ 'വേണമെങ്കിൽ എനിക്ക് പരുക്കുപറ്റാതെ ചാടി രക്ഷപ്പെടാമായിരുന്നു, പക്ഷേ ആറു വർഷമായി പരിചയമുള്ള യാത്രക്കാരിയാണ് ഓട്ടോയിലുള്ളത്. ടാങ്കർ ലോറി നേരെ.Road Accident. Accident. Death. Manorama news. Manorama online. malayalam news. മനോരമ ന്യൂസ്. മനോരമ ഓൺലൈൻ. മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എന്താണു സംഭവിച്ചതെന്ന് മനസ്സിലായില്ല; ഓട്ടോയിൽ നിന്നും എടുത്തുചാടി; മരണം മുഖാമുഖം</h1>
      <address><time datetime="2019-11-16T09:32:00+00:00">16 Nov 2019, 09:32</time> by <a rel="author">മനോരമ ലേഖകൻ</a></address>
      <p>കൊച്ചി ∙ ‘വേണമെങ്കിൽ എനിക്ക് പരുക്കുപറ്റാതെ ചാടി രക്ഷപ്പെടാമായിരുന്നു, പക്ഷേ ആറു വർഷമായി പരിചയമുള്ള യാത്രക്കാരിയാണ് ഓട്ടോയിലുള്ളത്. ടാങ്കർ ലോറി നേരെ വരുന്നത് കണ്ട് അവരോട് ‘ചാടിക്കോ’ എന്നു പറഞ്ഞതും അവർ ചാടിയതുകൊണ്ട് രക്ഷപ്പെട്ടു. പക്ഷേ ഞാൻ ചാടാൻ സമയമെടുത്തതുകൊണ്ട് അപകടത്തിൽ പെടുകയായിരുന്നു. എന്നാലും വലിയ പരുക്കുകളില്ലാതെ രക്ഷപ്പെട്ടത് ഭാഗ്യമായി’ – കഴിഞ്ഞ ദിവസം കാക്കനാട്ടേക്കു പോകുമ്പോൾ ഇരുമ്പനത്തിനടുത്ത് മനയ്ക്കപ്പടി പാലത്തിൽ അഞ്ച് വാഹനങ്ങൾ അപകടത്തിൽ പെട്ട സംഭവത്തിലെ ഓട്ടോ ഡ്രൈവർ സജീവൻ അപകടത്തെക്കുറിച്ച് പറയുന്നു. സജീവന് തലയ്ക്കും മൂക്കിന്റെ പാത്തിക്കും കാര്യമായി പരുക്കേൽക്കുകയും ഓട്ടോറിക്ഷ തകരുകയും ചെയ്തു. </p>
      <p>അന്ന് പാലത്തിൽ ഒരു ഭാഗത്തേക്ക് നല്ല തിരക്കുണ്ടായിരുന്നു. വലതു വശത്തുകൂടി കാര്യമായി വാഹനങ്ങൾ വരുന്നില്ല. ചില ബൈക്കുകൾ വലതു ഭാഗം കയറി ഓവർടേക്ക് ചെയ്ത് മുന്നോട്ടു പോകുന്നുണ്ട്. ഈ സമയം ഓവർടേക് ചെയ്തു വന്ന ഒരു സ്കൂട്ടർ എതിരെ വരുന്ന ലോറിക്കു മുന്നിലെത്തി വെട്ടിച്ചുപോകാനാണ് വന്നത്. പക്ഷേ അടുത്തെത്തിയപ്പോൾ ടാങ്കർ ലോറി ഇടിക്കുമെന്നായി. ഈ സ്കൂട്ടർകാരനെ രക്ഷപ്പെടുത്താനാണ് ലോറിക്കാരൻ ഇടത്തോട്ട് വെട്ടിച്ച് ബ്രേക്ക് ചവിട്ടിയത്. ഈ സമയം ലോറിയുടെ ടയർ പാലത്തിന്റെ കട്ടിങ്ങിൽ തട്ടുകയും ഒരു ഭാഗം പൊളിഞ്ഞു പോകുകയും ചെയ്തു. ഇതോടെ ഡ്രൈവർക്ക് നിയന്ത്രണം നഷ്ടപ്പെട്ടു. പാലത്തിലായതിനാൽ ഓട്ടോറിക്ഷ വെട്ടിച്ചു മാറ്റാനും സ്ഥലമില്ലായിരുന്നു. </p>
      <p>ലോറി ഓട്ടോയിൽ ഇടിക്കുമെന്ന് ഉറപ്പായപ്പോഴാണ് യാത്രക്കാരിയോട് ചാടിക്കൊള്ളാൻ പറഞ്ഞത്. അവർ ചാടിയിട്ട് ചാടാൻ കാത്തതുകൊണ്ട് വണ്ടി നേരെ ലോറിയിൽ ചെന്നിടിച്ചു. പുറകേ വന്ന കാറുകാരൻ ഓട്ടോയിൽ വന്ന് ഇടിച്ചു. ഇതിനിടെ വന്ന ഒരു ബൈക്കും കൂടി അപകടത്തിൽ പെട്ടു. ഓട്ടോറിക്ഷ നന്നാക്കിയെടുക്കാൻ 25,000 രൂപയെങ്കിലും വേണ്ടിവരും. പരുക്കു ഭേദമാകാനും സമയമെടുക്കും. എന്തായാലും ആർക്കും കാര്യമായി ഒന്നും സംഭവിക്കാതിരുന്നതിൽ ദൈവത്തിനു നന്ദി പറയുകയാണ് സജീവൻ. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/15/road-accident.jpg"/>
        <figcaption>ഇരുമ്പനത്തിനടുത്ത് മനയ്ക്കപ്പടി പാലത്തിൽ അഞ്ച് വാഹനങ്ങൾ കൂട്ടിയിടിച്ചുണ്ടായ അപകടം.</figcaption>
      </figure>
      <p>‘എന്താണ് സംഭവിക്കുന്നതെന്നു മനസ്സിലാകുന്നതിനു മുന്നേ ഓട്ടോ ചേട്ടൻ ചാടിക്കോ എന്നു പറഞ്ഞത് ഓർമയുണ്ട്. അപകടമാണെന്ന് മനസ്സിലായിരുന്നു. അതാണ് എടുത്തു ചാടിയത്’ – വാഹനത്തിലുണ്ടായിരുന്ന കരിങ്കാച്ചിറ സ്വദേശിനി സന്ധ്യ പറയുന്നു. സന്ധ്യയ്ക്ക് കാലിൽ മുറിവേറ്റെങ്കിലും ഗുരുതരമല്ല.</p>
      <p><b>English Summary: </b>Auto Driver Speakes about Miracle Escape from Acccident</p>
    </article>
  </body>
</html>