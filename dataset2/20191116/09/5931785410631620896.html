<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/bogdan-parirao-lebronu-ali-su-se-lejkersi-provukli-protiv-kingsa-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T09:36:16+00:00"/>
    <meta property="og:title" content="Bogdan parirao Lebronu, ali su se Lejkersi provukli protiv Kingsa [VIDEO]"/>
    <meta property="og:description" content="Sakramento Kingsi su pružili snažan otpor LA Lejkersima, ali ih je loše odigran poslednji napad i diskutabilna odluka sudija koštala produžetka, a možda i pobede protiv velikog rivala. Lejkersi su slavili sa 99:97, pošto je Antonio Dejvis izblokirao Harisona Barnsa u pokušaju da donese Kingsima izjednačenje. Prethodno je Lebron Džejms sapleo krilnog igrača ekipe Sakramenta, […]"/>
  </head>
  <body>
    <article>
      <h1>Bogdan parirao Lebronu, ali su se Lejkersi provukli protiv Kingsa [VIDEO]</h1>
      <address><time datetime="2019-11-16T09:36:16+00:00">16 Nov 2019, 09:36</time> by <a rel="author">Darko</a></address>
      <p>Sakramento Kingsi su pružili snažan otpor LA Lejkersima, ali ih je loše odigran poslednji napad i diskutabilna odluka sudija koštala produžetka, a možda i pobede protiv velikog rivala.</p>
      <p>Lejkersi su slavili sa 99:97, pošto je Antonio Dejvis izblokirao Harisona Barnsa u pokušaju da donese Kingsima izjednačenje. Prethodno je Lebron Džejms sapleo krilnog igrača ekipe Sakramenta, ali se sudije nisu oglasile.</p>
      <figure>
        <iframe src="https://www.youtube.com/embed/9oee2lOJnQc" width="560" height="315" data-service="Youtube" scrolling="no"/>
      </figure>
      <p>Tako je bez naplate ostala dobra partija Bogdana Bogdanovića, koji je meč počeo sa klupe, ali je u igri proveo 37 minuta i postigao 18 poena (7/13 šut iz igre, 3/5 za tri), uz pet asistencija, tri skoka i dve ukradene lopte.</p>
      <figure>
        <iframe src="https://www.youtube.com/embed/b-1__EzM59A" width="560" height="315" data-service="Youtube" scrolling="no"/>
      </figure>
      <p>Lejkersi su tri minuta pre kraja vodili sa 95:90, ali je Bogdanović sa pet uzastopnih poena doneo gostima izjednačenje. Lebron Džejms je vratio plus 2 za „jezerdžije“, da bi Bogdan 22 sekunde pre kraja pogodio za 97:97. Na drugoj strani fauliran je prvi as Lejkersa, koji je pogodio oba slobodna bacanja, a onda je usledio već opisan poslednji napad Kingsa, koji je logično trebalo da završava Bogdanović, ali je Barns preuzeo odogovornost na sebe.</p>
      <p>Dvociren učinak imao je i Nemanja Bjelica sa 11 poena (4/7 šut iz igre, 3/4 za tri), četiri skoka, dve ukradene lopte i jednu asistenciju. Badi Hild je sa 21 poenom bio najefikasniji kod Kingsa, dok je Lejkerse predvodio Lebron Džejms sa 29 poena i 11 skokova. Entoni Dejvis je dodao 17 poena, uz četiri blokade, uključujući i onu ključnu u poslednjim trenucima utakmice.</p>
      <p>Memfis je iznenadio Jutu, ali Marko Gudurić nije uspeo da ponovi još jednu dobru partiju. Srpski šuter je za 12 minuta promašio sve četiri pokušaja za tri i dva šuta za dva poena, nije se upisao u strelce, a imao je jednu asistenciju.</p>
      <p>Grizlije su do pobede predvodili Dža Morant sa 25 poena i Dilon Bruks sa 20 poena. U Juti je najefikasniji bio Mičel sa 29 poena, Gober je uz 23 poena imao i 17 skokova, dok je Bojan Bogdanović postigao 20 poena.</p>
      <p>Hjuston je bio bolji od Indijaneuz 44 poena Džejmsa Hardena, a isti broj poena postigao je Bredli Bil u pobedi Vašingtona na gostovanju protiv Minesote. Golden Stejt nije mogao da se suprotstavi Bostonu, koji je ostvario desetu uzastopnu pobedu, predvođen Džejsonom Tejtumom (24 poena) i Džejlenom Braunom (22 poena).</p>
      <p>Šarlot – Detroit 109:106<br/>Orlando – San Antonio 111:109<br/>Hjuston – Indijana 111:102<br/>Memfis – Juta 107:106<br/>Minesota – Vašington 116:137<br/>Oklahoma – Filadelfija 127:119<br/>Golden Stejt – Boston 100:105<br/>LA Lejkers – Sakramento 99:97</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/nba-top-10-monk-za-pobedu-beli-na-posteru-video/"/>
        <a href="https://www.sportskacentrala.com/2019/11/13/sjajne-role-bogdana-i-belog-jokic-dobar-u-porazu-denvera-video/"/>
        <a href="https://www.sportskacentrala.com/2019/11/12/bjelica-sanja-medalju-u-tokiju/"/>
        <a href="https://www.sportskacentrala.com/2019/11/12/nba-top-10-zakucavanja-taunsa-micela-video/"/>
        <a href="https://www.sportskacentrala.com/2019/11/12/guduric-sa-memfisom-pokvario-svecanost-u-teksasu/"/>
        <a href="https://www.sportskacentrala.com/2019/11/09/vece-karijere-lilarda-i-rasela-bojan-bogdanovic-brzi-od-sirene-video/"/>
        <a href="https://www.sportskacentrala.com/2019/11/09/jokic-za-pobedu-sekund-pre-kraja-bogdanovic-i-bjelica-sipali-trojke-video/"/>
        <a href="https://www.sportskacentrala.com/2019/11/07/bogdanovo-vece-sezone-nije-pomoglo-kingsima-previse-janisa-video/"/>
        <a href="https://www.sportskacentrala.com/2019/11/06/nba-top-5-kad-sparsi-upadnu-u-jangovu-vrtesku-video/"/>
      </related>
    </article>
  </body>
</html>