<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/path-of-exile-2-competizione-diablo-4/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T09:16:00+00:00"/>
    <meta property="og:title" content="Path of Exile 2, secondo il team potrà competere con Diablo 4 | Game Division"/>
    <meta property="og:description" content="Secondo il fondatore di Grinding Gear Games, Path of Exile 2 potrà competere alla pari con Diablo IV. Per entrambi, però, manca ancora una data d'uscita."/>
  </head>
  <body>
    <article>
      <h1>Path of Exile 2, secondo il team potrà competere con Diablo 4 | Game Division</h1>
      <address>
        <time datetime="2019-11-16T09:16:00+00:00">16 Nov 2019, 09:16</time>
      </address>
      <p><b>Path of Exile 2</b> è stato annunciato nel corso di ExileCon, l’evento che si tiene ad Auckland in Nuova Zelanda. I progetti di <b>Grinding Gear Games</b> per questo nuovo titolo del loro action RPG free-to-play sono <b>molto ambiziosi</b>: secondo gli sviluppatori, infatti, potrà essere in grado di competere anche con <b>Diablo 4</b>. Il fondatore dello studio <b>Chris Wilson</b> parlando con Gamespot si dice fiducioso del fatto che il titolo potrà <b>essere alla pari</b> anche di una produzione complessa e costosa come quella di Blizzard.</p>
      <p><i>“Qualsiasi team di sviluppo con un bel po’ di soldi può realizzare una bella grafica e tante altre cose. E Diablo 4 da questo punto di vista è eccezionale, oltre ad avere una bella storia e tanti altri aspetti positivi </i>– ha detto Wilson –<i> Ma quello che abbiamo noi sono circa sei o sette anni di contenuti alle spalle inclusi bilanciamenti e miglioramenti dell’ecosistema di gioco. Path of Exile è molto buono e ci sono sopratutto molti giocatori che lo apprezzano ormai da tempo”. </i>Wilson non a caso parla della possibilità di <b>capitalizzare</b> quanto di buono c’è nel primo capitolo.</p>
      <figure>
        <iframe src="https://www.youtube.com/embed/9OosC1E8TVM" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/path-of-exile-2-63357.768x432.jpg"/>
        </figure>
        <figure>
          <img src="https://www.tomshw.it/images/images/2019/11/path-of-exile-2-63356.768x432.jpg"/>
        </figure>
        <figure>
          <img src="https://www.tomshw.it/images/images/2019/11/path-of-exile-2-63355.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/diablo-4-quando-ne-sapremo-piu/">Diablo IV: ecco quando ne sapremo di più</a></p>
      <p>Grinding Gear Games insiste sulla qualità del primo gioco perché <b>Path of Exile 2</b> oltre ad avere una campagna principale composta da <b>sette atti,</b> avrà anche <b>quella del primo capitolo</b> insieme ai contenuti di tutte le <b>espansioni</b>. Path of Exile 2 aggiungerà inoltre un nuovo sistema di <b>abilità</b>, miglioramenti al motore di gioco e nuove <b>classi</b>. Il primo Path of Exile era uscito nel 2013, ovvero un anno dopo Diablo III. L’action RPG free-to-play (con microtransazioni definite “etiche”, solo per oggetti cosmetici) ha <b>in comune</b> con la serie Blizzard anche le <b>atmosfere dark</b> che all’epoca lo avvicinavano di più ai primi due capitoli della serie di quanto non facessero quelle del terzo gioco.</p>
      <p>Quello che Path of Exile 2 e Diablo 4 hanno in comune è anche una <b>data di uscita</b> ancora lontana. Per quanto riguarda l’action RPG di Grinding Gear Games (che ha annunciato anche una versione mobile del primo capitolo), Wilson ha detto che il gioco arriverà su <b>PlayStation 5</b> e <b>Xbox Scarlett</b>. Ricordiamo che le due console saranno disponibili alla fine del 2020 e Path of Exile 2 difficilmente si potrà giocare al lancio dato che la prima beta dovrebbe iniziare comunque alla fine dell’anno prossimo.</p>
      <blockquote>Siete interessati a un action RPG? Divinity: Original Sin 2 potrebbe fare al caso vostro e lo trovate <a href="https://toms.it/DPRMv">anche su Steam</a>.</blockquote>
    </article>
  </body>
</html>