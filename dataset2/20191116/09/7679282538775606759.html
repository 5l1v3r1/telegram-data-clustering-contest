<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-rebellion-in-bhavanathpur-seat-may-get-spoiled-the-play-2852055.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:03:32+00:00"/>
    <meta property="og:title" content="झारखंड विधानसभा चुनाव 2019: भवनाथपुर सीट पर बगावत से बिगड़ सकता है भाजपा का पूरा खेल"/>
    <meta property="og:description" content="भवनाथपुर में बहुत रोचक मुकाबला चल रहा है। एक तरफ भाजपा में हाल फिलहाल में शामिल हुए भानु प्रताप शाही उम्मीदवार हैं तो दूसरी तरफ भाजपा के पूर्व विधायक अनंत प्रताप देव बागी हो गए हैं और निर्दलीय लड़ रहे..."/>
  </head>
  <body>
    <article>
      <h1>झारखंड विधानसभा चुनाव 2019: भवनाथपुर सीट पर बगावत से बिगड़ सकता है भाजपा का पूरा खेल</h1>
      <address><time datetime="2019-11-16T09:03:32+00:00">16 Nov 2019, 09:03</time> by <a rel="author">हिन्दुस्तान ब्यूरो।,रांची।</a></address>
      <p>भवनाथपुर में बहुत रोचक मुकाबला चल रहा है। एक तरफ भाजपा में हाल फिलहाल में शामिल हुए भानु प्रताप शाही उम्मीदवार हैं तो दूसरी तरफ भाजपा के पूर्व विधायक अनंत प्रताप देव बागी हो गए हैं और निर्दलीय लड़ रहे हैं। कांग्रेस उम्मीदवार केपी यादव और  झाविमो के विजय कुमार केसरी की भी मजबूत दावेदारी है। प्रस्तुत है राजनीतिक तापमान को मापती ओमप्रकाश पाठक की रिपोर्ट। उत्तर प्रदेश और छत्तीसगढ़ सीमा से सटे भवनाथपुर विधानसभा में चुनावी दंगल रोचक हो गया है। बागी अनंत प्रताप देव के निर्दलीय चुनाव लड़ने से भाजपा खेमे में बेचैनी है। विधायक भानु इस विधानसभा क्षेत्र में लगातार दूसरी पारी खेलने की उम्मीद में हैं लेकिन लड़ाई अब आसान नहीं रह गयी है। </p>
      <p>हालांकि वे क्षेत्र में कराये गये अपने कार्यों की फेहरिस्त लेकर लोगों के बीच जा रहे हैं। विपक्ष की ओर से कांग्रेस और झामुमो के कार्यकर्ता पूरी ताकत से लगे हुए हैं। इस क्षेत्र में रोजगार, स्वास्थ्य, बिजली और सिंचाई अहम चुनावी मुद्दे हैं। क्षेत्र की जनता अभी भी 14 जनवरी 2010 की दुर्घटना को भूल नहीं पायी है। उक्त हादसे में मजदूरी कर लौट रहे 31 मजदूरों की भगवान घाटी में ट्रक पलटने से मौत हो गई थी। लोग इसे रोजगार के लिए पलायन का परिणाम मानते हैं। काम की तलाश में मजदूरों का पलायन अब भी जारी है। रोजगार देने वाले भवनाथपुर में एशिया का प्रसिद्ध क्रशर प्लांट, चूना पत्थर खदान बंद पड़े हैं। डोलोमाइट खदान भी किसी तरह चल रही है। उसके अलावा खुटिया माइंस सहित कई अन्य खदान चालू नहीं कराए जा सके।</p>
      <h3>Read Also: <a href="https://www.livehindustan.com/assembly-elections/jharkhand-assembly-election-2019/story-jharkhand-election-2019-when-bjp-cut-election-ticket-of-first-finance-minister-of-state-2852050.html">झारखंड चुनाव 2019:  जब भाजपा ने पहले वित्त मंत्री का भी काट दिया टिकट</a></h3>
      <p>भवनाथपुर में 19 फरवरी 2016 को पावर प्लांट परिसर का शिलान्यास हुआ पर यह लटक गया। उसी तरह क्षेत्र में स्वास्थ्य और शिक्षा के क्षेत्र में भी कुछ काम नहीं हो सका। एनएच 75 पर दुर्घटना के शिकार लोगों को तत्काल मदद के लिए ट्रॉमा सेंटर तो खुला पर वह चालू नहीं हो सका। वहीं, क्षेत्र की कई प्रमुख सिंचाई योजनाओं केहुनिया नाला, कधवन जलाशय और डोमनी बराज पर काम नहीं हो सका। इससे क्षेत्र के किसानों को सिंचाई का लाभ नहींं मिल सका। क्षेत्र की जनता बिजली के लिए लगातार आंदोलनरत रही है पर समुचित बिजली नहीं मिल सकी। विधानसभा क्षेत्र में निर्माणाधीन भागोडीह ग्रिड चालू नहीं कराया जा सका।  प्रत्याशियों से लोग इन समस्याओं पर सवाल पूछ रहे हैं।</p>
      <p><b>दावे-प्रतिदावे</b><br/>हर क्षेत्र में विकास हुआ है। क्षेत्र में सड़कों का जाल बिछा दिया गया है। हर गांव की कनेक्टिविटी प्रखंड और जिला से हो गयी है। सभी प्रमुख डैम से निकलने वाली नहर का पक्कीकरण किया गया है। वहीं शिक्षा के लिए डिग्री कॉलेज, तकनीकी शिक्षा के आईआईटी, आदि का निर्माण किया गया है।  <br/>भानु प्रताप शाही, भाजपा विधायक</p>
      <p>विधायक ने कोई विकास नहीं किया। नगर ऊंटारी को जिला और भवनाथपुर को अनुमंडल बनाने का वादा भूल गए। बिजली की स्थिति बदतर है। बिजली सहित अन्य मामलों में पूरे प्रदेश में सबसे खराब स्थिति भवनाथपुर की है। रोजगार सृजन के क्षेत्र में भी कोई काम नहीं किया गया।  <br/><b>अनंत प्रताप देव, निकटतम प्रतिद्वंद्वी</b></p>
      <p><b>क्षेत्र की विशेषता</b><br/>भवनाथपुर विधानसभा क्षेत्र के श्रीबंशीधर नगर में विश्वप्रसिद्ध श्रीबंशीधर मंदिर है। मंदिर में 32 मन शुद्ध सोने से बनी श्रीकृष्ण की प्रतिमा है। वहीं राधा की प्रतिमा अष्टधातु की है। यहां देश-विदेश के सैलानी आते हैं। इस क्षेत्र में डोलोमाइट, चूना पत्थर सहित अन्य माइंस का भी अकूत भंडार है। उनके चालू नहीं होने से रोजगार का सृजन नहीं हो रहा है। खेती आजीविका का प्रमुख संसाधन है। सिंचाई की समुचित व्यवस्था नहीं होने के कारण खेती-किसानी प्रभावित होती है।</p>
      <p>
        <b>Read Also: <a href="https://www.livehindustan.com/bihar/bhagalpur/story-jharkhand-assembly-elections-2019-people-of-capital-ranchi-are-back-most-in-voting-2852006.html">झारखंड विधानसभा चुनाव 2019: मतदान करने में राजधानी के लोग सबसे फिसड्डी</a></b>
      </p>
      <p><b>प्रत्याशी घोषित</b><br/>भवनाथपुर विधानसभा क्षेत्र से भाजपा के भानु प्रताप शाही, निर्दलीय पूर्व विधायक अनंत प्रताप देव, बसपा के सोगरा बीबी, झाविमो के विजय कुमार केसरी, कांग्रेस के केपी यादव उम्मीदवार हैं।</p>
      <p><b>लोकसभा के नतीजे</b><br/>भवनाथपुर पलामू लोकसभा क्षेत्र में है। पिछले लोकसभा चुनाव में यहां भाजपा को राजद के मुकाबले एक लाख से अधिक मतों की बढ़त मिली थी।</p>
      <p><b>राजनीतिक इतिहास</b><br/>भवनाथपुर अनारक्षित सीट है। 1990 और 1995 में जनता दल के गिरिवर पांडेय लगातार दो बार चुनाव जीतने वाले अकेले शख्स रहे हैं। 1969 में भानु प्रताप शाही के पिता लाल हेमेंद्र प्रताप देहाती ने अनंत प्रताप देव के पिता शंकर प्रताप देव को हराया था। 1972 में कांग्रेस के शंकर प्रताप देव चुनाव जीते। 1977 में जनता पार्टी के रामचंद्र केसरी विधायक बने। 1980 में फिर बाजी कांग्रेस के शंकर प्रताप देव के हाथ रही। 1985 में अनंत प्रताप देव के भाई राज राजेंद्र प्रताप देव कांग्रेस के टिकट पर चुनाव जीते। वर्ष 2000 में समता पार्टी से रामचंद्र प्रसाद केसरी चुनाव जीते। 2005 में ऑल इंडिया फॉरवर्ड ब्लॉक के टिकट पर भानु प्रताप शाही चुनाव जीते। वर्ष 2009 में कांग्रेस के अनंत प्रताप देव ने नवजवान संघर्ष मोर्चा के भानु प्रताप शाही को हराया। 2014 में नवजवान संघर्ष मोर्चा के भानु ने अनंत को हरा दिया था।</p>
      <h3>Read Also: <a href="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-women-voters-will-be-decisive-in-west-singhbhum-district-2850385.html">झारखंड विधानसभा चुनाव 2019: पश्चिमी सिंहभूम जिले में महिलाएं होंगी निर्णायक</a></h3>
      <p>
        <b>वोटर बोले</b>
      </p>
      <p>पूरे क्षेत्र में बिजली मुश्किल से चार से पांच घंटे ही मिल रही है। इस कारण कृषि, व्यवसाय सहित अन्य क्षेत्रों पर प्रतिकूल असर पड़ रहा है।- <b>अखिलेश कुमार</b></p>
      <p>क्षेत्र में उच्च शिक्षण संस्थानों की कमी है। छात्रों को बाहर जाना पड़ता है। इस समस्या के समाधान की जिम्मेवारी जनप्रतिनिधियों पर ही है।- <b>प्रदीप कुमार</b></p>
      <p>क्षेत्र में बिजली की समस्या प्रमुख है। मुश्किल से तीन-चार घंटे ही बिजली मिलती है। रोजगार के क्षेत्र में भी कुछ नहीं किया गया। माइंस चालू कराकर रोजगार सृजित किए जा सकते थे।- <b>मुकेश कुमार</b></p>
      <p>क्षेत्र का अपेक्षित विकास नहीं हुआ है। स्वास्थ्य केंद्रों में डॉक्टर नहीं हैं। ट्रॉमा सेंटर को चालू नहीं कराया जा सका। उसके अलावा कई सिंचाई योजनाओं पर भी काम नहीं हुआ।- <b>संजीव कुमार</b></p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>