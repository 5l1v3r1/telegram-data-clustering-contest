<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/liveblog-sinterklaas-in-groningen-verwacht/"/>
    <meta property="og:site_name" content="OOG"/>
    <meta property="article:published_time" content="2019-11-16T09:16:00+00:00"/>
    <meta property="og:title" content="Liveblog: Intocht Sinterklaas rustig en feestelijk verlopen (gesloten)"/>
    <meta property="og:description" content="Sinterklaas is zaterdagmiddag rond 13.30 uur gearriveerd in de stad. In dit liveblog houden we je op de hoogte van de laatste ontwikkelingen rond de intocht en de rijtoer.Samenvatting:De Sinterk"/>
  </head>
  <body>
    <article>
      <h1>Liveblog: Intocht Sinterklaas rustig en feestelijk verlopen (gesloten)</h1>
      <address><time datetime="2019-11-16T09:16:00+00:00">16 Nov 2019, 09:16</time> by <a rel="author">Sebastiaan Scheffer</a></address>
      <p>
        <b>Sinterklaas is zaterdagmiddag rond 13.30 uur gearriveerd in de stad. In dit <i>liveblog</i> houden we je op de hoogte van de laatste ontwikkelingen rond de intocht en de rijtoer.</b>
      </p>
      <p><b>Samenvatting:</b><br/>De Sinterklaasintocht is zaterdagmiddag rustig verlopen. Even na 12.00 uur kwamen de eerste verkenningspieten in zicht op het Reitdiep. De stoomboot voer rond 13.00 uur voorbij om even later aan te meren bij roeivereniging De Hunze. Ondertussen hadden voor- en tegenstanders van Zwarte Piet zich verzameld op het Emmaplein. Volgens schattingen ging het om zo’n tweehonderd man. Ondanks wat spreekkoren en een korte, wat grimmige situatie, verliep het protest rustig. Sinterklaas begon rond 14.15 uur aan zijn rijtoer, die om 15.00 uur eindigde op de Grote Markt waar hij verwelkomt werd door burgemeester Koen Schuiling (VVD).</p>
      <p><b>17.05 uur:</b><br/>“Bij de intocht in Groningen hebben we twee personen aangehouden”, meldt een politiewoordvoerder. “Beide personen wilden zich niet identificeren en krijgen daarom een bekeuring.” De woordvoerder meldt verder dat de politie één keer in actie moest komen. “Op het Emmaplein wilde een groep buiten de vakken de confrontatie aangaan met demonstranten in een vak. Dit hebben we kunnen voorkomen door onder andere de inzet van politiepaarden.”</p>
      <p><b>16.37 uur:</b><br/>De Gemeente Groningen en de organisatie achter de intocht laten weten tevreden te zijn over het verloop. Een woordvoerder laat aan het <a href="https://www.dvhn.nl/groningen/Gemeente-tevreden-over-verloop-intocht-Sinterklaas-in-Groningen-25035157.html">Dagblad van het Noorden</a> weten dat er in de stad een feestelijke en gezellige sfeer hing. Ook de protestactie op het Emmaplein is goed verlopen. Door beide groepen bij elkaar te positioneren ontstond er een beheersbare situatie. Of er ook mensen zijn aangehouden is onbekend. Volgens de intochtcommissie is ook Sinterklaas tevreden. Na te zijn toegesproken op de Grote Markt is de Goedheiligman naar een locatie gebracht waar hij de komende weken verblijft. Een jetlag lijken de Sint en Pieten overigens niet te hebben, want op social media wordt al melding gemaakt van de eerste schoencadeaus …</p>
      <figure>
        <iframe data-src="https://twitter.com/martindrent/status/1195690195473096709?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>16.21 uur:</b><br/>Martin Nuver van <i>112groningen.nl</i> maakte een videoreportage over de inzet van de hulpdiensten rondom de protestactie van voor- en tegenstanders van Zwarte Piet:</p>
      <figure>
        <iframe src="https://www.youtube.com/embed/TcTpLzLr85U" width="560" height="315" data-service="Youtube" scrolling="no"/>
      </figure>
      <p><b>15.10 uur:</b><br/>Sinterklaas is gearriveerd op de Grote Markt. Terwijl burgemeester Koen Schuiling hem opwacht halen verschillende Pieten ondertussen levensgevaarlijke capriolen uit. Zij laten zich via de gevel van het Stadhuis met touwen naar beneden zakken.</p>
      <figure>
        <iframe data-src="https://twitter.com/APCAndre/status/1195705869704597511?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>14.41 uur:</b><br/>De rijtoer door de stad verloopt traditioneel. Sinterklaas wordt daarbij begeleid door allerlei Pieten, die zich soms voortbewegen op de meest gekke en bijzondere voertuigen. Verschillende edelen volgen de Sint. Veel kinderen hebben dit jaar ook gehoor gegeven aan de oproep van Sint Nicolaas om tekeningen en ingekleurde kleurplaten in te leveren. Kinderen die op de kleurplaat hun naam en adres gezet hebben, krijgen van Sinterklaas een persoonlijke ansichtkaart terug.</p>
      <p>
        <i>Tekst gaat verder onder de foto:</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-14.41.44.jpeg"/>
        <figcaption>Foto: Martin Nuver – 112groningen.nl</figcaption>
      </figure>
      <figure>
        <iframe data-src="https://twitter.com/APCAndre/status/1195700684735369217?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>14.33 uur:</b><br/>De rijtoer is inmiddels het Emmaplein gepasseerd. “Het bleef vrij rustig”, zegt Martin Nuver van <i>112groningen.nl</i>. “Er werd wel geschreeuwd en geroepen, maar daar bleef het bij.” De demonstratievakken van de voor- en tegenstanders van Zwarte Piet lopen op dit moment weer leeg, waarbij de aanhangers van KOZP richting de bussen begeleid worden. Ik moet ook zeggen dat de politie het allemaal erg goed onder controle had.”</p>
      <figure>
        <iframe data-src="https://twitter.com/MarkMiddel/status/1195697113834950656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>14.24 uur:</b><br/>De rijtoer van Sinterklaas is inmiddels begonnen. Vanaf roeivereniging De Hunze is hij op zijn paard vertrokken voor een tocht door de stad.</p>
      <figure>
        <iframe data-src="https://twitter.com/Holsappel/status/1195694256750579713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>14.21 uur:</b><br/>Op het Emmaplein staan voor- en tegenstanders van Zwarte Piet op dit moment tegen over elkaar. “De voorstanders van Zwarte Piet zingen liederen als ‘Schaam je kapot”, zegt Martin Nuver van <i>112groningen.nl</i>. “Aan de overzijde is er meer een stil protest aan de gang.”</p>
      <figure>
        <video src="https://www.oogtv.nl/wp-content/uploads/2019/11/WhatsApp-Video-2019-11-16-at-14.17.15.mp4?_=1"/>
      </figure>
      <p><b>14.14 uur:</b><br/>Op verschillende plekken in Nederland is Sinterklaas inmiddels gearriveerd. Dat gaat niet overal zonder slag of stoot. In Emmen werd er met vuurwerk en eieren gegooid. “Om de rust terug te laten keren hebben agenten de wapenstok gebruikt, niemand werd aangehouden”, meldt een politiewoordvoerder. Ook in Leeuwarden was het onrustig. Op het Wilhelminaplein en op het Ruiterskwartier moesten politiemensen verschillende keren in actie komen. Gemoedelijk was het echter in Drachten. “Het is hier één en al gezelligheid”, meldt Niels Jacobi. “Eigenlijk zoals een kinderfeest hoort te zijn.”</p>
      <figure>
        <iframe data-src="https://twitter.com/niels_jacobi/status/1195688559505813504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>13.56 uur:</b><br/>Nabij het Emmaplein zijn zojuist een aantal bussen gearriveerd. Aan boord aanhangers van Kick Out Zwarte Piet (KOZP). De bussen zijn vertrokken vanaf een geheime plek. In het demonstratievak op het Emmaplein gaan zij straks tijdens de rijtoer hun protestgeluid laten horen. Voorstanders van Zwarte Piet hebben zich verzameld aan de andere kant van het plein. Martin Nuver van de incidentenwebsite <i>112groningen.nl</i> schat dat er op dit moment zo’n tweehonderd mensen aanwezig zijn op het plein.</p>
      <p>
        <i>Tekst gaat verder onder de foto’s</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-13.54.43.jpeg"/>
        <figcaption>Bussen met voor- en tegenstanders van Zwarte Piet arriveren op het Emmaplein om er te demonstreren. Foto: Patrick Wind – 112groningen.nl</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-13.55.50.jpeg"/>
        <figcaption>Foto: Martin Nuver – 112groningen.nl</figcaption>
      </figure>
      <p><b>13.45 uur:</b><br/>In de demonstratievakken bij het Emmaplein wordt het drukker. Zowel voor- als tegenstanders hebben zich daar nu gemeld. Ook bij de roeivereniging is het ondertussen flink druk. Veel kinderen die daar met hun ouders een glimp van de Goedheiligman proberen op te vangen.</p>
      <p><b>13.34 uur:</b><br/>Sinterklaas heeft zojuist voet aan wal gezet! Met de stoomboot meerde hij aan bij roeivereniging De Hunze waarna hij verwelkomt werd door kinderburgemeester Jouayria. Rond 14.15 uur gaat hij op pad voor een rondgang door de stad. De toer eindigt op de Grote Markt.</p>
      <p><b>13.21 uur:</b><br/>Sinterklaas bevindt zich inmiddels met zijn gevolg nabij het Lage Der A. Het lijkt qua publiek wat rustiger dan voorgaande jaren. In de demonstratievakken op het Emmaplein is het rustig. Een aantal demonstranten, ouders met kinderen en ook een fanfareorkest hebben zich daar inmiddels verzameld. In Leeuwarden is de situatie inmiddels weer rustig. De Friese politie heeft tegenstanders gemaand om te vertrekken.</p>
      <p><b>13.12 uur:</b><br/>Op de Wilhelminakade gaat ondertussen het feest onverstoord verder. “Zojuist voer hier een boot langs met een compleet Pietenorkest”, ziet verslaggever Ecco van Oosterhout. De boten zijn onderweg richting roeivereniging De Hunze waar ze rond 13.30 uur arriveren. Daar gaat Sinterklaas ook voet aan wal zetten.</p>
      <figure>
        <video src="https://www.oogtv.nl/wp-content/uploads/2019/11/WhatsApp-Video-2019-11-16-at-12.55.36.mp4?_=2"/>
      </figure>
      <p><b>13.07 uur:</b><br/>Ook in andere steden in het land is Sinterklaas inmiddels gearriveerd. In verschillende steden wordt geprotesteerd door voor- en tegenstanders van Zwarte Piet. In Leeuwarden is de sfeer ‘grimmig’, meldt de <i>Leeuwarder Courant</i>. Daar wordt op het Wilhelminaplein geprotesteerd. “Politieagenten hebben zojuist tegenstanders de toegang tot het plein belet met honden en wapenstok”. Elders in het land zijn verschillende aanhoudingen verricht.</p>
      <p><b>12.59 uur:</b><br/>Sinterklaas in zicht! Verslaggever Ecco van Oosterhout ziet vanaf de Wilhelminakade de stoomboot van Sinterklaas. De boot wordt voorafgegaan door verschillende andere boten, waaronder een solarboot en heel veel Pieten in kano’s:</p>
      <figure>
        <video src="https://www.oogtv.nl/wp-content/uploads/2019/11/WhatsApp-Video-2019-11-16-at-12.59.31.mp4?_=3"/>
      </figure>
      <p><b>12.33 uur:</b><br/>Sinterklaas is in het land! Zojuist is hij per stoomtrein gearriveerd op het station van Apeldoorn. Het Sinterklaasjournaal (NTR/Zapp) deed live-verslag van de intocht. Vrijdagavond leken de problemen nog groot toen de trein voor een stootblok tot stilstand kwam. Dit werd opgelost door een klein stukje achteruit te rijden waarna een wissel de trein weer op het goede spoor zette. “Soms moet je in het leven een klein stapje achteruit doen om daarna een aantal meters vooruit te kunnen”, aldus Sinterklaas.</p>
      <p>
        <i>Tekst gaat verder onder de foto’s</i>
      </p>
      <figure>
        <img src="https://www.oogtv.nl/wp-content/uploads/2019/11/SintIntochtApeldoorn2.jpg"/>
        <figcaption>Sinterklaas arriveert per stoomtrein op perron 1 in Apeldoorn. Foto: still / Sinterklaasjournaal (NTR/Zapp)</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/SintIntochtApeldoorn3.jpg"/>
        <figcaption>Verslaggever Jeroen Kramer verwelkomt Sinterklaas in Apeldoorn. Foto: still / Sinterklaasjournaal (NTR/Zapp)</figcaption>
      </figure>
      <p><b>12.25 uur:</b><br/>In de stad verzamelen de eerste mensen zich langs de route. Over ruim een uur wordt de Goedheiligman in de stad verwacht.</p>
      <p><b>12.12 uur:</b><br/>Het lijkt allemaal goed te komen. Vanaf de Wilhelminakade zijn de eerste Pieten gesignaleerd. “Het zijn zogenaamde verkenningspieten”, meldt Ecco van Oosterhout. “Ik kon een kort woordje met ze spreken waarbij ze mij beloofd hebben dat alles goed gaat komen.”</p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-12.09.57.jpeg"/>
        <figcaption>Verkenningspieten zijn in het begin van de middag gesignaleerd in het Reitdiep. Foto: Ecco van Oosterhout</figcaption>
      </figure>
      <p><b>11.51 uur:</b><br/>De intocht in Groningen lijkt niet droog te gaan verlopen. In het noordoosten en het noordelijk kustgebied valt af en toe lichte regen. Met vijf graden op de thermometer voelt het waterkoud aan. De wind is in het begin van de middag nog zwak, later op de dag zal deze in kracht toenemen.</p>
      <p><b>10.31 uur:</b><br/>Vanaf de Wilhelminakade is te zien dat verschillende schepen de stad uit varen. Zij varen de stoomboot van Sinterklaas tegemoet om hem daarna te begeleiden richting de stad. De bedoeling is dat na de landelijke intocht in Apeldoorn de Goedheiligman naar de stad Groningen vaart.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-16-at-09.46.26.jpeg"/>
        <figcaption>Schepen varen de stad uit om Sinterklaas tegemoet te varen. Foto: Ecco van Oosterhout</figcaption>
      </figure>
      <p><b>Met de stoomtrein in plaats van de stoomboot</b><br/>Of Sinterklaas op tijd in Groningen zal arriveren hangt van de festiviteiten in Apeldoorn af. Daar vindt dit jaar de landelijke intocht plaats. In het <i>Sinterklaasjournaal</i> was de afgelopen dagen te zien dat de Goedheiligman niet per boot maar per stoomtrein in de Gelderse stad zal arriveren. Reden hiervoor is dat Amerigo met pensioen is en dat daarom dit jaar paard Ozosnel zijn debuut maakt. Omdat Ozosnel koudwatervrees heeft was de boot geen optie. In de uitzending van vrijdagavond was te zien dat de trein een wissel verkeerd heeft genomen waardoor men voor een stootblok tot stilstand is gekomen.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/SinterklaasjournaalDieuwertjeBlok.jpg"/>
        <figcaption>Presentatrice Dieuwertje Blok in de studio van het Sinterklaasjournaal. Op het scherm de Hoofdpiet en Smeerpoetspiet die met de stoomtrein op een stootblok zijn gestuit. Foto: still / Sinterklaasjournaal, NTR 2019</figcaption>
      </figure>
      <p><b>“Sint heeft voor hetere vuren gestaan”</b><br/>De vraag is dus of de Sint volgens planning in Apeldoorn zal arriveren en dus ook op tijd in Groningen zal zijn. Bij de organisatie achter de intocht in Groningen is men desgevraagd niet ongerust. “Sinterklaas heeft de afgelopen jaren voor hetere vuren gestaan, dus wij maken ons geen zorgen.”</p>
      <p>De voorbereidingen voor de intocht waren vrijdagavond al volop gaande. Onder andere op het Emmaplein. Voor- en tegenstanders van Zwarte Piet hebben aangegeven te willen demonstreren. De gemeente heeft om die reden de groepen ieder een vak toegewezen op het Emmaplein. Op het plein werden vrijdagavond diverse camera’s opgehangen.</p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-15-at-20.35.40.jpeg"/>
        <figcaption>Camera’s zijn geplaatst op het Emmaplein. Foto: Patrick Wind – 112groningen.nl</figcaption>
      </figure>
    </article>
  </body>
</html>