<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741990"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T09:34:00+00:00"/>
    <meta property="og:title" content="&quot;บิ๊กจา&quot;เปิดงานขึ้นบ้านใหม่ตะกร้อไทย-มั่นใจกวาด3ทองซีเกมส์"/>
    <meta property="og:description" content="ทัพตะกร้อไทยบวงสรวงสิ่งศักดิ์สิทธิ ในงานขึ้นบ้านใหม่คนวงการตะกร้อ สร้างขวัญกำลังใจก่อนสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ฟิลิปปินส์ 'บิ๊กจา' มั่นใจ ทีมตะกร้อไทยกวาดเรียบทั้งหมด 3 เหรียญทอง เตือนให้ขุนพลนักหวดลูกพลาสติกไทยระวัง ชี้ ต้องทันเกม อย่าหลงเล่ห์เหลี่ยมคู่แข่ง"/>
  </head>
  <body>
    <article>
      <h1>"บิ๊กจา"เปิดงานขึ้นบ้านใหม่ตะกร้อไทย-มั่นใจกวาด3ทองซีเกมส์</h1>
      <address>
        <time datetime="2019-11-16T09:34:00+00:00">16 Nov 2019, 09:34</time>
      </address>
      <p>
        <b>ทัพตะกร้อไทยบวงสรวงสิ่งศักดิ์สิทธิ ในงานขึ้นบ้านใหม่คนวงการตะกร้อ สร้างขวัญกำลังใจก่อนสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ฟิลิปปินส์ "บิ๊กจา" มั่นใจ ทีมตะกร้อไทยกวาดเรียบทั้งหมด 3 เหรียญทอง เตือนให้ขุนพลนักหวดลูกพลาสติกไทยระวัง ชี้ ต้องทันเกม อย่าหลงเล่ห์เหลี่ยมคู่แข่ง</b>
      </p>
      <p>เมื่อวันที่ 16 พ.ย. ที่ศูนย์ฝึกมูลนิธิตะกร้อแห่งประเทศไทย ต.คลองสอง อ.คลองหลวง จ.ปทุมธานี "บิ๊กจา" พล.ต.จารึก อารีราชการัณย์ นายกสมาคมกีฬาตะกร้อแห่งประเทศไทย เป็นประธานเปิดศูนย์ฝึกมูลนิธิตะกร้อแห่งประเทศไทย โดยมี คณะกรรมการบริหารมูลนิธิฯ, คณะกรรมการบริหารสมาคมฯ แขกผู้มีเกียรติ ร่วมถึง ขุนพลนักหวดลูกพลาสติกทั้งทีมชายและทีมหญิงทีมชาติไทย ร่วมพิธีเปิดอย่างคับคั่ง ซึ่ง เจ้าคณะจังหวัดปทุมธานี เป็นประธานทำพิธีสักการะสิ่งศักดิ์สิทธิ์ (พระภูมิเจ้าที่) เพื่อความเป็นสิริมงคลให้แก่ ศูนย์ฝึกมูลนิธิตะกร้อฯ และเป็นการเอาฤกษ์เอาชัยสร้างขวัญกำลังใจให้กับทัพตะกร้อไทย ชุดสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ประเทศฟิลิปปินส์ ซึ่งทีมชาติไทย ส่งชิงชัย 3 ประเภท ได้แก่ ทีมชาย 2 ประเภท ประกอบด้วย ทีมชุดชาย และทีมเดี่ยวชาย ส่วนทีมหญิง ส่งแข่งขัน 1 ประเภท ได้แก่ ทีมเดี่ยวหญิง</p>
      <figure>
        <img src="https://www.dailynews.co.th/admin/upload/20191116/news_fzczjCprOc164637_533.jpg?v=20191116172?v=6583"/>
      </figure>
      <p>พล.ต.จารึก กล่าวว่า ศูนย์ฝึกมูลนิธิตะกร้อแห่งประเทศไทยตรงนี้ได้ทำการสร้างแล้วเสร็จมาประมาณ 3 ปี แต่เพิ่งเสร็จสมบูรณ์อย่างเต็มที่เมื่อไม่นานมานี้ เพราะเป็นศูนย์ฝึกตะกร้อที่มีขนาดใหญ่ แบ่งออกเป็นทั้งสนามฝึกซ้อม ลานจอดรถ และห้องพักนักกีฬา ทั้งหมดจึงไม่ได้เสร็จง่าย ๆ อย่างไรก็ตาม ตนเองเห็นว่าเมื่อเสร็จสมบูรณ์แล้ว ถึงเวลาได้ฤกษ์ดีจึงจัดพิธีเปิดขึ้น ส่วนทีมตะกร้อทีมชาติไทยทั้งชายและหญิง ก็ได้เก็บตัวอยู่ที่ศูนย์ฝึกฯ มาตลอด ในพิธีเปิดหนนี้ก็เป็นการบวงสรวงสิ่งศักดิ์สิทธิ ในงานขึ้นบ้านใหม่คนวงการตะกร้อ เพื่อสร้างขวัญกำลังใจก่อนสู้ศึกซีเกมส์ ครั้งที่ 30 ระหว่างวันที่ 30 พ.ย. -11 ธ.ค.นี้ ที่ฟิลิปปินส์ ไปพร้อมกันเลย</p>
      <figure>
        <img src="https://www.dailynews.co.th/admin/upload/20191116/news_WvqnDEHfXb164641_533.jpg?v=20191116172?v=5253"/>
      </figure>
      <p>  <br/>"ในซีเกมส์ที่จะถึงนี้ ตนเองมั่นใจอย่างมากว่า ทีมตะกร้อไทย ที่ส่งชิงชัย 3 อีเวนต์ จะต้องกวาดเหรียญทองมาครองได้ทั้งหมด ซึ่งตนก็ได้เตือนให้นักกีฬาตะกร้อไทยต้องระวังคู่แข่งจากชาติอื่น ๆ เมื่อลงแข่งขันแล้วต้องทันเกม อย่าหลงเล่ห์เหลี่ยมคู่แข่งเด็ดขาด" บิ๊กจา กล่าวทิ้งท้าย    </p>
      <figure>
        <img src="https://www.dailynews.co.th/admin/upload/20191116/news_ytxpAojWGm164650_533.jpg?v=20191116172?v=6827"/>
      </figure>
      <p> <br/> สำหรับนักตะกร้อชายทีมชาติไทย รายชื่อจำนวน 12 คน ประกอบด้วย ตำแหน่งตัวทำ 1.พรชัย เค้าแก้ว 2.อนุวัฒน์ ชัยชนะ 3.จิระศักดิ์ ผักบัวเงิน 4.ทวีศักดิ์ ทองสาย ตัวชง 5.ภัทรพงษ์ ยุพดี 6.อัษดิน วงศ์โยธา 7.ราชัน วิพันธ์ 8.ยศวัจน์ อุทัยจรูญศรี ตัวเสิร์ฟ 9.สิทธิพงศ์ คำจันทร์ 10.กฤษณพงศ์ นนทะโคตร 11.จันทฤทธิ์ คู่แก้ว โดยมี ธวัช กุมุทพงษ์พานิช เป็นผู้จัดการทีม โค้ชกมล ตันกิมหงษ์ เป็นเฮดโค้ช ส่วนผู้ช่วยผู้ฝึกสอน สมพร แสนยบุตร และ นภา แตงโต    </p>
      <figure>
        <img src="https://www.dailynews.co.th/admin/upload/20191116/news_wwBTGlrdlS164656_533.jpg?v=20191116172?v=5688"/>
      </figure>
      <p> <br/> ขณะที่ ขุนพลนักหวดลูกพลาสติกสาวไทย จำนวน 5 คน ประกอบด้วย ตัวเสิร์ฟ 1.วิภาดา จิตพรวน 2.อติกานต์ คงแก้ว ตัวฟาด 3.ศศิวิมล จันทสิทธิ์ 4.สมฤดี ปรือปรัก และตัวชง 5.แก้วใจ พุ่มสว่างแก้ว โดยมี ไพโรจน์ อาชารุ่งโรจน์ เป็นผู้จัดการทีม โค้ชวีรัส ณ หนองคาย เป็นหัวหน้าผู้ฝึกสอน ส่วนผู้ช่วยผู้ฝึกสอน กัมพล ทัศสิทธิ์ และ คมกฤษ ทับแก้ว     </p>
    </article>
  </body>
</html>