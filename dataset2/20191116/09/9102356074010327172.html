<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/16/seime-atveriama-fotografiju-paroda-kurioje-iamzinta-zurnalistu-ekspedicija-po-ldk-pilis/"/>
    <meta property="og:site_name" content="alkas.lt"/>
    <meta property="article:published_time" content="2019-11-16T09:18:00+00:00"/>
    <meta property="og:title" content="Seime atveriama fotografijų paroda, kurioje įamžinta žurnalistų ekspedicija po LDK pilis"/>
    <meta property="og:description" content="Lapkričio 19 d., antradienį, 13 val. Lietuvos laisvės gynėjų galerijoje (Seimo I rūmai) pristatoma fotografo Leonardo Skirpsto fotografijų paroda apie Lietuvos žurnalistų sąjungos 90-mečiui skirtą žurnalistų žygį po Vakarų Ukrainą „Vienybės kelias’19“. Renginyje kalbės parodos eksponavimo Seime iniciatorius Seimo Pirmininkas Viktoras Pranckietis, žurnalistų ekspedicijos „Vienybės kelias‘19“ vadovas Gerimantas Statinis, fotografijų autorius Leonardas Skripstas, Lietuvos žurnalistų sąjungos pirmininkas Dainius Radzevičius, Ukrainos ambasadorius Volodymyras Jacenkivskis (Volodymyr Yatsenkivskyi). Parodą parengė Lietuvos žurnalistų sąjungos Kelionių žurnalistų klubas. Paroda Seime eksponuojama lapkričio 15 – 29 dienomis."/>
  </head>
  <body>
    <article>
      <h1>Seime atveriama fotografijų paroda, kurioje įamžinta žurnalistų ekspedicija po LDK pilis</h1>
      <address>
        <time datetime="2019-11-16T09:18:00+00:00">16 Nov 2019, 09:18</time>
      </address>
      <figure>
        <img src="http://alkas.lt/wp-content/uploads/2019/11/L.Skirpstas_asmenine-nuotr.jpg"/>
      </figure>
      <p>Lapkričio 19 d., antradienį, 13 val. Lietuvos laisvės gynėjų galerijoje (Seimo I rūmai) pristatoma fotografo Leonardo Skirpsto fotografijų paroda apie Lietuvos žurnalistų sąjungos 90-mečiui skirtą žurnalistų žygį po Vakarų Ukrainą „Vienybės kelias’19“. Renginyje kalbės parodos eksponavimo Seime iniciatorius Seimo Pirmininkas Viktoras Pranckietis, žurnalistų ekspedicijos „Vienybės kelias‘19“ vadovas Gerimantas Statinis, fotografijų autorius Leonardas Skripstas, Lietuvos žurnalistų sąjungos pirmininkas Dainius Radzevičius, Ukrainos ambasadorius Volodymyras Jacenkivskis (Volodymyr Yatsenkivskyi). Parodą parengė Lietuvos žurnalistų sąjungos Kelionių žurnalistų klubas. Paroda Seime eksponuojama lapkričio 15 – 29 dienomis.</p>
      <p>2019 m. liepos 8 dieną Lietuvos žurnalistų sąjungos 90-mečio proga dešimčiai dienų į kelionę išvyko 30 dalyvių – žurnalistų ir jų rėmėjų. Žygio metu buvo ieškoma lietuviškų pėdsakų, vyko susitikimai su plunksnos broliais ir vietos bendruomenėmis, tyrinėjama kaip pateikiamas ir interpretuojamas mūsų bendras istorinis paveldas.</p>
      <figure>
        <img src="http://alkas.lt/wp-content/uploads/2019/11/LZS-ekspedicija-po-Vakaru-Ukraina-L.-Skirpsto-nuotr3.jpg"/>
        <figcaption>LŽS ekspedicija po Vakarų Ukrainą | L. Skirpsto nuotr.</figcaption>
      </figure>
      <p>Žygio per LDK valdas moto – „Tegul visi bus viena“. Taip yra pasakęs XVII a. Vilniuje gyvenęs Lietuvos arkivyskupas, pirmasis unitų Šventasis Juozapatas Kuncevičius. Ekspedicijos „Vienybės kelias‘19“ pavadinimas atspindi bendrą dviejų šalių istoriją ir šiandienos aktualijas – Lietuva palaiko Ukrainos integraciją į Europą, jos kelią į demokratiją ir nepriklausomybę. Žygio maršrutas nusidriekė per garsiausias Ukrainos pilis: Lucką, Olyką, Klevanę, Ostrogą, Mežyričą, Starokonstantynivą, Medžybižą, Sutkovicus, Podolės Kamianecą, Žvanecą, Chotiną, Zbaražą, Vyšnivecą, Kremenecį, Dubną, Pidhircus, Oleską, Zoločevą ir baigėsi Lvove.</p>
      <figure>
        <img src="http://alkas.lt/wp-content/uploads/2019/11/LZS-ekspedicija-po-Vakaru-Ukraina-L.-Skirpsto-nuotr.jpg"/>
        <figcaption>LŽS ekspedicija po Vakarų Ukrainą | L. Skirpsto nuotr.</figcaption>
      </figure>
      <p>Žygis „Vienybės kelias‘19“ buvo organizuojamas Lietuvos žurnalistų sąjungos Kelionių žurnalistų klubo ir Kijevo Press klubo iniciatyva padedant Ukrainos informacinės politikos ministerijai.</p>
      <p>Per 10 dienų žygeiviai aplankė 20 pilių ir piliaviečių, kuriose buvo išskleistos Valstybinė, Istorinė, Lietuvos žurnalistų sąjungos ir Kelionių žurnalistų klubo vėliavos.</p>
      <p>„Įsitikinom: LDK dvasia čia – gyva. Viduramžių mūruose, pavadinimuose, kalbose. Kolegos, kultūros darbuotojai, paprasti ukrainiečiai didžiuojasi, kad kadaise priklausė tokiai didžiai ir galingai Europos valstybei,“ – sako ekspedicijos fotografas Leonardas Skirpstas.</p>
      <figure>
        <img src="http://alkas.lt/wp-content/uploads/2019/11/LZS-ekspedicija-po-Vakaru-Ukraina-L.-Skirpsto-nuotr2.jpg"/>
        <figcaption>LŽS ekspedicija po Vakarų Ukrainą | L. Skirpsto nuotr.</figcaption>
      </figure>
      <p>Ekspedicija „Vienybės kelias‘19“ leido pajusti kaip Vakarų Ukrainos žmonės gyvena ir pergyvena dėl šalies Rytuose vykstančio neskelbto karo. Tai primena, kad pavojus visada greta, todėl svarbu eiti Vienybės keliu – keliu, kuris veda į sandraugą ir laisvę.</p>
      <related>
        <h4>Susiję straipsniai:</h4>
        <a href="http://alkas.lt/2019/07/08/lietuvos-zurnalistai-isvyko-i-ukraina-ldk-keliais-nuotraukos/"/>
        <a href="http://alkas.lt/2018/08/16/rugpjucio-21-d-rugsejo-14-d-fotografiju-paroda-1988-uju-rugpjutis-laisves-byla-vingio-parke/"/>
        <a href="http://alkas.lt/2017/03/03/seime-fotografiju-paroda-primenanti-lietuvos-kelia-i-laisve-1988-1991-m/"/>
        <a href="http://alkas.lt/2019/08/15/rugpjucio-20-d-rugsejo-22-d-baltijos-kelio-30-meciui-skirta-fotografiju-paroda-nelokali-istorija/"/>
        <a href="http://alkas.lt/2013/06/11/seime-pristatoma-prezidento-a-stulginskio-atminimui-skirtos-ekspedicijos-fotografiju-paroda/"/>
      </related>
    </article>
  </body>
</html>