<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/uli-hoeness-pozegnany-przez-bayern,985884.html"/>
    <meta property="og:site_name" content="TVN24"/>
    <meta property="article:published_time" content="2019-11-16T09:18:00+00:00"/>
    <meta property="og:title" content="Blond peruka &quot;Lewego&quot;, owacja na stojąco. Bayern Monachium żegnał legendę"/>
    <meta property="og:description" content="To koniec pewnej ery w Bayernie Monachium. W piątek, podczas swojego corocznego Walnego Zgromadzenia, najbardziej utytułowany niemiecki klub pożegnał odchodzącego ze stanowiska prezydenta Uliego Ho..."/>
  </head>
  <body>
    <article>
      <h1>Blond peruka "Lewego", owacja na stojąco. Bayern Monachium żegnał legendę</h1>
      <address>
        <time datetime="2019-11-16T09:18:00+00:00">16 Nov 2019, 09:18</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/16816f5f-a92a-4c98-a1ba-47a681a6477b.jpg?type=1&amp;srcmode=0&amp;srcx=43/100&amp;srcy=1/1&amp;srcw=49/50&amp;srch=49/50&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ed3a41bf-0402-4aff-9fc1-802d18753d34-480p.mp4"/>
          <figcaption>Bayern pożegnał odchodzącego Uliego Hoenessa</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/bc844017-c9a8-4d63-aedc-6ae242323da2-480p.mp4"/>
          <figcaption>Bayern - Borussia Dortmund 4:0</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/35c1eae1-1f31-4a3d-b7af-ced0fa9b5f2b-480p.mp4"/>
          <figcaption>Bayern podejmował Olympiakos</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/3c573011-3df8-412b-86f0-15c67397174b-480p.mp4"/>
          <figcaption>Bayern zwolnił Niko Kovaca</figcaption>
        </figure>
        <figcaption>Hoeness pracował w Bayernie od 1979 roku Video: Reuters</figcaption>
      </slideshow>
      <h3>To koniec pewnej ery w Bayernie Monachium. W piątek, podczas swojego corocznego Walnego Zgromadzenia, najbardziej utytułowany niemiecki klub pożegnał odchodzącego ze stanowiska prezydenta Uliego Honeesa i wybrał jego następcę.</h3>
      <p>Hoeness działał w klubie od 1979 roku. Gdy zaczynał pracę za biurkiem, Bayern był zadłużony i wisiało nad nim widmo upadku, teraz jest światową marką przynoszącą ogromne zyski. Podczas piątkowego spotkania podano, że w poprzednim sezonie zanotował rekordowe obroty - 750,4 miliona euro.</p>
      <p>Piątkowa uroczystość miała jednak wyjątkowy wymiar, właśnie ze względu na oficjalne pożegnanie Hoenessa i ogłoszenie jego następcy. Zgromadzenie udziałowców bawarskiego klubu powołało na to stanowisko byłego szefa firmy Adidas Herberta Hainera.</p>
      <p>- Cieszę się, że udało się znaleźć człowieka z taką osobowość na to stanowisko - chwalił swojego następcę Hoeness.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/a3ea914b-8bb7-4cba-9a73-df84b4487a79.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Herbert Hainer (z lewej) będzie nowym prezydentem klubu<cite>Źródło: PAP/EPA</cite></figcaption>
      </figure>
      <h3>Legendy wniosły trofea</h3>
      <p>Podczas spotkania nie zabrakło niespodzianek. W wypełnionej po brzegi Olympiahalle pojawili się między innymi Arjen Robben i Franck Ribery, którzy wspólnie wnieśli na scenę Puchar Niemiec i mistrzowską paterę z poprzedniego sezonu.</p>
      <related>
        <a href="https://eurosport.tvn24.pl/pilka-nozna,105/rummenigge-oglosil-kto-bedzie-trenerem-bayernu-przynajmniej-do-bozego-narodzenia,985842.html"/>
      </related>
      <p>- Dziękuję za to przyjęcie i tę ogromną niespodziankę. To był świetny pomysł. Całej drużynie chciałem podziękować za przygotowanie wspaniałej atmosfery. W ostatnią sobotę zdominowaliśmy Borussię Dortmund (Bayern wygrał 4:0 - red.). Jeśli zawsze będziemy tak grać, na świecie nie znajdzie się zbyt wiele zespołów, które będą w stanie nas pokonać - mówił bohater wieczoru.</p>
      <p>Zebrani zgotowali mu owację na stojąco. Najważniejsze osoby w klubie, w tym prezes Karl-Heinz Rummenigge, miały na sobie koszulki z czasów gry w bawarskim klubie Hoenessa. On sam momentami z trudem musiał powstrzymywać łzy.</p>
      <h3>Cześć, panie prezydencie</h3>
      <p>Na gali zabrakło wielu obecnych zawodników, którzy rozjechali się na mecze swoich reprezentacji. W trakcie imprezy wyemitowano jednak specjalny filmik z zajęć drużyny na siłowni, na którym piłkarze, w tym Robert Lewandowski, pozdrawiali swojego prezydenta. Wszyscy mieli na sobie blond peruki, dzięki czemu przypominali młodego Hoenessa.</p>
      <p>Także w piątek Rummenigge poinformował, że tymczasowy trener Bayernu Hansi Flick pozostanie na tym stanowisku co najmniej do świąt Bożego Narodzenia.<br/><br/>Po jedenastu kolejkach niemieckiej ekstraklasy Bayern zajmuje trzecie miejsce w tabeli z dorobkiem 21 punktów i traci cztery do prowadzącej Borussii Moenchengladbach. Najlepszym strzelcem zespołu jest Robert Lewandowski, który z 16 golami jest zdecydowanym liderem klasyfikacji strzelców Bundesligi.</p>
      <p>Autor: TG / Źródło: eurosport.pl, Reuters</p>
    </article>
  </body>
</html>