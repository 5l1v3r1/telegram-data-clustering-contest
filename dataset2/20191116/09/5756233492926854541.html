<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621755/%D8%AF%D8%B1%D9%85%D8%A7%D9%86%E2%80%8C%D9%87%D8%A7%DB%8C-%D8%AF%D8%A7%D8%B1%D9%88%DB%8C%DB%8C-%D9%88-%D8%AE%D8%A7%D9%86%DA%AF%DB%8C-%D8%B1%D9%81%D8%B9-%D8%B4%D9%BE%D8%B4%D9%90-%D8%B3%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T09:46:00+00:00"/>
    <meta property="og:title" content="درمان‌های دارویی و خانگی رفع شپشِ سر"/>
    <meta property="og:description" content="یک متخصص پوست و مو درمان‌های دارویی و خانگی برای مقابله با شپش را تشریح کرد."/>
  </head>
  <body>
    <article>
      <h1>درمان‌های دارویی و خانگی رفع شپشِ سر</h1>
      <address>
        <time datetime="2019-11-16T09:46:00+00:00">16 Nov 2019, 09:46</time>
      </address>
      <p>
        <i>یک متخصص پوست و مو درمان‌های دارویی و خانگی برای مقابله با شپش را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر حسین طباطبایی با تأکید بر اینکه در پیشگیری و درمان شپش سر، بهداشت فردی بسیار موثر است، در پاسخ به این پرسش که آیا کوتاه کردن مو راهکار مناسبی برای درمان شپش است؟ گفت: از آنجا که تخم‌های شپش به موی سر می‌چسبند؛ زدن مو روش موثری در درمان است، اما شاید این روش برای دختربچه‌ها ممکن است حس ناخوشایندی باشد و احساس نارضایتی در آنها ایجاد کند. برای همین بهتر است از سایر روش‌های درمانی مثل شامپوها و کرم‌ها استفاده شود.</p>
      <p>وی با بیان اینکه برای رفع شپش درمان‌های مختلف وجود دارد، تصریح کرد: ترکیبات بنزوات بنزیل، کرم پرمترین، مالاتیون و شامپوی لیندن یک درصد از جمله راه‌های درمانی شپش است، اما هر یک از اینها باید توسط پزشک تجویز شود. چون پزشک با در نظر گرفتن مسائل مختلف از جمله سن فرد مبتلا یا حساسیت‌های احتمالی او دارویی را تجویر می‌کند. ضمن اینکه اکثر این داروها تنها یک بار باید مصرف شوند و نهایتا در صورت صلاحدید پزشک یک هفته بعد از مصرف اول، درمان تکرار شود.</p>
      <p>این متخصص پوست و مو تأکید کرد که درمان شپش باید زیر نظر پزشک متخصص باشد، چون مصرف دائم این داروها و شامپوها احتمال سمیت عصبی را ایجاد می‌کند. البته برای درمان شپش، شانه‌های مخصوصی هم وجود دارد که دندانه‌های آن نسبت به شانه‌های معمولی فاصله‌های کمتری دارند و رشک را به خود جذب می‌کنند.</p>
      <p>به گفته طباطبایی، ممکن است با وجود درمان‌های دارویی، رشک یا تخم شپش در سر بماند؛ بنابراین توصیه می‌شود که بعد از هر بار حمام، در حالی که مو نم دار است، سرکه را با آب ولرم مخلوط کرده، سپس شانه را به این مخلوط آغشته و موهای فرد مبتلا با آن شانه شود.</p>
      <p>
        <b>درمان‌های سنتی برای رفع شپش</b>
      </p>
      <p>این استاد دانشگاه علوم پزشکی تهران در ادامه با اشاره به اینکه درمان‌های سنتی و خانگی هم برای درمان شپش وجود دارد، گفت: برای مثال مالیدن روغن‌های نارگیل یا درخت چای باعث خفگی رشک می‌شود. همچنین مواد اسیدی مثل آبلیمو نیز در از بین بردن تخم شپش موثر است.</p>
      <p>وی همچنین تأکید دارد که درمان‌های دارویی شپش به شرطی موثر است که لوازم شخصی فرد مبتلا مثل لباس‌ها و ملافه هم استریل شود. برای پاکسازی لباس‌ها و ملافه‌ها کافی است که اینها در ماشین لباسشویی با دمای آب 55 یا 60 درجه شستشو شود. اگر از خشک‌کن لباسشویی هم استفاده شود، تاثیر بهتری در از بین بردن شپش و رشک دارد. همچنین داغی اتو هم روش موثری برای از بین بردن دانه‌های رشک (تخم شپش) است. البته در برخی مناطق که از لحاف‌های بزرگ روی کرسی استفاده می‌کنند، امکان شستشو در برخی مواقع فراهم نیست. در این صورت توصیه می‌شود که لحاف بزرگ به مدت یک هفته تا 10 روز از خانه خارج کرده و در فضای آزاد در جایی پهن شود. چون شپش و تخم آن اگر با بدن و سر انسان در تماس نباشند، نهایتا تا 10 روز از بین می‌روند.</p>
      <p>
        <b>دچار فوبیای شپش نشوید</b>
      </p>
      <p>این متخصص پوست و مو در پایان با بیان اینکه برخی از والدین دچار وسواس بهداشتی و فکری در مورد ابتلای کودکان خود به شپش می‌شوند، گفت: والدین در مورد شپش حساس باشند و مراقبت کافی را برای پیشگیری کودکان خود از این بیماری داشته باشند، اما حواس‌شان باشد که دچار وسواس نشوند. چون در این صورت ممکن است فرزندان خود را تحت فشار قرار دهند. در این صورت این موضوع برای کودکان اثرات روانی به دنبال خواهد داشت. والدین نباید با وسواس کودک خود را به لحاظ روحی آزار دهند و نباید کودک را از بازی با همسالان بترسانند.</p>
    </article>
  </body>
</html>