<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425941/to-polytexneio-empneei-kai-shmera-toys-agwnes-twn-ergazomenwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T09:45:01+00:00"/>
    <meta property="og:title" content="Το Πολυτεχνείο εμπνέει και σήμερα τους αγώνες των εργαζομένων"/>
    <meta property="og:description" content="Το Πολυτεχνείο ζει και εμπνέει τους αγώνες των εργαζομένων για μία καλύτερη ζωή, τονίζει για την αυριανή επέτειο το Εργατικό Κέντρο Ρόδου."/>
  </head>
  <body>
    <article>
      <h1>Το Πολυτεχνείο εμπνέει και σήμερα τους αγώνες των εργαζομένων</h1>
      <h2>Ανακοίνωση του Εργατικού Κέντρου Ρόδου</h2>
      <address>
        <time datetime="2019-11-16T09:45:01+00:00">16 Nov 2019, 09:45</time>
      </address>
      <p>
        <b>Το Πολυτεχνείο ζει και εμπνέει τους αγώνες των εργαζομένων για μία καλύτερη ζωή, τονίζει για την αυριανή επέτειο το Εργατικό Κέντρο Ρόδου.</b>
      </p>
      <p>Ειδικότερα, αναφέρει τα εξής:<br/>Η εξέγερση του Πολυτεχνείου αποτέλεσε την κορυφαία στιγμή του αντιδικτατορικού αγώνα και την αρχή του τέλους για την πτώση της 7χρονης χούντας των συνταγματαρχών.</p>
      <p>Άνοιξε το δρόμο για την αποκατάσταση της Δημοκρατίας.<br/>Το Πολυτεχνείο ζει στις καρδιές των εργαζομένων, της σπουδάζουσας νεολαίας και της ελληνικής κοινωνίας. Εμπνέει τους αγώνες και τα όνειρα των εργαζομένων, των ανέργων, των συνταξιούχων και ολόκληρου του ελληνικού λαού για ένα καλύτερο αύριο.</p>
      <p>Ζούμε στην εποχή της ανεξέλεγκτης παγκοσμιοποίησης, της αύξησης των κοινωνικών και των οικονομικών ανισοτήτων, των πολεμικών και των περιφερειακών συγκρούσεων, της υποβάθμισης της εργασίας και των συλλογικών δικαιωμάτων, της αποδυνάμωσης της δημοκρατίας και των θεσμών, της έκρηξης ακραίων φαινομένων του φασισμού και του ρατσισμού, οι οποίοι απειλούν τις δημοκρατικές ελευθερίες.</p>
      <p>Τα μηνύματα του Πολυτεχνείου είναι επίκαιρα όσο ποτέ άλλοτε. Συνεχίζουν να καθοδηγούν τους αγώνες, τις διεκδικήσεις, τους στόχους και τα οράματα ολόκληρου του ελληνικού λαού για περισσότερη δημοκρατία, ισότητα, κοινωνική δικαιοσύνη, ανάπτυξη, ειρήνη, για ένα καλύτερο και δικαιότερο κόσμο για όλους.</p>
      <p>ΑΓΩΝΙΖΟΜΑΣΤΕ - ΔΙΕΚΔΙΚΟΥΜΕ – ΟΝΕΙΡΕΥΟΜΑΣΤΕ ΕΝΑ ΚΑΛΥΤΕΡΟ ΜΕΛΛΟΝ ΓΙΑ ΟΛΟΥΣ»</p>
    </article>
  </body>
</html>