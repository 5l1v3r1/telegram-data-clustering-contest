<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/vintersport/skiskyting/Italiensk-skiskytterseier-pa-Sjusjoen--Olsbu-Roiseland-best-av-de-norske-282871b.html"/>
    <meta property="og:site_name" content="adressa.no"/>
    <meta property="article:published_time" content="2019-11-16T09:28:56+00:00"/>
    <meta property="og:title" content="Italiensk skiskytterseier på Sjusjøen – Olsbu Røiseland best av de norske"/>
    <meta property="og:description" content="Italienske Lisa Vittozzi vant sesongens første renn på Sjusjøen etter feilfri skyting. Marte Olsbu Røiseland ble beste norske på 5.-plass."/>
  </head>
  <body>
    <article>
      <h1>Italiensk skiskytterseier på Sjusjøen – Olsbu Røiseland best av de norske</h1>
      <address><time datetime="2019-11-16T09:28:56+00:00">16 Nov 2019, 09:28</time> by <a rel="author">NTB</a></address>
      <p>Italienske Lisa Vittozzi vant sesongens første renn på Sjusjøen etter feilfri skyting. Marte Olsbu Røiseland ble beste norske på 5.-plass.</p>
      <aside><a href="https://www.adressa.no/100Sport/vintersport/skiskyting/javascript:void(0);">Del denne artikkelen på Facebook</a> <a href="https://www.adressa.no/100Sport/vintersport/skiskyting/javascript:void(0);">Del denne artikkelen på Twitter</a> <a href="https://www.adressa.no/100Sport/vintersport/skiskyting/javascript:void(0);">Del denne artikkelen på e-post</a></aside>
      <p>Lenge så det ut til at svenske Ingela Andersson, som har en 44.-plass fra sprinten i Antholz i januar 2012 som karrierebeste i verdenscupen, skulle sjokkere og vinne sprinten.</p>
      <p>Men så kom Vittozzi fra startnummer 101. Hun skjøt to fulle hus, gikk godt i sporet og vant overlegent.</p>
      <p>Andersson ble nummer to 18 sekunder bak, mens Dorothea Wierer endte på 3.-plass, 28 sekunder bak Vittozzi fra samme nasjon.</p>
      <p>Marte Olsbu Røiseland ble nummer fem etter en bom på siste skyting. Hun hadde soleklart best langrennstid og en kjempetid inn mot den andre skytingen, men det hjalp så lite med bommen på stående.</p>
      <ul>
        <li><b>LES OGSÅ</b>: <a href="http://www.adressa.no/100Sport/vintersport/skiskyting/Norges-beste-skiskytter-har-fatt-et-uvanlig-forbud-282857b.html">Norges beste skiskytter har fått et uvanlig forbud</a></li>
      </ul>
      <figure>
        <img src="https://vertical.snd.no/images/4b434e27-5658-49ec-a6d0-499fb7bd85e1?fit=crop&amp;q=80&amp;w=680"/>
        <figcaption>Marte Olsbu Røiseland etter målgang på Sjusjøen.  Foto: Geir Olsen, NTB scanpix</figcaption>
      </figure>
      <p>Det var knyttet stor spenning til Tiril Eckhoff før lørdagens sprint. Hun hadde beste inngangstid til den første skytingen, men bommet på sitt første skudd. Så traff hun åtte strake, før Eckhoff bommet på det siste skuddet. Totalt ble det to strafferunder på Fossum-utøveren.</p>
      <p>Eckhoff ble nummer elleve. Hun var over minuttet bak Vittozzi.</p>
      <p>(©NTB)</p>
    </article>
  </body>
</html>