<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621742/%D8%AA%D8%B4%DA%A9%D8%B1-%D9%88-%D9%82%D8%AF%D8%B1%D8%AF%D8%A7%D9%86%DB%8C-%D8%A7%D8%B2-%D8%B1%D8%A6%DB%8C%D8%B3%DB%8C-%D8%A8%D9%87-%D8%AF%D9%84%DB%8C%D9%84-%D9%BE%DB%8C%DA%AF%DB%8C%D8%B1%DB%8C-%D8%B9%D9%81%D9%88-%D9%88-%D8%AA%D8%AE%D9%81%DB%8C%D9%81-%D8%A7%D8%AD%DA%A9%D8%A7%D9%85-%D8%A8%D8%B1%D8%AE%DB%8C-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T09:14:00+00:00"/>
    <meta property="og:title" content="تشکر و قدردانی از رئیسی به دلیل پیگیری عفو و تخفیف احکام برخی دانشجویان"/>
    <meta property="og:description" content="رئیس نهاد نمایندگی مقام معظم رهبری در دانشگاه‌ها، در پیامی از آیت الله رئیسی به‌ جهت پیگیری عفو و تخفیف احکام تعدادی از دانشجویان تشکر کرد."/>
  </head>
  <body>
    <article>
      <h1>تشکر و قدردانی از رئیسی به دلیل پیگیری عفو و تخفیف احکام برخی دانشجویان</h1>
      <h2>از سوی نهاد نمایندگی رهبری در دانشگاه‌ها صورت گرفت</h2>
      <address>
        <time datetime="2019-11-16T09:14:00+00:00">16 Nov 2019, 09:14</time>
      </address>
      <p>
        <i>رئیس نهاد نمایندگی مقام معظم رهبری در دانشگاه‌ها، در پیامی از آیت الله رئیسی به‌ جهت پیگیری عفو و تخفیف احکام تعدادی از دانشجویان تشکر کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی عفو و تخفیف احکام جمعی از دانشجویان، حجت‌الاسلام والمسلمین مصطفی رستمی، رئیس نهاد نمایندگی مقام معظم رهبری در دانشگاه‌ها با انتشار پیامی، از رئیس قوه قضائیه، تشکر کرد.</p>
      <p>متن پیام به شرح زیر است:</p>
      <p>«آیت الله سید ابراهیم رئیسی</p>
      <p>ریاست محترم قوه قضائیه</p>
      <p>با سلام و عرض تبریک میلاد شکوهمند پیامبر رافت و مهربانی بر خود لازم دانستم ضمن قدردانی از رهبر حکیم انقلاب از حسن نظر جناب عالی هم در پیگیری عفو و تخفیف احکام برخی دانشجویان تشکر و قدردانی نمایم.</p>
      <p>نیک مستحضرید دانشگاه به برکت انقلاب شکوهمند اسلامی با گسترش کمی و کیفی کم نظیر از افتخارات نظام مقدس جمهوری اسلامی به حساب می‌آید، دانشگاهی که توانسته است علی رغم همه فرازها و فرودها موتور پیشران حرکت علمی کشور باشد و در عرصه دانش‌های نو، نه تنها طلایه دار پیشرفت در غرب آسیا بلکه با کشورهای پیشرو در عرصه علم و فناوری رقابت نماید.</p>
      <p>علی رغم همه پیشرفت‌ها، نهاد دانشگاه تا رسیدن به دانشگاه مطلوب در گام دوم انقلاب راهی دراز دارد.</p>
      <p>یکی از مسائلی که می‌تواند سد راه حرکت پرشتاب علمی کشور باشد، حاشیه سازی منفعت طلبانه برخی دشمنان معارض و هم پیمانان سست‌عنصر داخلی‌شان در فریب دانشجویان و تحریک آنان به اقداماتی ضد ملی است که در تاریخ انقلاب تجربه شده و البته آن چه گاهی بر حاشیه می‌افزود نوع مواجهه با این دانشجویان است.</p>
      <p>اقدام حضرت عالی در خصوص تلاش برای عفو و تخفیف حکم تعدادی از دانشجویان - که با اعتماد رهبر فرزانه انقلاب به پیشنهاد شما عملی شد - بار دیگر رافت اسلامی و عقلانیت انقلابی نظام را به منصه ظهور گذارد.</p>
      <p>ناگفته پیداست که دانشگاه برای رسیدن به قله کمال علمی و معرفتی و تربیتی علاوه بر فضای آزاداندیشانه و پویا، نیاز به قانونمداری و انضباط دارد و بر مسئولان محترم دولتی فرض است که پس از این اقدام مبارک تلاش خود را برای برقراری یک فضای پرنشاط و البته منظم و به دور از حاشیه دو چندان کنند.</p>
      <p>امید است حرکت انقلابی و با نشاط جناب عالی - در تحقق عدالتخواهی عقلانی همراه با محافظت از آزادی‌های مشروع - در دستگاه قضایی بیش از پیش طعم شیرین عدل علوی را به مردم عزیز و نخبگان دانشگاهی بچشاند.</p>
      <p>و من الله التوفیق</p>
      <p>مصطفی رستمی»</p>
    </article>
  </body>
</html>