<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621738/%DB%8C%D8%A7%D8%AF%D8%AF%D8%A7%D8%B4%D8%AA-%D8%AE%D8%AF%D8%A7%D8%AD%D8%A7%D9%81%D8%B8%DB%8C-%D8%AE%D8%B4%D8%A7%DB%8C%D8%A7%D8%B1-%D8%A7%D8%B9%D8%AA%D9%85%D8%A7%D8%AF%DB%8C-%D8%A7%D8%B2-%D8%AF%D9%86%DB%8C%D8%A7%DB%8C-%D9%85%D9%88%D8%B3%DB%8C%D9%82%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T09:04:00+00:00"/>
    <meta property="og:title" content="یادداشت خداحافظی خشایار اعتمادی از دنیای موسیقی"/>
    <meta property="og:description" content="خشایار اعتمادی از دنیای موسیقی خداحافظی کرد."/>
  </head>
  <body>
    <article>
      <h1>یادداشت خداحافظی خشایار اعتمادی از دنیای موسیقی</h1>
      <address>
        <time datetime="2019-11-16T09:04:00+00:00">16 Nov 2019, 09:04</time>
      </address>
      <p>
        <i>خشایار اعتمادی از دنیای موسیقی خداحافظی کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خشایار اعتمادی خواننده موسیقی پاپ در یادداشتی اعلام کرده که پس از ۲۷ سال فعالیت حرفه‌ای از دنیای موسیقی خداحافظی کرده است. اعتمادی که خواننده اولین آلبوم موسیقی پاپ بعد از انقلاب بوده در سال‌های اخیر به شکل محسوسی کم‌کار بود.</p>
      <p>در این یادداشت آمده است: «تصمیم من به کناره‌گیری از عرصه موسیقی، ایده‌ای بود که از مدت‌ها پیش به ذهنم خطور کرده بود. علت آن هم کاملاً مشخص بود. من ۲۷ سال پیش با یک ذهنیت و تصور به دنیای حرفه‌ای موسیقی وارد شدم. دنبال یک رابطه عمیق با فرهنگ بودم نه کاسبی کردن. اما متأسفانه در شرایط امروز جامعه ما، فرهنگ‌سازی و اندیشه‌سازی وضعیت نامناسبی پیدا کرده است. آن هم به این دلیل که رسانه‌ منصفی وجود ندارد؛ بهتراست بگوییم رسانه‌ها در اختیار یک عده خاص قرار گرفته‌اند که تعدادشان هم کم نیست. مطمئن باشید برخی از دوستان خواننده با حمایت همین رسانه‌ها توانسته‌اند به جایگاه فعلی‌شان برسند.</p>
      <p>مگر هنرمند نباید با کمک هنرش، یک فرهنگ را به جامعه منتقل کند؟ آیا کارهایی که امروزه ساخته می‌شود می‌توانند یک فعالیت فرهنگی محسوب شوند؟ این حوزه‌ها را چه کسانی مدیریت می‌کنند؟ آیا کسانی که از ایران خارج می‌شوند و تور کنسرت‌های اروپا و امریکا برگزار می‌کنند نمایندگان بحق موسیقی پاپ ایران هستند؟ این دوستان از طرف چه کسانی حمایت می‌شوند و چه پشتوانه‌ای دارند؟ من به اندازه فکرم، شعورم و تجربه‌ام احساس می‌کنم اتفاقی‌ که بر سر فرهنگ و موسیقی ما آمده است به اصلاحات زیادی نیاز دارد.</p>
      <p>۲۷ سال پیش با عشق به وطنم، مردم کشورم و با عشق به فضای فرهنگی وارد عرصه موسیقی شدم. زحمات بسیاری هم کشیدم. با بسیاری از پیشکسوتان هنری و مدیران کلان کشور صحبت کردم. حتی چندین بار به قم رفتم تا سوءتفاهم‌های موجود نسبت به موسیقی را برطرف کنم. تمام همکارانی که امروز در این عرصه فعالیت می‌کنند به‌خاطر زحمات هنرمندانی چون من توانسته‌اند آزادی عمل فعلی را داشته باشند. اما در این مدت هیچکدام‌شان سراغی از من نگرفته‌اند و نپرسیده‌اند علت خداحافظی‌ام از دنیای موسیقی چه بوده است. بگذریم که در نتیجه سیاست‌های غلط گاهی یک خواننده رپ در ایران مورد حمایت قرار می‌گیرد و بعدها کار به‌ جایی می‌رسد که او تصمیم می‌گیرد در آن سوی مرز کنسرت برگزار کند. در چنین وضعیتی وقتی در زمینه کاری احساس امنیت نمی‌کنم تصمیم می‌گیرم از دنیای خوانندگی خداحافظی کنم. هر آهنگی تا امروز خوانده‌ام بر اساس باورهای شخصی‌ام بوده است. هر تصمیمی هم که گرفته‌ام نتیجه باور خودم بوده است. بسیار خوشحالم بموقع به عرصه موسیقی پا گذاشتم.</p>
      <p>در مقابل کسانی که درکم کردند و من را فهمیدند سر تعظیم فرود می‌آورم و با همین افراد حرف هایم را در میان می‌گذارم و برای همیشه با آنها و موسیقی خداحافظی می‌کنم. خشایاراعتمادی هیچ عداوتی با مراکز موسیقی نداشته است و همیشه در چارچوب کارکرده است.</p>
      <p>هیچ گاه برای خوانندگی از ایران خارج نخواهم شد. من برای مجوزی که ۲۷ سال پیش گرفتم احترام قائلم اما آنهایی که این مجوز را به من دادند برای مجوز خود هیچ احترامی قائل نبودند.‌»</p>
    </article>
  </body>
</html>