<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/16/7103115/"/>
    <meta property="og:site_name" content="Європейська правда"/>
    <meta property="article:published_time" content="2019-11-16T09:05:11+00:00"/>
    <meta property="og:title" content="У Грузії сталися сутички протестувальників з поліцією"/>
    <meta property="og:description" content="Перед центральним офісом керівної партії Грузії “Грузинська мрія”, у якому зібралася на засідання парламентська більшість, сталися сутички між протестувальниками та поліцією, внаслідок чого постраждали двоє осіб."/>
  </head>
  <body>
    <article>
      <h1>У Грузії сталися сутички протестувальників з поліцією</h1>
      <address>
        <time datetime="2019-11-16T09:05:11+00:00">16 Nov 2019, 09:05</time>
      </address>
      <p>Перед центральним офісом керівної партії Грузії "Грузинська мрія", у якому зібралася на засідання парламентська більшість, сталися сутички між протестувальниками та поліцією, внаслідок чого постраждали двоє осіб.</p>
      <p>Про це повідомляє "Європейська правда" з посиланням на "<a href="https://www.interpressnews.ge/ka/">Інтерпресньюс</a>".</p>
      <p>Правоохоронці вибудували кордон, перекривши автомобільну дорогу до центрального офісу. Учасники акції закликають правоохоронців зняти кордон. Як заявив директор департаменту патрульної поліції Важі Сирадзе, правоохоронці мобілізовані на місці для підтримання правопорядку і безпеки.</p>
      <figure>
        <img src="https://img.eurointegration.com.ua/images/doc/9/9/994720e-1573893924---4307---4304---4318---4312---4320---4312---4321---4318---4308---4320---4308---4305---4304-.jpg"/>
      </figure>
      <p>Один з присутніх на акції закликав пікетувати входи до офісу "Грузинської мрії", що спровокувало конфлікт між протестувальниками і співробітниками поліції.</p>
      <figure>
        <img src="https://img.eurointegration.com.ua/images/doc/d/1/d1b86b6-71667130-2680700498647972-4995127873841922048-o.jpg"/>
      </figure>
      <p>"Як бачите, певні сили тут провокують поліцію. Відповідно, ми захистимо порядок. Закликаємо всіх підкорятися законним вимогам поліції. Вони можуть висловлювати протест в спокійній обстановці, але не можна пікетувати входи в будівлю", - заявив Сирадзе.</p>
      <figure>
        <img src="https://img.eurointegration.com.ua/images/doc/a/5/a5e9bf5-screenshot-3.png"/>
      </figure>
      <p>Під час сутички постраждав один учасник акції. Одному з операторів на акції зламали руку.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися</a> </b>протести після того, як депутати провалили голосування з реформи виборчої системи.</p>
    </article>
  </body>
</html>