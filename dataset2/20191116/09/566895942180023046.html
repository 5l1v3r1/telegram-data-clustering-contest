<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2575114/mi-taki-z-ludi-ak-i-vsi-istorii-romiv-aki-lamaut-stereotipi"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-16T09:01:00+00:00"/>
    <meta property="og:title" content="&quot;Ми такі ж люди, як і всі&quot;: історії ромів, які ламають стереотипи"/>
    <meta property="og:description" content="Вони працюють у бізнесі та на держслужбі, платять податки, вчаться за кордоном та вільно володіють іноземними мовами"/>
  </head>
  <body>
    <article>
      <h1>"Ми такі ж люди, як і всі": історії ромів, які ламають стереотипи</h1>
      <address><time datetime="2019-11-16T09:01:00+00:00">16 Nov 2019, 09:01</time> by <a rel="author">Тетяна Питак</a></address>
      <p>
        <i>Вони працюють у бізнесі та на держслужбі, платять податки, вчаться за кордоном та вільно володіють іноземними мовами. <a href="https://www.bbc.com/ukrainian/features-45125392?ocid=socialflow_facebook&amp;fbclid=IwAR0aQ841VhuSeopGwBEUxCypaCYLmH9p-2vLGObHuIZurzskZ6Ge-c7rR5k">BBC News Україна</a> розповідає п'ять історій успіху українських ромів.</i>
      </p>
      <p>В Україні проживає від 200 до 400 тисяч ромів. Значна їх кількість постає перед серйозними труднощами, коли йдеться про інтеграцію в суспільстві.</p>
      <p>Такі дані в квітні оприлюднили ромські громадські організації та Ірина Суслова, депутат Верховної ради і голова підкомітету з питань гендерної рівності і недискримінації.</p>
      <p>За цією інформацією, приблизно 40% ромів не мають документів, а це ускладнює отримання освіти, медичних послуг та працевлаштування. З них приблизно 5 тисяч досі ведуть кочове життя.</p>
      <p>Кочовий спосіб життя ромів часто викликає несприйняття в українському суспільстві. Їм часто закидають крадіжки та жебракування.</p>
      <p>Ромське питання особливо загострилося в останні місяці, коли націоналістичні організації пішли у наступ проти незаконних поселень ромів, посилаючись на бездіяльність правоохоронців.</p>
      <p>Під час нападу на ромський табір у Львові навіть вбили одну людину і ще четверо були поранені. Поліція відкрила справу.</p>
      <p>Однак, попри поширені в українському суспільстві стереотипи щодо ромів, багато з них успішно інтегрувалися в суспільство.</p>
      <p>За даними ромських громадських організацій, 38% ромів мають роботу. Вони платять податки, займають хороші посади, обираються в органи державної влади та отримують освіту.</p>
      <p>
        <i>BBC News Україна розповідає п'ять історій таких ромів.</i>
      </p>
      <p>
        <b>"У мене умови були часом кращі, ніж у більшості однолітків"</b>
      </p>
      <p>Іван Коржов, керівник регіонального відділення міжнародної IT-компанії Infopulse, Львів, 27 років.</p>
      <figure>
        <img src="https://s.0352.ua/section/newsInText/upload/images/news/intext/000/051/448/1028893102805570916288338971817798248497534690656748n_5dcf9a84ac5b2.jpg"/>
      </figure>
      <p>У типового представника українського середнього класу, менеджера Івана Коржова стереотипи щодо ромів, які панують в українському суспільстві, викликають усмішку.</p>
      <p>Він каже, що виріс у сім'ї, де освіту й успіх цінували понад усе. Розповідає, що в приклад йому ставили дідусів: в обох була вища освіта, один працював машиністом в поїздах далекого сполучення, а інший - керівником контрольно-ревізійного управління при Північнокавказькій залізній дорозі.</p>
      <p>"У мене умови були часом кращі, ніж у більшості однолітків, - каже пан Коржов. - З чотирьох років я ходив на англійську та астронавтику. Ніколи не йшлося про те, що я не маю вчитись, чи повинен десь на ринку торгувати. Батьки завжди намагалися дати мені щось краще".</p>
      <p>Неприємно, що в наших головах автоматично спрацьовує: якщо хтось щось вкрав, це обов'язково має бути ром.</p>
      <p>Майбутній керівник IT-компанії здобув вищу освіту, займався громадською діяльністю, а згодом вивчав управління проектами.</p>
      <p>Каже, що після Євромайдану вирішив, що хоче "змінити щось в країні" і пішов працювати до Львівської міської ради. Починав з найнижчої посади у відділі соціальної роботи, але вже за два роки очолив управління IT, займався запровадженням електронного урядування та проектом "Smart city". А в 2017 році очолив регіональне представництво компанії Infopulse у Львові.</p>
      <p>Втім, Іван Коржов каже, що ці успіхи не змогли повністю захистити його від побутової дискримінації.</p>
      <p>"Іноді друзі чи знайомі могли пожартувати, типу: "Де мій телефон? Може, цигани вкрали?", - згадує він. - Звісно, це друзі, але такі жартики в будь-якому разі неприємні. Неприємно, що в наших головах автоматично спрацьовує: якщо хтось щось вкрав, це обов'язково має бути ром".</p>
      <p>Неприємні інциденти траплялися навіть в університеті, зізнається пан Коржов. І цитує фразу, якою шокував його кілька років тому один з викладачів під час лекції про національні меншини: "Роми є і зараз. І якщо деякі, як ми і звикли, жебракують на вулиці чи крадуть, то інші - більш панського вигляду - торгують наркотиками".</p>
      <p>"Я сидів на парі і ніяк не міг зрозуміти, до кого ж мені себе віднести? Красти я не вмію, жебракувати теж, наркотиками наче не торгую. Наче вчуся, наче студент, - обурюється пан Коржов. - Мене цей момент дуже зачепив. Я встав з місця і мав довгу розмову з викладачем. Він потім вибачився, що для мене було важливо".</p>
      <p>Обурюють львів'янина також останні драматичні події в Україні, в тому числі напади на ромів.</p>
      <p>Найкращий рецепт для адаптації та інтеграції ромів - не агресія, а освіта, вона дозволить зламати всі стереотипи і забути про дискримінацію, підкреслює пан Коржов.</p>
      <p>"Відбувається соціалізація, люди спілкуються, виходять зі свого закритого середовища, - пояснює він. - А це дає доступ до адекватної роботи. Люди не будуть випрошувати гроші, якщо будуть працювати на нормальній роботі і добре заробляти".</p>
      <p>
        <b>"В школі я завжди була лідером і не мала жодних комплексів"</b>
      </p>
      <p>Олена Кругляк, вчителька, Запоріжжя, 53 роки.</p>
      <figure>
        <img src="https://s.0352.ua/section/newsInText/upload/images/news/intext/000/051/448/102889312dsc0231_5dcf9ac00606c.jpg"/>
      </figure>
      <p>Олена Кругляк - вчителька з майже 30-річним стажем. Свою ромську національність вона ніколи не приховувала.</p>
      <p>"В школі я завжди була лідером, у мене була золота медаль, і я не відчувала ніяких комплексів, - підкреслює вона. - Коли на своїх лекціях я говорю про толерантність і терпимість, завжди додаю, що я за національністю циганка, мій дід - чистокровний циган, який навіть кочував з родиною. І це позитивний приклад для моїх студентів".</p>
      <p>Коли її діду було два роки, розповідає пані Кругляк, його батьки купили в Запоріжжі дім, припинили кочувати та осіли. А вже наступне покоління здобуло вищу освіту. Дядько пані Кругляк став директором магазину, тітка - вчителькою, а мама 54 роки пропрацювала в Бюро технічної інвентаризації.</p>
      <p>За освітою пані Кругляк - вчитель російської мови та літератури. Пізніше вона перепрофілювалася у вчителя зарубіжної літератури.</p>
      <p>"Право викладати українською мовою мені довелось доводити", - підкреслює вона.</p>
      <p>Запевняє, що з дискримінацією в чистому вигляді ніколи не стикалася.</p>
      <p>"Мене приймали такою, як я є, - каже пані Кругляк. - Коли дізнавались, що я циганка, спершу було якесь неприйняття, але після більш близького знайомства, це мінялося".</p>
      <p>Напади на ромів у Києві та Львові жінку шокували, але не тому, що йшлося саме про ромів.</p>
      <p>"Це живі люди, - каже вона. - Як всі люди, вони мають право на життя, на освіту. Неважливо, якої вони національності. Так само як і злодії є серед всіх національностей - крадуть і росіяни, і українці, і французи, і англійці".</p>
      <p>
        <b>"Рішення батька вчитись родина сприймала як бунт"</b>
      </p>
      <p>Юліан Кондур, правозахисник, проектний координатор фонду "Чіріклі", Київ, 24 роки.</p>
      <figure>
        <img src="https://s.0352.ua/section/newsInText/upload/images/news/intext/000/051/448/10288931420180122154344_5dcf9ae69593a.jpg"/>
      </figure>
      <p>Юліан Кондур останні три роки вчився та працював за кордоном. За цей час він настільки звик говорити англійською мовою, що під час розмови періодично збивається, добираючи українські відповідники англійським словам.</p>
      <p>За освітою пан Кондур юрист. Навчався в Києві, потім в Будапешті в Центрально-Європейському університеті та в університеті Тарту в Таллінні. Працював у штаб-квартирі ОБСЄ у Варшаві, де спеціалізувався на проблемах ромів, а після повернення в Україну постійно співпрацює з фондом "Чіріклі", який також опікується ромами.</p>
      <p>Правозахисна діяльність завжди була для нього пріоритетом, каже пан Кондур. Його родина займається питаннями ромів з 90-х років.</p>
      <p>Він розповідає про труднощі, які довелося пережити його родичам.</p>
      <p>Батько Юліана Кондура народився у ромському таборі в 1951 році, у "великій традиційній родині".</p>
      <p>Вже з шести років він, як годилося, працював у кузні. Але хотів вчитись, і попри спротив сім'ї, закінчив не тільки школу, а й вивчився на хореографа в Києві.</p>
      <p>І повернувся в рідне містечко Кілія на Одещині вже художнім керівником в місцевий будинок культури.</p>
      <p>"Рішення батька вчитись родина сприймала як бунт, - каже пан Кондур. - Але, коли він повернувся, коли до нього стали звертатись на ім'я та по-батькові, вони змінили свою думку. Його дуже поважали, і сім'я побачила в цьому сенс".</p>
      <p>Такі маленькі сімейні революції, зрештою, привели родину до процвітання, переконаний правозахисник. І таких "революцій" має стати більше.</p>
      <p>За його словами, ромська спільнота досить закрита, деякі традиції сильно обмежують саморозвиток, особливо дівчат.</p>
      <p>"Наприклад, сім'я для ромів завжди була в пріоритеті, і це добре. Але, коли культ сім'ї призводить до ранніх шлюбів, можливо, це не завжди добра ідея, - пояснює Юліан Кондур. - Спершу краще подбати про себе, дати собі раду. Я для себе так і зробив".</p>
      <p>Активіст також закликає опиратись дискримінації, навіть на побутовому рівні. Сам він, попри свої успіхи, стикався з нею неодноразово. Спершу в школі від однолітків, а пізніше вже в університеті.</p>
      <p>"Якось на лекції викладач дуже грубо зробив мені зауваження: "Циган, що ти там робиш? Чому мене не слухаєш?". Я встав і сказав, що мене це ображає, - згадує хлопець. - Потім я пішов до декана і розповів про ситуацію. А декан тільки запропонував мені самому вибачитись. Звісно я цього не зробив".</p>
      <p>
        <b>"Я був одним з перших ромів, який виїхав закордон і представляв українську радянську державу"</b>
      </p>
      <p>Юрій Мандич, голова Федерації дворового футболу Ужгорода, депутат Ужгородської міської ради, 46 років.</p>
      <figure>
        <img src="https://s.0352.ua/section/newsInText/upload/images/news/intext/000/051/448/1028893163874022321127423623076531071199246310440960n-copy_5dcf9b08d5899.jpg"/>
      </figure>
      <p>Юрій Мандич - в минулому успішний закарпатський футболіст. У 1985 році його визнали найкращим вихованцем закарпатської області та навіть включили до юнацької збірної Української РСР.</p>
      <p>"Думаю, я був одним з перших ромів, який виїхав закордон і представляв українську радянську державу", - з гордістю згадує він.</p>
      <p>Каже, що займатись спортом та закінчити школу заохочували батьки. Для традиційної ромської родини, з якої вони походили, це було неабияким викликом.</p>
      <p>Юрій Мандич згадує, що в сім'ї тата було вісім дітей, а мама мала шість сестер. Але молоде подружжя від початку вирішило жити інакше. Вони уклали офіційний шлюб, відповідно до закону, народили лише одну дитину і зробили все, щоб вона отримала належну освіту.</p>
      <p>"В родині були свої стереотипи. Вони вважали, що є робота для ромів, і більше лізти нікуди не треба, все одно не вдасться, - каже пан Мандич. - Коли інші діти гуляли, я робив домашнє завдання. Родичі дорікали мамі й татові: "Що ви його мучите? Це у вас що, президент буде?". А мама відповідала: "Може, і президент".</p>
      <p>В 90-х Юрій Мандич почав займатися бізнесом, з 2000 року - займався громадською роботою, в тому числі допомагав малозабезпеченим ромам, а в 2010 році вперше став депутатом Ужгородської міської ради.</p>
      <p>Окрім політичної діяльності, Мандич вже кілька років очолює "Авангард" - найбільший стадіон Закарпатської області.</p>
      <figure>
        <img src="https://s.0352.ua/section/newsInText/upload/images/news/intext/000/051/448/102889480292443055701331966822742050914416236205387n-copy_5dcf9b224ebf2.jpg"/>
      </figure>
      <p>Він також продовжує займатись футболом, але вже як тренер та голова Федерації дворового футболу Ужгорода.</p>
      <p>Серед підопічних Мандича близько 60 дітей від 6 до 16 років, в тому числі роми та діти з малозабезпечених сімей. Для багатьох з них футбол став інструментом для інтеграції в суспільстві та містком до кращого життя.</p>
      <p>"Ми забираємо дітей з вулиць, залучаємо до змагань, - пояснює він. - Ромські діти до п'яти років говорять виключно ромською мовою, і потім їм важко дається навчання. Виявилось, що на футболі, спілкуючись з українськими дітьми, вони набагато швидше опановують українську. Це готує їх до школи".</p>
      <p>Завдяки футболу діти, а слідом за ними і їхні батьки, бачать позитивні приклади. Саме це підштовхує їх до руху вперед, переконаний пан Мандич.</p>
      <p>
        <b>"Ми нічим не відрізняємось. Ми такі ж люди, як і всі"</b>
      </p>
      <p>Олена Вайдалович, студентка, координаторка ромської молодіжної ініціативної групи Romaathome, Київ, 22 роки.</p>
      <figure>
        <img src="https://s.0352.ua/section/newsInText/upload/images/news/intext/000/051/448/10289022016722740130114497661395798646139393907422o_5dcf9b481db9d.jpg"/>
      </figure>
      <p>Олена Вайдалович каже, що з дискримінацією стикалася з самого дитинства.</p>
      <p>За її словами, починалося це з цілком невинних стереотипів, на кшталт запитань: "А правда, що роми всі гадають? А ти можеш нам поворожити?". Але бували і справді неприємні інциденти.</p>
      <p>"Якщо в когось щось зникло, то очевидно, що всі подумають на мене, бо кому ж ще красти?! -обурюється вона. - Тоді я думала, що краще приховувати свою національну ідентичність і часто вигадувала, коли мене питали".</p>
      <p>В більш дорослому віці пані Вайдалович змінила свою позицію. Вона не лише перестала приховувати свою національність, але й вирішила боротись з дискримінацією та стереотипами сама.</p>
      <p>Зараз вона навчається на юридичному факультеті Київського університету ім. Тараса Шевченка, займається правозахисною діяльністю та проходить стажування в Міністерстві молоді та спорту. Причому позицію інтерна вона виборола на всеукраїнському конкурсі від Кабінету міністрів.</p>
      <p>У активістки чітке бачення, як вирішувати ромське питання. На її думку, починати треба з масової паспортизації ромів. Крім того, слід налагодити роботу поліції, щоб не допустити нових нападів на ромські громади, та зробити все для забезпечення освітою ромських дітей.</p>
      <p>Вона вважає, що більшість стереотипів та ворожість до ромів в українському суспільстві - від "незнання і несправедливих узагальнень".</p>
      <p>"Чомусь забувається, що серед ромів є велика кількість людей, які працюють на різних посадах, у різних професіях. Ми сплачуємо податки, допомагаємо іншим людям, не тільки ромам. Ромські хлопці гинуть в зоні АТО", - підкреслює активістка.</p>
      <p>І додає: "Ми нічим не відрізняємось. Ми такі ж люди, як і всі. Ми хочемо бути повноцінними громадянами нашої держави, де ми народилися і виросли. Нам просто потрібно трішки більше часу для змін, потрібна державна допомога і розуміння".</p>
    </article>
  </body>
</html>