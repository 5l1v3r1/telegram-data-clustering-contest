<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425934/oikiakh-kompostopoihsh-sth-synoikia-toy-agioy-dhmhtrioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T09:30:01+00:00"/>
    <meta property="og:title" content="Οικιακή κομποστοποίηση στη συνοικία του Αγίου Δημητρίου"/>
    <meta property="og:description" content="Στο πλαίσιο της Πράξης ACUA του Προγράμματος Συνεργασίας Interreg V-A «Ελλάδα – Κύπρος 2014 – 2020», ο Δήμος Ρόδου προχωρά στην εφαρμογή πιλοτικού συστήματος Διαλογής στην Πηγή (ΔσΠ), στην ευρύτερη περιοχή της συνοικίας του Αγίου Δημητρίου, της πόλης της Ρόδου (περιοχή εγκατάστασης του Φυτωρίου της Διεύθυνσης Περιβάλλοντος και Πρασίνου, Δήμου Ρόδου, οδός Πατριάρχου Γρηγορίου Ε’)."/>
  </head>
  <body>
    <article>
      <h1>Οικιακή κομποστοποίηση στη συνοικία του Αγίου Δημητρίου</h1>
      <h2>Σε υλοποίηση πιλοτικού προγράμματος προχωρά ο δήμος της Ρόδου</h2>
      <address>
        <time datetime="2019-11-16T09:30:01+00:00">16 Nov 2019, 09:30</time>
      </address>
      <p>
        <b>Στο πλαίσιο της Πράξης ACUA του Προγράμματος Συνεργασίας Interreg V-A «Ελλάδα – Κύπρος 2014 – 2020», ο Δήμος Ρόδου προχωρά στην εφαρμογή πιλοτικού συστήματος Διαλογής στην Πηγή (ΔσΠ), στην ευρύτερη περιοχή της συνοικίας του Αγίου Δημητρίου, της πόλης της Ρόδου (περιοχή εγκατάστασης του Φυτωρίου της Διεύθυνσης Περιβάλλοντος και Πρασίνου, Δήμου Ρόδου, οδός Πατριάρχου Γρηγορίου Ε’).</b>
      </p>
      <p>Στόχος της Πράξης ACUA είναι η ανάπτυξη μέσα στον αστικό ιστό και με επίκεντρο μικρό αριθμό πολυκατοικιών, ενός συστήματος συγκέντρωσης των παραγόμενων βιοαποβλήτων, επεξεργασίας τους και παραγωγής κόμποστ (εδαφοβελτιωτικό).</p>
      <p>Στο πλαίσιο της πράξης ACUA, συνολικά έχουν εγκατασταθεί Αυτόνομοι Μηχανικοί Κομποστοποιητές (ΑΜΚ) σε 5 θέσεις αστικού ενδιαφέροντος, για πιλοτική χρήση. Ο ΑΜΚ που θα διατίθεται προς χρήση από τους ενδιαφερόμενους δημότες, είναι εγκατεστημένος στο Φυτώριο της Διεύθυνσης Περιβάλλοντος και Πρασίνου, Δήμου Ρόδου, στην περιοχή Αγίου Δημητρίου Πόλεως Ρόδου, οδός Πατριάρχου Γρηγορίου Ε’. Οι ΑΜΚ είναι μικρές κλειστές ολοκληρωμένες μονάδες κομποστοποίησης, με μηδενισμό των εκλυόμενων οσμών και των διασταλαζόντων υγρών.</p>
      <p>Οι κάτοικοι της περιοχής Αγ. Δημητρίου, στο πλαίσιο της συγκεκριμένης πρωτοβουλίας του Δήμου, θα μπορούν να συγκεντρώνουν τα βιοαπόβλητά τους (υπολείμματα μαγειρεμένου φαγητού ή ωμών τροφίμων) σε μικρές κομποστοποιήσιμες σακούλες και ειδικούς κάδους, στο εσωτερικό των κατοικιών τους και στη συνέχεια θα τα μεταφέρουν στον ΑΜΚ του Φυτωρίου της Διεύθυνσης Περιβάλλοντος και Πρασίνου, Δήμου Ρόδου, στην περιοχή Αγίου Δημητρίου πόλεως Ρόδου, οδός Πατριάρχου Γρηγορίου Ε’, όπου θα έχουν πρόσβαση με τη χρήση προσωποποιημένης κάρτας. Στους συμμετέχοντες θα παρασχεθούν δωρεάν από τον Δήμο οι κομποστοποιήσιμες σακούλες και οι ειδικοί κάδοι καθώς και η απαιτούμενη προσωποποιημένη κάρτα για πρόσβαση στον ΑΜΚ.</p>
      <p>Η πράξη ACUA παρακολουθείται, εκ μέρους του Δήμου Ρόδου, από τη Διεύθυνση Περιβάλλοντος και Πρασίνου σε συνεργασία με τη Διεύθυνση Καθαριότητας και Ανακύκλωσης και τη Διεύθυνση Προγραμματισμού και Οργάνωσης. Η Αντιδήμαρχος Επιχειρησιακής Λειτουργίας και Καθημερινότητας του Πολίτη κα Κιαχαγιά Μαγιόγλου Τσαμπίκα και ο Εντεταλμένος Δημοτικός Σύμβουλος Περιβάλλοντος και Πρασίνου κ. Παναγιώτης Σταμάτης, που συνεργάζονται στο πλαίσιο του προγράμματος, σύμφωνα με τις οδηγίες και του Δημάρχου Ρόδου κ. Αντώνη Καμπουράκη που δείχνει πάντα ιδιαίτερο ενδιαφέρον στα θέματα περιβάλλοντος, δήλωσαν την αισιοδοξία τους ότι οι πολίτες της συγκεκριμένης περιοχής θα ανταποκριθούν στην προσπάθεια του Δήμου, ώστε να τεκμηριωθεί η ανάγκη για τη μελλοντική ανάπτυξή του και στις υπόλοιπες περιοχές της πόλης αλλά και ολόκληρου του νησιού.</p>
      <p>Για το λόγο αυτό ο ΔΗΜΟΣ ΡΟΔΟΥ απευθύνει Ανοικτή Πρόσκληση σε πιθανά ενδιαφερόμενα φυσικά πρόσωπα (ΔΗΜΟΤΕΣ) προκειμένου να εκδηλώσουν το ενδιαφέρον τους έως και τις 29 Νοεμβρίου 2019 και να συμμετάσχουν ενεργά στην πράξη ACUA, μέσω συμπλήρωσης Ηλεκτρονικής Υποβολής Εκδήλωσης Ενδιαφέροντος στο διαδικτυακό σύνδεσμο: <b>https://forms.gle/kXQ5v7iJmfdCadAYA </b><br/>ή στα γραφεία της Δ/νσης Περιβάλλοντος και Πρασίνου Δ. Ρόδου:</p>
      <p><b>1. Οδός Πατριάρχου Γρηγορίου Ε’, Άγιος Δημήτριος.<br/>2. Πάροδος Διαγοριδών, Μόντε Σμιθ.</b><br/>(Στοιχεία επικοινωνίας: κ. Ποθητός Σταματιάδης, κ. Χριστίνα Λούντου. τηλ.: 22410 73179)</p>
      <p>Σημειώνεται ότι θα επιλεγούν έως 50 νοικοκυριά, με τήρηση της χρονικής σειράς εκδήλωσης ενδιαφέροντος, στα οποία ο Δήμος Ρόδου θα παρέχει:<br/>1. Εκπαίδευση χειριστών για τη διαδικασία διαλογής των βιοαποβλήτων και για τη χρήση του ΑΜΚ.</p>
      <p>2. Παροχή ειδικού εξοπλισμού (καφέ κάδοι, κομποστοποιήσιμες σακούλες και προσωποποιημένη κάρτα πρόσβασης στον ΑΜΚ).</p>
      <p>3. Παροχή ή απομάκρυνση του παραγόμενου εδαφοβελτιωτικού (οργανικό λίπασμα ή κομπόστ).</p>
      <p>4. Σχετικό πιστοποιητικό διαχείρισης οργανικών αποβλήτων.</p>
      <p>• Για περισσότερες πληροφορίες μπορείτε να επισκεφτείτε και την ιστοσελίδα της Πράξης https://acua-project.eu/ <br/>• Η Πράξη ACUA συγχρηματοδοτείται από την Ευρωπαϊκή Ένωση (ΕΤΠΑ) και Εθνικούς Πόρους της Ελλάδας και της Κύπρου.</p>
    </article>
  </body>
</html>