<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/navchannya-rosiyskoyu-u-vyshah-yak-progolosuvaly-nardepy-vid-sumshchyny"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-16T09:44:00+00:00"/>
    <meta property="og:title" content="Навчання російською у вишах: як проголосували нардепи від Сумщини"/>
    <meta property="og:description" content="12 листопада Верховна Рада проголосувала за прийняття за основу проекту Закону «Про внесення змін до деяких законодавчих актів щодо вдосконалення освітньої діяльності у сфері вищої освіти». Цим законопроектом передбачено дозвіл навчати студентів у вишах мовою агресора."/>
  </head>
  <body>
    <article>
      <h1>Навчання російською у вишах: як проголосували нардепи від Сумщини</h1>
      <address>
        <time datetime="2019-11-16T09:44:00+00:00">16 Nov 2019, 09:44</time>
      </address>
      <p>12 листопада Верховна Рада<a href="http://w1.c1.rada.gov.ua/pls/radan_gs09/ns_golos?g_id=1569&amp;fbclid=IwAR3ovIv4n9Fy8251ZUhYnMIQp2H-v4wLnSiWSvkChmMI3deW47GrgFRmWV0"> проголосувала за прийняття за основу проект</a>у Закону «Про внесення змін до деяких законодавчих актів щодо вдосконалення освітньої діяльності у сфері вищої освіти». Цим законопроектом передбачено дозвіл навчати студентів у вишах мовою агресора.</p>
      <figure>
        <img src="http://sumy.today/sites/default/files/69389254_2546784692011225_1551902740676870144_n_1_0.jpg"/>
      </figure>
      <p>Майже всі нардепи, обрані мешканцями Сумщини, підтримали цей законопроект. Жоден з них проти цього законопроекту не проголосував. Утримався один лише Андрій Деркач (№159 – Глухів).</p>
      <p>Серед тих, хто був «за» - всі «слуги народу» від Сумщини: списочники Михайло Ананченко та Артем Ковальов, а також Тетяна Рябуха (округ № 157 – центр у Сумах), Ігор Васильєв (№ 158 – центр Білопілля),  Максим Гузенко (№ 161 - Ромни), Микола Задорожній (№ 162 - Охтирка) та позафракційний Ігор Молоток (№ 160 – Конотоп і Шостка).</p>
      <p>Науковці, стурбовані цим, написали відкрите звернення: "Додана до статті 48 Закону України «Про вищу освіту» ч. 3 в проголосованій редакції дозволить у закладах вищої освіти навчання російською мовою, тобто, по суті, заохочуватиме русифікацію іноземних студентів, зокрема, в харківських, одеських та інших вишах України.</p>
      <p>Нас, науковців і представників громадських організацій та ініціатив, надзвичайно турбує така спроба ревізії мовного законодавства у сфері вищої освіти. Серйозних аргументів для цього немає.</p>
      <p>Просування російської мови в освіту за межами Росії офіційно проголошено державою-агресором одним з ключових завдань для посилення впливу на зарубіжні країни і є прямим завданням агенції «Россотрудничество» та фонду «Русский мир», на які Росія виділяє мільярди. Змінюючи законодавство з метою навчання іноземних студентів російською мовою, Україна власним коштом сприятиме досягненню цілей держави-агресора.</p>
      <p>Ми переконані, що для більшості іноземних студентів в Україні вивчати українську природно і нормально. Лише для незначної їхньої кількості російська мова є рідною. 90% іноземних студентів, що вступають до українських вишів, складають вихідці з-поза меж колишнього СРСР, які не знають російської мови. Тому логічно дати вишам можливість навчати іноземних студентів українською або англійською чи іншими мовами ЄС, але нема жодних підстав заохочувати навчання російською".</p>
    </article>
  </body>
</html>