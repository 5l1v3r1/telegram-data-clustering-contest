<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158540_1042.html"/>
    <meta property="og:site_name" content="Novsport"/>
    <meta property="article:published_time" content="2019-11-16T09:02:00+00:00"/>
    <meta property="og:title" content="Стоичков: Плаках, защото трябваше, гордея се с моята страна!"/>
    <meta property="og:description" content="„Проблемът с расизма не съществуваше, това е заради някои ши***и хора“, отсече Камата пред &quot;Daily Mail&quot;"/>
  </head>
  <body>
    <article>
      <h1>Стоичков: Плаках, защото трябваше, гордея се с моята страна!</h1>
      <address>
        <time datetime="2019-11-16T09:02:00+00:00">16 Nov 2019, 09:02</time>
      </address>
      <p>Един от най-великите футболисти в света сведе глава, стисна ръце между коленете, и се разплака. <br/><br/>Така започва материал, посветен на Христо Стоичков в Daily Mail.<br/><br/>Британският таблоид припомни сълзите на Камата от миналия месец, когато той не сдържа емоциите си по време на ТВ предаване. <br/><br/>Причина за това стана имиджът, който страната ни си спечели с расисткия скандал по време на двубоя на националния тим срещу Англия, завършил с катастрофалния резултат 0:6.<br/><br/>Христо Стоичков, който е анализатор на испаноезчина телевизия в Маями, призова за крайни мерки и наказания. <br/><br/>Тогава той изгуби дар слово и даде пълна мощ на емоциите си.<br/><br/>„Сега съм много щастлив, защото съм в моя Маями”, заяви по телефона с чувство за хумор пред Daily Mail Стоичков, цитиран от Гонг.<br/><br/>„Тогава се почувствах много зле, много зле ми беше в онази нощ. Плаках, защото трябваше. Моята държава е добра. Това не е точно така. Играл съм на този стадион много пъти и не съм чувал това никога. Никога, никога, никога”, коментира още бившият треньор.<br/><br/>„Този проблем не съществуваше. Това е заради някои ши***и хора. Българите са много тихи, много уважаващи. Имаме голямо уважение към останалите страни, когато гостуваме също. Това сме ние.”<br/><br/>Запитан за феновете, показващи нацистки поздрави, Стоичков каза: „Хората, които правеха това, очевидно са много глупави. Има много хора от модерното време, които са част от проблема. Този проблем не съществуваше преди.”<br/><br/>„Затова съм много ядосан. Гордея се с моята страна, горд съм, че съм играл за нея и че мога да я представям. Много се говореше за инцидентите, може би прекалено дори. Нуждаем се от конкретни действия”, добави Камата.<br/><br/>След расисткия скандал Стоичков се извини лично по телефона на Рахийм Стърлинг. „Имам много добри отношения с Чики (Бегиристайн, футболен директор на Манчестър Сити).<br/><br/>Двамата играеха заедно в Дрийм тийма на Барселона през 90-те години, а именно Бегиристайн съдейства на носителя на Златната топка да се свърже със Стърлинг.</p>
    </article>
  </body>
</html>