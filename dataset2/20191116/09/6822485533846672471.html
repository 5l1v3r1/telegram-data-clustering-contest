<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T09:50:00+00:00"/>
    <meta property="og:title" content="ارجاع پرونده تخلف ۱۶ میلیون یورویی در تجهیزات پزشکی به قوه قضائیه"/>
    <meta property="og:description" content="سعید نمکی در گفتوگو با ایرنا افزود: مبارزه با فساد مالی و تخلفات اداری در وزارت بهداشت و سازمان غذا و دارو ادامه دارد و به هیچ وجه در این مبارزه با کسی تعارف نداریم. تاکنون هفت یا هشت پرونده تخلفات مالی در سازمان غذا و دارو و شرکت های زیرگروه و تحت نظارت این سازمان و ارزهای اختصاص یافته به واردات این کالاها، تشکیل شده و مراحل رسیدگی به آن ادامه دارد."/>
  </head>
  <body>
    <article>
      <h1>ارجاع پرونده تخلف ۱۶ میلیون یورویی در تجهیزات پزشکی به قوه قضائیه</h1>
      <address>
        <time datetime="2019-11-16T09:50:00+00:00">16 Nov 2019, 09:50</time>
      </address>
      <p>وزیر بهداشت، درمان و آموزش پزشکی گفت: پرونده فساد و تخلفات مالی ۱۶ میلیون یورویی در حوزه واردات تجهیزات پزشکی به قوه قضاییه ارجاع شد.</p>
      <p>سعید نمکی در گفتوگو با ایرنا افزود: مبارزه با فساد مالی و تخلفات اداری در وزارت بهداشت و سازمان غذا و دارو ادامه دارد و به هیچ وجه در این مبارزه با کسی تعارف نداریم. تاکنون هفت یا هشت پرونده تخلفات مالی در سازمان غذا و دارو و شرکت های زیرگروه و تحت نظارت این سازمان و ارزهای اختصاص یافته به واردات این کالاها، تشکیل شده و مراحل رسیدگی به آن ادامه دارد.</p>
      <p>وی گفت: ابتدای ورودم به وزارت بهداشت مبارزه با این موارد تخلفات مالی را در سازمان غذا و دارو شروع کردم و اعلام شد که ۱.۴ میلیارد یورو تخلفات مالی درباره ارزهای اختصاص یافته به واردات تجهیزات پزشکی وجود دارد و به شرکت های متهم فرصت دادیم مدارک و اسناد خود را درباره سرنوشت ارزهای اختصاص یافته به وزارت بهداشت بفرستند.</p>
      <p>وزیر بهداشت ادامه داد: این بررسی ها ۶ ماه طول کشید. برخی شرکتها اسناد مربوط به واردات کالاها و تجهیزات پزشکی را ارائه کردند، مدارک بررسی شد. اسناد بانک ها و گمرک را نیز بررسی کردیم. در نهایت و ته خط به ۱۶ میلیون یورو ارزی رسیدیم که هیچ مدرکی دال بر واردات تجهیزات پزشکی نداشتند و دیگر نتوانستند مدرکی دال بر واردات کالا در قبال ارز دریافتی ارائه کنند که آنها را به قوه قضاییه دادیم.</p>
      <p>نمکی گفت: در مورد دارو تخلفات کمتر است و در حال پیگیری هستیم تا مدارک آنها را تکمیل کنیم. همه این تخلفات مربوط به سال ۹۷ و ارزهای اختصاص یافته برای واردات کالاها و تجهیزات پزشکی در گذشته است اما از سال ۹۸ با اصلاح سامانه تی تک و محکم گرفتن مراحل اختصاص ارز برای واردات تجهیزات پزشکی و ایجاد سیستم های کنترل موازی جلوی این تخلفات را گرفتیم و  این قدر واردات را ضابطه مند کرده ایم که دیگر کسی نمی تواند از این کارها بکند.</p>
      <p>وزیر بهداشت افزود: این پرونده ۱۶ میلیون یورویی فقط مربوط به واردات تجهیزات پزشکی است. پرونده های دیگری در حوزه های دیگر از جمله دارو وجود دارد و در مجموع هفت یا هشت پرونده تخلفات مالی در وزارت بهداشت در حال پیگیری است.</p>
      <p>نمکی هفته گذشته نیز گفته بود که سه کارمند سابق وزارت بهداشت که در هیات امنای ارزی و معاونت توسعه منابع این وزارتخانه کار می کردند و تخلفات اقتصادی داشتند بازداشت شده اند.</p>
      <p>وی گفت: این افراد روز سه شنبه ( ۲۰ آبان) با دستور مقام قضایی و با حضور ضابطان بازداشت شدند. دو نفر از افراد بازداشت شده از اعضای هیات امنای ارزی وزارت بهداشت بودند که شرکت آوای سلامت زیر مجموعه این نهاد است و یک نفر دیگر از افراد بازداشت شده از مدیران سابق حوزه مالی- اداری وزارت بهداشت است.</p>
      <p>به گفته او، افراد بازداشت شده در زمینه خریدهای ارزی وزارت بهداشت، تعاونی مسکن و پالایشگاه نفت اصفهان (که مالکیت آن با وزارت بهداشت است) فعالیت های اقتصادی داشتند.</p>
      <p>وی گفت: این افراد در همان روزهای اول حضور من در وزارت بهداشت برکنار شدند و پرونده آنها به قوه قضاییه ارجاع شد و سه شنبه بازداشت شدند.</p>
      <p>سعید نمکی، وزیر بهداشت از زمان شروع فعالیت در این سمت برخی از این مدیران سابق وزارت بهداشت را برکنار کرد و انحلال شرکت آوای سلامت نیز از جمله اقداماتی است که وزیر بهداشت اعلام کرده، انجام می دهد.</p>
      <p>نمکی پیش از این و در ماههای گذشته از فساد در حوزه واردات دارو و تجهیزات پزشکی خبر داده و گفته بود: عده‌ای تخلفاتی در حوزه واردات دارو و تجهیزات پزشکی انجام داده‌اند که در حال پیگیری آنها هستیم و در این رابطه متأسفانه برخی افراد در سازمان غذا و دارو با این افراد همراه بوده‌اند که بازداشت شده و در حال بازجویی هستند.</p>
      <p>وی گفته بود: متأسفانه مواردی ارز دولتی برای واردات دارو یا تجهیزات پزشکی دریافت کرده‌اند اما داروهای تاریخ گذشته وارد کرده‌اند که برخورد با آنها در دستور کارمان است. یا اینکه این افراد به جای استنت قلب، کابل برق آوردند و بعد هم فرار کرده‌اند، اما بنده این قول را می‌دهم که با تمام وجود از اعاده حقوق بیت‌المال از هیچ چیز کوتاهی نخواهم کرد.</p>
    </article>
  </body>
</html>