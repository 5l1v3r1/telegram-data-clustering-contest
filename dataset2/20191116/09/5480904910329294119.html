<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/televize-pripravuji-ke-30-vyroci-revoluce-specialni-porady/1821751?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T09:09:00+00:00"/>
    <meta property="og:title" content="Televize připravují ke 30. výročí revoluce speciální pořady"/>
    <meta property="og:description" content="Praha - Domácí televizní stanice připravují na neděli k 30. výročí začátku sametové revoluce speciální vysílání nebo pořady. Česká televize bude mít několik venkovních studií v centru Prahy. Nova uvede večer dokument Cesta ke svobodě. Prima chystá na svém facebooku on-line vysílání, do mimořádného vydání diskusního pořadu Partie pozvala předsedu Ústavního soudu a signatáře Charty 77 Pavla Rychetského."/>
  </head>
  <body>
    <article>
      <h1>Televize připravují ke 30. výročí revoluce speciální pořady</h1>
      <address><time datetime="2019-11-16T09:09:00+00:00">16 Nov 2019, 09:09</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Domácí televizní stanice připravují na neděli k 30. výročí začátku sametové revoluce speciální vysílání nebo pořady. Česká televize bude mít několik venkovních studií v centru Prahy. Nova uvede večer dokument Cesta ke svobodě. Prima chystá na svém facebooku on-line vysílání, do mimořádného vydání diskusního pořadu Partie pozvala předsedu Ústavního soudu a signatáře Charty 77 Pavla Rychetského.</p>
      <p>"Celodenní vysílání bude od sedmé hodiny až do půlnoci z několika venkovních studií. Ta budou umístěna na Národní třídě, u Národního divadla, u Národního muzea, na Albertově, na Vyšehradě a na Václavském náměstí v Praze. Odvysíláme přímé přenosy pietního aktu z Hlávkovy koleje, z Národního muzea, z pietního aktu z Albertova. Vyvrcholením vysílání z oslav bude přenos průvodu, který půjde z Albertova na Vyšehrad," sdělila ČTK mluvčí České televize Karolína Blinková.</p>
      <p>Nova v neděli v 21:25 uvede výpravný dokument Cesta ke svobodě. Přináší příběhy lidí z fotografií, které pořídil fotograf Karel Bucháček během listopadové revoluce. "Dokument je novým pohledem na revoluční rok 1989, který dosud zůstával skrytý na fotografických negativech. Vznikal řadu měsíců. Na jeho začátku bylo zveřejnění několika fotografií Karla Bucháčka na facebooku, na nichž se demonstrující lidé po letech poznali. Fotografie jim vrátily vzpomínky, které zachytila naše kamera. Velkou část natáčení zabraly také exteriérové a interiérové scény," uvedl mluvčí TV Nova Vojtěch Boháček.</p>
      <p>Prima zařadí podle mluvčího Adama Halmošiho speciální on-line vysílání na facebooku z klíčových míst v Praze i celé republice. Od 11:00 odvysílá mimořádnou diskusní Partii s Pavlem Rychetským.</p>
    </article>
  </body>
</html>