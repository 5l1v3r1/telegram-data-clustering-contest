<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825034.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T09:32:00+00:00"/>
    <meta property="og:title" content="قائم مقام شبکه سه: تلویزیون باید بحث‌های حساس را آزادانه مطرح کند"/>
    <meta property="og:description" content="صبح‌نو نوشت: برنامه گفت‌وگو محور استوا به تهیه‌کنندگی سعید ستودگان و اجرای سیدحسین حسینی، شنبه‌ها بعد از خبر شبانگاهی به روی آنتن شبکه سوم سیما می‌رود و بعد از پخش 10‌قسمت از این برنامه، می‌شود یواشکی ادعا کرد که آزادانه و هوشمندانه صدای موافقان و مخالفان سرسخت موضوعات خاص اجتماعی از زبان یک برنامه گفت‌وگو محور تخصصی در حال شنیده شدن است. اتفاقی که به گفته مخالفان معمول صداوسیما جای بسی شگفتی و قدردانی دارد. به همین بهانه مبارک، به سراغ محسن یزدی، قائم مقام مدیر شبکه سوم سیما  رفته‌ایم تا کمی استوایی شویم..."/>
  </head>
  <body>
    <article>
      <h1>قائم مقام شبکه سه: تلویزیون باید بحث‌های حساس را آزادانه مطرح کند</h1>
      <address>
        <time datetime="2019-11-16T09:32:00+00:00">16 Nov 2019, 09:32</time>
      </address>
      <p>صبح‌نو نوشت: برنامه گفت‌وگو محور استوا به تهیه‌کنندگی سعید ستودگان و اجرای سیدحسین حسینی، شنبه‌ها بعد از خبر شبانگاهی به روی آنتن شبکه سوم سیما می‌رود و بعد از پخش 10‌قسمت از این برنامه، می‌شود یواشکی ادعا کرد که آزادانه و هوشمندانه صدای موافقان و مخالفان سرسخت موضوعات خاص اجتماعی از زبان یک برنامه گفت‌وگو محور تخصصی در حال شنیده شدن است. اتفاقی که به گفته مخالفان معمول صداوسیما جای بسی شگفتی و قدردانی دارد. به همین بهانه مبارک، به سراغ محسن یزدی، قائم مقام مدیر شبکه سوم سیما  رفته‌ایم تا کمی استوایی شویم...</p>
      <p>
        <b>به در خصوص هدف شکل‌گیری برنامه  گفت‌وگو محور «استوا» در شبکه سه کمی توضیح می‌دهید. شاید به‌دلیل اینکه جنس این برنامه کمی متفاوت‌تر از برنامه‌های معمول شبکه سه باشد.</b>
      </p>
      <p>یزدی: برنامه استوا از اینجا شکل گرفت که بحث، گفت‌وگو و صحبت درباره مسائل مهم کشور و مردم، خیلی اهمیت دارد و این موضوع در شبکه سوم سیما به‌عنوان پربیننده‌ترین شبکه سیما قاعدتاً باید جایی داشته باشد و به آن پرداخته شود. اگرچه این شبکه به بحث سرگرمی نیز توجه کافی دارد، ولی به هر حال جای چنین برنامه‌ای نیز خالی بود. این توجه را داشتیم که برنامه شبیه برنامه‌های شبکه چهار و خیلی تخصصی نشود و از آن طرف شبیه برنامه‌ای مثل پایش شبکه یک خیلی وارد جزئیات نشویم. شاید بشود گفت ویژگی برنامه استوا پرداختن به موضوعات کمتر گفته شده باشد. به نظر من به همه موضوعات می‌شود پرداخت، ولی موضوع مهم‌تر نحوه و شکل پرداختن به آن موضوع است. ما نمی‌توانیم به‌عنوان تلویزیون درباره موضوعی حرف نزنیم و سکوت کنیم. مهم شکل و کار صحبت کردن است.</p>
      <p>
        <b>انتخاب موضوعات جنجالی و خاص علاوه بر جذابیت برنامه، ممکن است حاشیه‌هایی برای شبکه به همراه داشته باشد.</b>
      </p>
      <p>یزدی: ببینید استوا به موضوعات مختلفی اشاره دارد. آیا ایرانی‌ها نژاد پرست‌اند؟ حضور ارگان‌های نظامی در اقتصاد دنیا چگونه است؟، درباره کوروش و تجمعات طرفداران آن‌ها در سالروز او و ...بله ممکن است حواشی هم داشته باشد ولی در این برنامه سعی شده از نظرات افراد مختلف استفاده کرد و در واقع مخاطب باید نظرات خود را در این برنامه از زبان کارشناسان ببیند. با یک برنامه باز، عیار آدم‌ها و گروه‌های مختلف با فکر و اندیشه متفاوت درباره موضوعات مختلف مشخص می‌شود. درباره این بحث‌ها ما می‌توانیم جلودار باشیم، حرف ما می‌تواند قانع‌کننده باشد، این برنامه قرار است یک برنامه اقناعی باشد.</p>
      <p>ما در این برنامه می‌توانیم ثابت کنیم که جمهوری اسلامی درباره موضوعات مختلف، آزادانه به همه سلیقه‌ها و گروه‌های مختلف فرصت داده که حرف‌های خودشان را بازگو کنند. ما به جای اینکه بازگوکننده نقاط مثبت و قوتمان به مردم باشیم، متاسفانه بارها از نقاط قوتمان لطمه خورده‌ایم. انقلاب اسلامی، حضور مقتدرانه در منطقه، حضور در سوریه، برخورد با منافقین؛ این‌ها همه از نقاط قوت ما به شمار می‌آیند ولی می‌بینیم که گاها برخی منافقانه بعضی شبهات را در این خصوص مطرح می‌کنند و سعی در منحرف کردن افکار عمومی دارند. کسانی که خودشان در رأس کار بودند و می‌دانند زدن این حرف‌ها کاملاً غلط است. ما عقیده داریم که در تلویزیون باید این بحث‌های آزاد مطرح شود. هر وقت درباره چیزی شفاف صحبت نکردیم، به مرور مجبور شده‌ایم که با موضع ضعیف و ذلیلانه آن را بپذیریم.</p>
    </article>
  </body>
</html>