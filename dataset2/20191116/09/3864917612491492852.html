<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T09:10:00+00:00"/>
    <meta property="og:title" content="Вибухи у Балаклії: у Генштабі відтворили події, що передували трагедії"/>
    <meta property="og:description" content="На місці надзвичайної події, що трапилася на технічній території Центральної артилерійської бази забезпечення в Балаклії на Харківщині, внаслідок якої загинуло двоє військовослужбовців-саперів і п'ятеро отримали поранення, тривають слідчі дії."/>
  </head>
  <body>
    <article>
      <h1>Вибухи у Балаклії: у Генштабі відтворили події, що передували трагедії</h1>
      <h2>На місці надзвичайної події, що трапилася на технічній території Центральної артилерійської бази забезпечення в Балаклії на Харківщині, внаслідок якої загинуло двоє військовослужбовців-саперів і п'ятеро отримали поранення, тривають слідчі дії.</h2>
      <address>
        <time datetime="2019-11-16T09:10:00+00:00">16 Nov 2019, 09:10</time>
      </address>
      <p>Про це повідомляє в суботу Генштаб ЗСУ на своїй сторінці у <a href="https://www.facebook.com/GeneralStaff.ua/">Facebook</a>.</p>
      <p>"На місці події продовжують працювати представники Військової служби правопорядку у Збройних Силах України та представники правоохоронних органів щодо з’ясування причин та обставин надзвичайної події. На технічній території військової частини тривають слідчі дії", - йдеться у повідомленні.</p>
      <p>У Генштабі нагадали, що внаслідок надзвичайної події в Балаклії двоє військовослужбовців-саперів загинули, п’ятеро отримали поранення різного ступеня важкості: один – у важкому стані, один – середнього ступеня важкості і троє – легкого ступеня важкості.</p>
      <p>Внаслідок <a href="https://www.ukrinform.ua/tag-vibuh">вибухів</a> був знищений також один вантажний автомобіль.</p>
      <p>За даними Генштабу, пораненим надається фахова медична допомога. Двоє військовослужбовців перебувають у Харківській міській клінічній лікарні швидкої та невідкладної медичної допомоги та ще двоє – у Військово-медичному клінічному центрі Північного регіону. Один військовослужбовець від госпіталізації відмовився.</p>
      <p>На місці надзвичайної події працює оперативна група Генерального штабу на чолі з першим заступником начальника Генштабу ЗСУ Сергієм Корнійчуком.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819408-vibuhi-u-balaklii-golova-harkivskoi-oda-zapevnae-so-problema-lokalizovana.html">Вибухи у Балаклії: голова Харківської ОДА запевняє, що "проблема локалізована"</a>
      </blockquote>
      <p>За попередніми даними оперативної групи Генерального штабу встановлено, що 15 листопада на спеціально обладнаному місці - майданчику зберігання вибухонебезпечних предметів № 4 групами розмінування здійснювалися роботи з розмінування та знищення вибухонебезпечних предметів. О 14:28 ймовірно у ході завантаження залишків боєприпасів та їхніх елементів, які було підготовлено для подальшого знищення (утилізації), зокрема твердопаливного двигуна до ракет 3М9 зенітно-ракетного комплексу “Куб”, відбулось його загорання з подальшим підривом накопичених для знищення вибухонебезпечних предметів.</p>
      <p>Пожежа, яка виникла внаслідок вибуху, була оперативно локалізована та ліквідована.</p>
      <p>Слідчі теруправління ДБР у Полтаві розпочали досудове розслідування за фактом загибелі та травмування військовослужбовців.</p>
    </article>
  </body>
</html>