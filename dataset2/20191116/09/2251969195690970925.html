<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/16/san-ginesio-in-cina-al-via-un-percorso-di-scambi/1325617/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-16T09:21:48+00:00"/>
    <meta property="og:title" content="San Ginesio in Cina, al via un percorso di scambi"/>
    <meta property="og:description" content="AMICIZIA - Il sindaco Giuliano Ciabocco ha firmato il Memorandum d’Intesa per la Cooperazione con la Regione della Jiangsu"/>
  </head>
  <body>
    <article>
      <h1>San Ginesio in Cina, al via un percorso di scambi</h1>
      <h2>AMICIZIA - Il sindaco Giuliano Ciabocco ha firmato il Memorandum d’Intesa per la Cooperazione con la Regione della Jiangsu</h2>
      <address><time datetime="2019-11-16T09:21:48+00:00">16 Nov 2019, 09:21</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F16%2Fsan-ginesio-in-cina-al-via-un-percorso-di-scambi%2F1325617%2F">Condividi17</a><a href="https://twitter.com/intent/tweet?text=San+Ginesio+in+Cina%2C++al+via+un+percorso+di+scambi&amp;url=https%3A%2F%2Fwww.cronachemaceratesi.it%2F2019%2F11%2F16%2Fsan-ginesio-in-cina-al-via-un-percorso-di-scambi%2F1325617%2F">Tweet</a>Email17 Condivisioni</p>
      <p> </p>
      <p><b>Il sindaco di San Ginesio, Giuliano Ciabocco ha presentare le meraviglie del proprio territorio in occasione del “2019 Jiangsu International  Conference on Township Development”, organizzato dall’Associazione per l’Amicizia con i paesi stranieri della Regione dello Jiangsu. </b>Un viaggio all’insegna dell’accoglienza, dell’amicizia e dell’ospitalità in rappresentanza della delegazione dei comuni Bandiera Arancione (l’unica delegazione italiana ad essere stata invitata), di cui Ciabocco ricopre il ruolo di vice presidente. Al Forum tenutosi nella città di Suzhou, a Le Meridien Hotel,  hanno partecipato circa 250 delegazioni provenienti da tutto il mondo. San Ginesio ha avuto la possibilità di far conoscere le proprie bellezze, descrivendone e mostrandone – anche attraverso proiezioni- l’aspetto artistico culturale e turistico.</p>
      <figure>
        <img src="https://cdn.cronachemaceratesi.it/wp-content/uploads/2019/11/san-ginesio-cina-3-325x245.jpg"/>
      </figure>
      <p><b>Durante l’evento, alla presenza delle più alte cariche della Regione dello Jiangsu, è stato sottoscritto un Memorandum d’Intesa per la Cooperazione Amichevole con lo scopo di facilitare gli scambi amichevoli tra i paesi della Regione dello Jiangsu (Cina) e i paesi italiani</b>. Il patto di Amicizia firmato dal Comune di San Ginesio è con la municipalità Haiyu e in virtù di tale accordo si potranno sviluppare relazioni amichevoli per migliorare la conoscenza reciproca della Cina e dell’Italia, istituire piattaforme per la promozione degli scambi e la cooperazione tra i due paesi,  incentivare progetti di collaborazione per promuovere la cooperazione nei settori economico, commerciale, culturale e del turismo.</p>
      <figure>
        <img src="https://cdn.cronachemaceratesi.it/wp-content/uploads/2019/11/san-ginesio-cina-1-325x218.jpg"/>
      </figure>
      <p>Suzhou, la località che ha ospitato il comune in occasione del Forum, è una delle città cinesi col più alto sviluppo economico della Cina, con oltre 10 milioni di abitanti, ad ovest di Shangai, lungo la riva del Fiume Azzurro e sulle sponde del lago Taihu. E’ una città famosa per i suoi ponti di pietra, le pagode e gli splendidi giardini, che sono diventati un’importante meta turistica. Suzhou è stata anche un’importantissima città per quanto riguarda l’industria della seta durante la Dinastia Song (960 – 1279), posizione che continua a mantenere ancora oggi. Il soggiorno in Cina ha rappresentato anche l’occasione per raccogliere numerose e positive testimonianze di connazionali che per vari motivi vivono nel territorio cinese: da giovani architetti marchigiani che lavorano alla realizzazione di un centro commerciale che ospiterà firme del mondo del lusso agli studenti di un rinomato college.  Molto significative anche le visite ad aziende rappresentative del territorio tra cui una ditta chimica che opera adottando diverse modalità per la salvaguardia e tutela dell’ambiente, un’azienda agricola in fase di realizzazione e una ditta specializzata per la costruzione di interi parchi comprensivi di palazzi, spazi verdi, vie di comunicazione. L’esperienza cinese ha senz’altro contribuito a rafforzare l’idea delle infinite potenzialità che hanno i borghi come quello di San Ginesio per uscire dai confini nazionali, senza timori, e presentarsi con le sue migliori vesti al mondo intero.</p>
      <figure>
        <img src="https://cdn.cronachemaceratesi.it/wp-content/uploads/2019/11/san-ginesio-cina-4-650x253.jpg"/>
      </figure>
    </article>
  </body>
</html>