<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-son-in-law-beaten-with-dam-sticks-know-wht-it-happened-2852130.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T09:49:33+00:00"/>
    <meta property="og:title" content="ससुराल पहुंचे दामाद को चारपाई से बांध की डंडों से पिटाई, जानें ऐसा क्या हुआ"/>
    <meta property="og:description" content="थाना पिनाहट क्षेत्र के गांव नगला दलेल में ससुराल पहुंचे युवक को ससुरालीजनों ने बंधक बना लिया। चारपाई पर डालकर बंधक बनाकर उसकी डंडों से पिटाई की। यहीं नहीं, पिटाई का वीडियो बनाकर सोशल मीडिया पर वायरल..."/>
  </head>
  <body>
    <article>
      <h1>ससुराल पहुंचे दामाद को चारपाई से बांध की डंडों से पिटाई, जानें ऐसा क्या हुआ</h1>
      <address><time datetime="2019-11-16T09:49:33+00:00">16 Nov 2019, 09:49</time> by <a rel="author">हिन्दुस्तान संवाददाता,पिनाहट (फतेहाबाद)।</a></address>
      <p>थाना पिनाहट क्षेत्र के गांव नगला दलेल में ससुराल पहुंचे युवक को ससुरालीजनों ने बंधक बना लिया। चारपाई पर डालकर बंधक बनाकर उसकी डंडों से पिटाई की। यहीं नहीं, पिटाई का वीडियो बनाकर सोशल मीडिया पर वायरल कर दिया। वीडियो वायरल हुआ तो पुलिस में हड़कंप मच गया। पांच ससुरालीजन को पकड़कर उनके विरुद्ध शांति भंग की धारा के तहत कार्रवाई की है।</p>
      <p>फतेहाबाद क्षेत्र के गांव पलिया निवासी 24 वर्षीय सुरेश की शादी पिनाहट क्षेत्र के गांव नगला दलेल निवासी 20 वर्षीय मधु पुत्री नत्थी लाल से मार्च 2019 में हुई थी। सुरेश के ससुरालीजनों का आरोप है कि वह आए-दिन पुत्री से मारपीट करता था। इसके चलते मधु मायके में रह रही थी। दो दिन पूर्व सुरेश ससुराल गांव नगला दलेल पहुंचा। ससुरालवालों का कहना है कि सुरेश ने वहां उनसे अभद्रता की। फसल को कुएं में फेंक दिया।</p>
      <p>पत्नी मधु के साथ मारपीट कर दी। तब गुस्साए ससुरालीजनों ने दामाद सुरेश को रस्से से हाथ पैर बांध बंधक बना लिया । चारपाई पर लिटा दिया। डंडों से उसको पीटा। यहीं नहीं मारपीट का वीडियो सोशल मीडिया पर वायरल कर दिया। यह वीडियो सोशल मीडिया पर वायरल होते ही पुलिस महकमे में हड़कंप मच गया । सूचना मिलते ही पुलिस भी मौके पर पहुंच गई ।इस मामले में पुलिस ने 5 लोगों को पकड़कर 151 शांति भंग की कार्रवाई कर चालान कर दिया है ।</p>
    </article>
  </body>
</html>