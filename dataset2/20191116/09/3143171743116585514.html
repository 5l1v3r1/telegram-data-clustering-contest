<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/olio-nuovo-nas-chiudono-un-deposito-a-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T09:41:23+00:00"/>
    <meta property="og:title" content="Olio nuovo, NAS chiudono un deposito a Messina"/>
    <meta property="og:description" content="Chiuso a Messina un deposito di olio e formaggi dopo i controlli dei carabinieri del NAS e dell'Asp. Era in pessime condizioni igieniche"/>
  </head>
  <body>
    <article>
      <h1>Olio nuovo, NAS chiudono un deposito a Messina</h1>
      <address><time datetime="2019-11-16T09:41:23+00:00">16 Nov 2019, 09:41</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>Il magazzino era sporco e la merce alimentare, anche vino e formaggi, conservata in pessimo stato. Al titolare è stata sospesa la licenza</i>
      </p>
      <p>Con l’avvio della stagione olearia è iniziata anche la fase dei controlli dei <b>carabinieri dei Nas c</b>he, oltre la verifica della filiera alimentare degli oli d’oliva, soprattutto extravergini, si dedicano anche al controllo delle condizioni igienico sanitarie degli impianti di produzione e delle rivendite, all’ingrosso e al dettaglio.</p>
      <p>E’ così che a Messina i carabinieri del Nas hanno individuato un deposito di alimenti, prevalentemente olio e vino, in pessime condizioni igienico sanitarie.</p>
      <p>Già al primo accesso dei militari saltava subito all’occhio il grave stato di degrado degli ambienti ove venivano stoccate, oltre ad olio e vino, derrate alimentari tra i quali formaggi, ad opera di un anziano commerciante che evidentemente non era in grado di assolvere alle più elementari regole d’igiene a garanzia della salubrità degli alimenti destinati ai clienti.</p>
      <p>Il sopralluogo degli ispettori dell’ASP ha portato alla chiusura del deposito e la sospensione dell’attività commerciale. Adesso il titolare dovrà mettersi in regola con le prescrizioni e ripulire il magazzino, se vorrà riaprire i battenti.</p>
      <p>I controlli del Comando Carabinieri per la Tutela della Salute a Messina e provincia continuano nei prossimi giorni e verranno effettuate a campione anche nelle botteghe e i ristoranti.</p>
      <p>Obiettivo è tutelare il prezioso prodotto agro alimentare dell’olio italiano, soprattutto dai rischi di  sofisticazioni o contraffazioni con l’impiego di oli di bassa qualità anche di provenienza extra comunitaria.</p>
    </article>
  </body>
</html>