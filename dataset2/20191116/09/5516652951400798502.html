<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425944/pro-twn-pylwn-to-sxedio-gia-ta-kokkina-daneia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T09:05:08+00:00"/>
    <meta property="og:title" content="Προ των πυλών το σχέδιο για τα “κόκκινα” δάνεια"/>
    <meta property="og:description" content="Αντίστροφα μετράει ο χρόνος για το σχέδιο «Ηρακλής» για τη μείωση των “κόκκινων” δανείων."/>
  </head>
  <body>
    <article>
      <h1>Προ των πυλών το σχέδιο για τα “κόκκινα” δάνεια</h1>
      <h2>Tο σχέδιο «Ηρακλής» θα εισαχθεί για ψήφιση στη Βουλή τις επόμενες εβδομάδες, σύμφωνα με τον υπουργό Οικονομικών, Χ. Σταϊκούρα</h2>
      <address>
        <time datetime="2019-11-16T09:05:08+00:00">16 Nov 2019, 09:05</time>
      </address>
      <p>
        <b>Αντίστροφα μετράει ο χρόνος για το σχέδιο «Ηρακλής» για τη μείωση των “κόκκινων” δανείων.</b>
      </p>
      <p>Σύμφωνα με τον υπουργό Οικονομικών, Χρήστο Σταϊκούρα, το σχέδιο «Ηρακλής» θα εισαχθεί για ψήφιση στη Βουλή τις επόμενες εβδομάδες.<br/>Όπως είπε ο κ. Σταϊκούρας, το σχήμα που προτείνει η κυβέρνηση έχει λάβει την έγκριση της ΕΕ, ολοκληρώθηκε προχθές η διαβούλευση γι’αυτό, ενώ ολοκληρώνεται και η διαδικασία προκειμένου το σχετικό νομοθέτημα να εισαχθεί στη Βουλή για ψήφιση τις επόμενες εβδομάδες.</p>
      <p><b>Το σχέδιο «Ηρακλής»</b><br/>Το σχέδιο «Ηρακλής» θα επιτρέπει σε τράπεζες που έχουν ήδη πραγματοποιήσει τη σχετική προετοιμασία και είναι σε θέση να επωμισθούν το κεφαλαιακό βάρος από τις συναλλαγές να κάνουν χρήση μεγαλύτερου μέρους κρατικών εγγυήσεων.</p>
      <p>Το σχέδιο «Ηρακλής» θα αποσταλεί στην Κομισιόν για τελικές παρατηρήσεις, καθώς επίσης και στην ΕΚΤ για γνωμοδότηση. Στόχος είναι η όσο το δυνατόν συντομότερη έγκριση του σχεδίου από την DGComp ώστε αυτό να τεθεί σε εφαρμογή πριν από το τέλος του έτους.</p>
      <p>Το σχέδιο επιδιώκει να διευκολύνει τις τράπεζες να τιτλοποιούν και να αφαιρούν μη εξυπηρετούμενα δάνεια από τους ισολογισμούς τους.</p>
      <p>Στο πλαίσιο του σχεδίου αυτού, ένας μεμονωμένης διαχείρισης φορέας τιτλοποίησης θα αγοράζει μη εξυπηρετούμενα δάνεια από την τράπεζα και θα πωλεί τίτλους σε επενδυτές.</p>
      <figure>
        <img src="https://www.rodiaki.gr/medias/2019/11/15/aa1be4533772665c502e3a7cf72179e2.jpg"/>
      </figure>
      <p>Το κράτος θα παρέχει την εγγύηση του Δημοσίου για τους τίτλους υψηλής εξασφάλισης του φορέα τιτλοποίησης, οι οποίοι είναι χαμηλότερου κινδύνου.<br/>Σε αντάλλαγμα, το Δημόσιο θα λαμβάνει αμοιβή σύμφωνη με τους όρους της αγοράς. Στόχος είναι η προσέλκυση ευρέος φάσματος επενδυτών και η στήριξη των τραπεζών στις συνεχιζόμενες προσπάθειές τους να μειώσουν το ύψος των μη εξυπηρετούμενων δανείων στους ισολογισμούς τους.</p>
      <p>Το σχέδιο «Ηρακλής» στοχεύει στην απαλλαγή των τραπεζών από μη εξυπηρετούμενα δάνεια 30 δισ. ευρώ, ενώ οι κρατικές εγγυήσεις που θα χορηγηθούν στις τράπεζες θα ανέρχονται σε 9 δισ. ευρώ.</p>
      <p><b>«Πράσινο φως» από Κομισιόν<br/>στο σχέδιο «Ηρακλής»</b><br/>Υπενθυμίζεται ότι η Κομισιόν έχει δώσει το πράσινο φως στον «Ηρακλής», αποφαινόμενη ότι οι κρατικές εγγυήσεις θα παρέχονται έναντι αμοιβής με όρους της αγοράς ανάλογα με τον κίνδυνο που αναλαμβάνεται, δηλαδή όπως θα ήταν αποδεκτό για έναν ιδιώτη επιχειρηματία υπό τους όρους της αγοράς.</p>
      <p><b>Τα “κόκκινα” δάνεια</b><br/>Σε χαιρετισμό του σε συνέδριο για τα μη εξυπηρετούμενα δάνεια ο υπουργός κ. Σταϊκούρας ανέφερε ότι παρά τα έντονα σημάδια σταθεροποίησης, ανάκαμψης και βελτίωσης της κατάστασης, το μεγάλο πρόβλημα του τραπεζικού συστήματος στη χώρα μας παραμένει η αντιμετώπιση των “κόκκινων” δανείων.</p>
      <p>Μη εξυπηρετούμενα δάνεια τα οποία ανέρχονται στα 75 δισ. ευρώ, σημαντικά μειωμένα έναντι του ιστορικού ύψους του Μαρτίου 2016 (-30%, τότε 107 δισ. ευρώ), αλλά ακόμη στα επίπεδα Δεκεμβρίου 2014, στο 43,6%.</p>
      <p>Είναι μάλιστα αξιοσημείωτο, όπως τόνισε ο υπουργός, ότι η μείωση προέρχεται κυρίως με διαγραφές δανείων και δευτερευόντως – πρόσφατα – με ορισμένες πωλήσεις, ενώ παρατηρείται αδυναμία μείωσης των “κόκκινων” δανείων μέσω παροχής αποτελεσματικών λύσεων ρύθμισης, κυρίως λόγω των υψηλών ποσοστών επαναθέτησης δανείων. Ταυτόχρονα όπως είπε υπάρχει πολύ κακή επίδοση στη στεγαστική πίστη, όπου το 1/3 περίπου των “κόκκινων” δανείων έχουν κάνει αίτημα για υπαγωγή στο «νόμο Κατσέλη».</p>
      <p>Ο κ. Σταϊκούρας, σύμφωνα με το ΑΠΕ, ανέφερε ότι η κυβέρνηση, από την πρώτη στιγμή, κατανόησε ότι η επίλυση αυτού του προβλήματος είναι υψίστης σημασίας για το τραπεζικό σύστημα και την ελληνική οικονομία. Υπό το πρίσμα αυτό, υιοθέτησε συστημική λύση, κατά τα πρότυπα της Ιταλίας, όπου το κράτος εγγυάται, μέσω σχήματος προστασίας ενεργητικού, το καλύτερο μέρος της τιτλοποίησης “κόκκινων” δανείων, έναντι προμήθειας.</p>
      <p>Το σχήμα αυτό έχει ήδη λάβει την έγκριση της Επιτροπής, ολοκληρώθηκε η εσωτερική διαβούλευση, ολοκληρώνεται η διαμόρφωση του νομοθετικού πλαισίου, στέλνεται άμεσα στις αρμόδιες εποπτικές αρχές για γνωμοδοτήσεις, και εισάγεται στο Ελληνικό Κοινοβούλιο προς ψήφιση, τις επόμενες εβδομάδες. Εκτιμάται ότι η μείωση των μη εξυπηρετούμενων δανείων θα είναι σημαντική, μπορεί να υπερβεί και το 40% του υφιστάμενου – στο τέλος του έτους – συσσωρευμένου αποθέματος “κόκκινων” δανείων, ανέφερε, τονίζοντας ότι ήδη το ενδιαφέρον επενδυτών και πιστωτικών ιδρυμάτων είναι έντονο.</p>
      <p>Πηγή: in.gr</p>
    </article>
  </body>
</html>