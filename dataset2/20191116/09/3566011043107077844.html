<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547537.html/%D8%B3%D8%A7%D8%B2%D9%85%D8%A7%D9%86-%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C-%D9%87%DB%8C%DA%86%DA%AF%D9%88%D9%86%D9%87-%D9%85%D9%84%D8%A7%D8%AD%D8%B8%D9%87-%D8%A7%DB%8C-%D8%A8%D8%B1%D8%A7%DB%8C-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%A7%D9%81%D8%B2%D8%A7%DB%8C%D8%B4-%D8%AE%D9%88%D8%AF%D8%B3%D8%B1%D8%A7%D9%86%D9%87-%D9%82%DB%8C%D9%85%D8%AA-%D9%87%D8%A7-%D9%86%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T09:00:00+00:00"/>
    <meta property="og:title" content="سازمان های نظارتی هیچگونه ملاحظه ای برای برخورد با افزایش خودسرانه قیمت ها نداشته باشند"/>
    <meta property="og:description" content="استاندار یزد با اشاره به فواید سهمیه بندی بنزین و واریز 100 درصدی درآمد حاصل از افزایش قیمت بنزین به حساب اقشار آسیب پذیر افزود: برای جلوگیری از سودجویی های احتمالی، سازمان های نظارتی باید هیچگونه ملاحظه ای برای برخورد با افزایش خودسرانه قیمت ها نداشته باشند."/>
  </head>
  <body>
    <article>
      <h1>سازمان های نظارتی هیچگونه ملاحظه ای برای برخورد با افزایش خودسرانه قیمت ها نداشته باشند</h1>
      <h2>استاندار یزد:</h2>
      <address>
        <time datetime="2019-11-16T09:00:00+00:00">16 Nov 2019, 09:00</time>
      </address>
      <p>استاندار یزد با اشاره به فواید سهمیه بندی بنزین و واریز 100 درصدی درآمد حاصل از افزایش قیمت بنزین به حساب اقشار آسیب پذیر افزود: برای جلوگیری از سودجویی های احتمالی، سازمان های نظارتی باید هیچگونه ملاحظه ای برای برخورد با افزایش خودسرانه قیمت ها نداشته باشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا،</a> محمد علی طالبی در نشست کارگروه تنظیم بازار استان که شب گذشته 24 آبان ماه در سالن حمیدیا استانداری برگزار شد، با اشاره به اینکه افزایش قیمت بنزین مصوبه ستاد اقتصادی سران قوا است، افزود: این تصمیم با اجماع همه ارکان نظام گرفته شده و فوایدی در این طرح است که ضریب موفقیتش را افزایش می دهد.</p>
      <p>استاندار با بیان اینکه 100 درصد درآمد حاصل از افزایش قیمت بنزین به حساب اقشار آسیب پذیر جامعه واریز خواهد شد افزود: افزایش توان خرید اقشار آسیب پذیر جامعه تنها یکی از آثار مثبت این افزایش قیمت است و اکثر صاحب نظران روی اجرایی شدن این طرح اتفاق نظر دارند.</p>
      <p>وی با تاکید بر لزوم جلوگیری از بروز تخلفات احتمالی گفت: افزایش خودسرانه قیمت ها به هیچ عنوان تحمل نمی شود و مسئولان امر می بایست نظارت جدی را در دستور کار خود قرار گیرد.</p>
      <p>طالبی با بیان اینکه تمامی ناظرین بازار باید با آمادگی کامل و تمام قوا در بازار حضور داشته باشند افزود: جدیت و سرعت در رسیدگی به شکایات باید توسط مردم به خوبی لمس شود تا آرامش خاطری برای آنها پدید بیاید.</p>
      <p>استاندار با اشاره به اینکه ابهامات طرح در سطح کشور در حال بررسی است افزود: راهکارهای رفع این ابهامات در یکی دو روز آینده ارائه خواهد شد.</p>
      <p>وی با اشاره به لزوم بسیج شدن ادارات و دستگاه های مرتبط با صدور کارت سوخت گفت: باید ساز و کاری فراهم شود تا افرادی که وسیله نقلیه شان فاقد کارت سوخت است بتواند هر چه سریعتر آنرا دریافت کنند.</p>
      <p>طالبی با اشاره به اینکه باید تغییرات قیمت گروه های کالایی پرمصرف را با اولویت بیشتری تحت نظر بگیریم، افزود: در برخورد با متخلفین در این شرایط نباید هیچگونه ملاحظه ای داشته باشیم.</p>
      <p>انتهای پیام/</p>
    </article>
  </body>
</html>