<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/moril-na-svoj-rojstni-dan-249040"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T09:02:00+00:00"/>
    <meta property="og:title" content="Moril na svoj rojstni dan"/>
    <meta property="og:description" content="SANTA CLARITA, BLAGOVEŠČENSK – ZDA je pretresel še en strelski napad, tokrat je udarilo v zvezni državi Kalifornija, orožje pa je v rokah držal 16-letnik, ki se je na pohod odpravil prav na s..."/>
  </head>
  <body>
    <article>
      <h1>Moril na svoj rojstni dan</h1>
      <h2>Še en strelski napad v ZDA, za zdaj dve smrtni žrtvi. Udaril tudi najstnik v Rusiji, ubijal je z lovsko puško.</h2>
      <address><time datetime="2019-11-16T09:02:00+00:00">16 Nov 2019, 09:02</time> by <a rel="author">E. B.</a></address>
      <p>SANTA CLARITA, BLAGOVEŠČENSK – ZDA je pretresel še en strelski napad, tokrat je udarilo v zvezni državi Kalifornija, orožje pa je v rokah držal 16-letnik, ki se je na pohod odpravil prav na svoj rojstni dan.</p>
      <blockquote>2 sta umrla v strelskem napadu v ZDA, 2 tudi v Rusiji.</blockquote>
      <p>Za tarčo si je <b>Nathaniel Berhow </b>izbral svojo srednjo šolo, ki jo obiskuje približno 2300 dijakov. Dva je ubil, tri ranil, nato pa želel soditi še sebi, poročajo iz ZDA, kjer so ugotovili še, da je strelec takoj ob vstopu v poslopje iz nahrbtnika potegnil 0,45-kalibrsko pištolo in jo uperil v nedolžne žrtve, napad pa je trajal šestnajst sekund. Umrla sta šestnajstletnica in štirinajstletnik, med ranjenimi srednješolci pa je še eden v kritičnem stanju. Življenje menda visi na nitki tudi napadalcu, policija pa zbira podatke o tragičnem dogodku in med drugim pregleduje mobilnike šokiranih prič in družabne profile napadalca. Porast strelskih napadov na ameriških šolah v zadnjih letih je spodbudil nove razprave o nadzoru nad uporabo orožja in ustavni pravici državljanov do posedovanja tega, a konkretnih ukrepov še niso sprejeli, glasna pa so tudi gibanja študentov, ki pozivajo k spremembam v orožarski zakonodaji.<br/><br/>Motiv za krvavi obračun še ni znan, tako tudi ni jasno, kaj je čez rob pahnilo 19-letnika v Rusiji, iz Blagoveščenska blizu kitajske meje. Mladostnik je streljal na vrstnike v eni od poklicnih šol in enega ubil, tri pa ranil. Ob prihodu policistov si je sodil sam, poročajo ruski mediji, ki še domnevajo, da je imel napadalec najverjetneje licenco za orožje za namene športne dejavnosti – njegovo orožje je bilo namreč lovska puška, ki naj bi si jo s prihranki kupil sam.</p>
    </article>
  </body>
</html>