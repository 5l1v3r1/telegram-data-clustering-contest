<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/16/7232151/"/>
    <meta property="og:site_name" content="Українська правда"/>
    <meta property="article:published_time" content="2019-11-16T09:05:37+00:00"/>
    <meta property="og:title" content="Розведення: бойовики два дні провокують сили ООС біля Петрівського"/>
    <meta property="og:description" content="Російські окупаційні війська здійснюють провокації щодо зриву процесу розведення сил та засобів поблизу ділянки розведення №3."/>
  </head>
  <body>
    <article>
      <h1>Розведення: бойовики два дні провокують сили ООС біля Петрівського</h1>
      <address>
        <time datetime="2019-11-16T09:05:37+00:00">16 Nov 2019, 09:05</time>
      </address>
      <p>Російські окупаційні війська здійснюють провокації щодо зриву процесу розведення сил та засобів поблизу ділянки розведення №3.</p>
      <p><b>Джерело</b>: заява <a href="https://www.facebook.com/pressjfo.news/">прес-центру Операції об'єднаних сил</a></p>
      <p><b>Деталі</b>: В районі ділянки розведення №3 поблизу населених пунктів Богданівка та Петрівське на Донеччині, збройні формування РФ дві доби поспіль ведуть вогонь по позиціях Об'єднаних сил неподалік межі вищезазначеної ділянки.</p>
      <p><b>Дослівно</b>: "Вчора вдень противник вів вогонь з великокаліберного кулемету з напрямку Вікторівки по наших позиціях в районі Новогнатівки. Сьогодні ж зранку, протягом півгодини, російські окупанти стріляли з мінометів калібру 82 мм та великокаліберних кулеметів по укріпленнях Об'єднаних сил неподалік Старогнатівки. Вогонь вівся з напрямку Петрівського.</p>
      <p>Ворог, ведучи вогонь з правого та лівого флангу за межами ділянки розведення, провокує нас на вогонь у відповідь та розраховує зафіксувати обстріли у межах ділянки №3. В подальшому російська сторона планує використати ці матеріали для звинувачень України на світовій арені у порушенні мирного процесу".</p>
      <figure>
        <img src="https://img.pravda.com/images/doc/5/4/54dfa30-petrivske-shema.jpg"/>
      </figure>
      <p>
        <b>Передісторія:</b>
      </p>
      <ul>
        <li>11 листопада завершилася практична фаза <a href="https://www.pravda.com.ua/news/2019/11/11/7231633/">розведення сил та засобів</a> на лінії розмежування біля населеного пункту Богданівка та Петрівське Донецької області.</li>
        <li>Там почалися роботи з <a href="https://www.pravda.com.ua/news/2019/11/14/7231912/">розмінування</a>.</li>
        <li>Після розведення сил у Петрівському і <a href="https://www.pravda.com.ua/news/2019/11/1/7230762/">Золотому</a> штаб планував почати розведення <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
        <li>Голова комітету нацбезпеки, нардеп від "Слуги народу" Олександр Завітневич заявив, що нових етапів розведення на Донбасі <a href="https://www.pravda.com.ua/news/2019/11/15/7232053/">не планують</a> до зустрічі в Нормандському форматі. </li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/15/7232053/"/>
        <a href="https://www.pravda.com.ua/news/2019/11/15/7232019/"/>
        <a href="https://www.pravda.com.ua/news/2019/11/14/7231912/"/>
      </related>
    </article>
  </body>
</html>