<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/world/volivia-agria-katastoli-me-nekrous-kai-traymaties-stis-diadiloseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T08:40:37+00:00"/>
    <meta property="og:title" content="Βολιβία: Άγρια καταστολή στις διαδηλώσεις με νεκρούς και τραυματίες"/>
    <meta property="og:description" content="Η αστυνομία της Βολιβίας άνοιξε πυρ εναντίον υποστηρικτών του Έβο Μαράλες που διαδήλωναν για την επιστροφή του από το Μεξικό. Για τουλάχιστον πέντε νεκρούς κάνουν λόγο τα διεθνή μέσα ενημέρωσης ενώ υπάρχουν πληροφορίες για δεκάδες τραυματίες"/>
  </head>
  <body>
    <article>
      <h1>Βολιβία: Άγρια καταστολή στις διαδηλώσεις με νεκρούς και τραυματίες</h1>
      <h2>Η αστυνομία της Βολιβίας άνοιξε πυρ εναντίον υποστηρικτών του Έβο Μαράλες που διαδήλωναν για την επιστροφή του από το Μεξικό. Για τουλάχιστον πέντε νεκρούς κάνουν λόγο τα διεθνή μέσα ενημέρωσης ενώ υπάρχουν πληροφορίες για δεκάδες τραυματίες</h2>
      <address><time datetime="2019-11-16T08:40:37+00:00">16 Nov 2019, 08:40</time> by <a rel="author">ΤοΒΗΜΑ Team</a></address>
      <p>Η αστυνομία της Βολιβίας άνοιξε πυρ εναντίον υποστηρικτών του Έβο Μαράλες που διαδήλωναν για την επιστροφή του  από το Μεξικό. Για τουλάχιστον πέντε νεκρούς κάνουν λόγο τα διεθνή μέσα ενημέρωσης ενώ υπάρχουν πληροφορίες για δεκάδες τραυματίες.</p>
      <p>Η μεταβατική κυβέρνηση της Βολιβίας  κατέστειλε βίαια διαδήλωση στην Κοτσαμπάμπα. Δυνάμεις της αστυνομίας και του στρατού άνοιξαν πυρ σκοτώνοντας πέντε ανθρώπους γεγονός που επιβεβαιώθηκε και από αξιωματούχο του τοπικού νοσοκομείου που μίλησε και για δεκάδες τραυματίες που έφεραν πληγές από σφαίρες.</p>
      <p>Η νέα ηγεσία της χώρας δεν ανακοίνωσε κανέναν θάνατο και περιορίστηκε να αναφέρει ότι περίπου 100 πρόσωπα συνελήφθησαν.</p>
      <p>
        <a href="https://www.in.gr/2019/11/16/economy/oikonomikes-eidiseis/ypen-ti-allazei-sta-nyxterina-timologia-tou-reymatos-pinakas/">ΥΠΕΝ : Τι αλλάζει στα νυχτερινά τιμολόγια του ρεύματος – Πίνακας</a>
      </p>
      <p>Η Διαμερικανική Επιτροπή Ανθρωπίνων Δικαιωμάτων (ΔΕΑΔ) πάντως επιβεβαίωσε ότι πέντε άνθρωποι σκοτώθηκαν και πρόσθεσε ότι υπάρχει απροσδιόριστος αριθμός τραυματιών. Σε ανακοίνωσή της, καταδίκασε «τη χρήση δυσανάλογης βίας από την αστυνομία και τον στρατό», ειδικά τη χρήση πυροβόλων όπλων για την καταστολή των διαδηλώσεων.</p>
      <p>Τα αιματηρά επεισόδια προκλήθηκαν όταν καλλιεργητές κόκας συγκρούστηκαν με τις δυνάμεις επιβολής της τάξης σε προάστια της πόλης. Οι διαδηλωτές προσπαθούσαν να φθάσουν στο κέντρο της, σε απόσταση περίπου 18 χιλιομέτρων, για να συμμετάσχουν σε κινητοποίηση εναντίον της κυβέρνησης υπό την αυτοανακηρυχθείσα πρόεδρο της Βολιβίας, Ζανίν Ανιες αλλά εμποδίστηκαν από την αστυνομία, που δεν τους επέτρεψε να περάσουν μια γέφυρα.</p>
      <p>Μονάδες αντιμετώπισης ταραχών διέλυσαν με τη βοήθεια του στρατού κι ενός ελικοπτέρου τους διαδηλωτές αφού έπεσε η νύχτα.</p>
      <p>Ο Έβο Μοράλες, από το Μεξικό, απηύθυνε έκκληση στα Ηνωμένα Έθνη και στον Πάπα Φραγκίσκο, προκειμένου να μεσολαβήσουν, ώστε να βρεθεί λύση για την πολιτική κρίση στη Βολιβία, ενώ κατηγόρησε τις Ηνωμένες Πολιτείες για υποκίνηση πραξικοπήματος σε βάρος του.</p>
      <p>Σε συνέντευξη στο Associated Press ο εξόριστος πρόεδρος τονίζει ότι ουσιαστικά παραμένει στη θέση από τη στιγμή που το κοινοβούλιο της χώρας δεν έχει κάνει δεκτή την παραίτησή του καταγγέλλοντας πολιτικο-αστυνομικό πραξικόπημα.</p>
      <p>Ο ίδιος και οι υποστηρικτές τους υποστηρίζουν ότι αναγκάστηκε να προχωρήσει σε αυτή την κίνηση μετά από πιέσεις του στρατού και της αστυνομίας.</p>
      <p>
        <a href="https://www.tovima.gr/2019/11/16/society/polytexneio-2019-eythraysti-iremia-se-ilektrismeni-atmosfaira/">Πολυτεχνείο 2019 : Εύθραυστη ηρεμία σε ηλεκτρισμένη ατμόσφαιρα</a>
      </p>
    </article>
  </body>
</html>