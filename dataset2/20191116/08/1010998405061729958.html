<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/tazi-sabota-i-nedelia/ninbo-pristanishteto-ot-koeto-tragva-koprinata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-16T08:39:00+00:00"/>
    <meta property="og:title" content="Нинбо: Пристанището, от което тръгва коприната"/>
    <meta property="og:description" content="Историята на града започва преди 7000 години"/>
  </head>
  <body>
    <article>
      <h1>Нинбо: Пристанището, от което тръгва коприната</h1>
      <h2>Историята на града започва преди 7000 години</h2>
      <address><time datetime="2019-11-16T08:39:00+00:00">16 Nov 2019, 08:39</time> by <a rel="author" href="https://btvnovinite.bg/author/?author=2001876" target="_blank">Александра Кръстева</a></address>
      <p>На хиляди километри от България, има един китайски град с многовековна история и култура. От Нинбо започвал древният морски път на коприната, а днес от китайската провинция преминават най-много товари в света.</p>
      <p>"Живият фосил на пътя на коприната". Така китайският президент Си Дзинпин нарича пристанищния град Нинбо. И не случайно. Историята на града започва преди 7000 години. Злато, скъпоценни камъни, чай и коприна са минавали с кервани от тук още през I век пр. н. е.   </p>
      <figure>
        <img src="https://img.bg.sof.cmestatic.com/media/images/640x/Nov2019/2112024477.jpg"/>
        <figcaption>Снимка: btvnovinite.bg</figcaption>
      </figure>
      <p>И до днес в Нинбо е запазена древната китайска култура на чая и порцелана. А трациционната китайска опера вълнува както местните, така и гостите на града. <br/><br/>Нинбо е градът, дал на Китай най-много академици – 116, тук е роден и Нобелов лауреат – Йою Ту, отличена в областта на медицината, за иновативните си разработки в областта на борбата с маларията.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024478.jpg"/>
        <figcaption>Снимка: btvnovinite.bg</figcaption>
      </figure>
      <p>В сърцето на Нинбо се намира павилионът Тяни – най-старата частна библиотека в Азия и една от трите най-богати фамилни библиотеки в света. Историята й започа преди повече от 400 години, а в нея се съхраняват 300 хиляди старинни книги и свитъци. Името Тяни идва от китайските думи за небе и едно, а местните вярват, че в него се крие магия, която пази книгите от огън. А зад стените на павилиона се крие чудна градина.  <br/><br/>„Когато гости от чужбина влязат в библиотеката, обикновено възкликват "Ах, колко е красиво тук!". Те могат да се докоснат до красотата на градините и древните постройки на Китай. В Павилиона Тяни може да разгледате изящните градини, но и да се запознаете с културата на ерудитите. Освен това, тук можете да се запознаете с древните традиции за съхранение на книгите в Кита”, казва Джън Уейуей заместник-директор на Павилионът Тяни.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024479.jpg"/>
        <figcaption>Снимка: btvnovinite.bg</figcaption>
      </figure>
      <p>От най-старата се пренасяме в най-новата библиотека в Нинбо – изумителна с технологиите, които улесняват читателите в избота от близо 3 милиона книги. <br/><br/>Ксу Йибо куратор на библиотеката обяснява, че в нея има опция за самообслужване - благодарение на специално устройство читателите могат сами да заемат книга. Всяка книга има код и ако някой читател вземе книга без да я е регистрирал в системата, при напускане на библиотеката системата ще изпиши и ще напомни на читателя. „Така се намаляват разходите за персонал, устройството освен това позволява на посетителите да търсят по-лесно определени книги”, смята Ксу Йиб.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024476.jpg"/>
        <figcaption>Снимка: btvnovinite.bg</figcaption>
      </figure>
      <p>Хилядолетна история и съвременни технологии се преплитат почти незабележимо в Нинбо. Това е едно от нещата, които обиква Стоян. Започнал да учи китайски на шега, а днес е студент по специалност "превод" от китайски и английски в университета в Нинбо.   <br/><br/>„Аз съм първият чужденец в историята, който учи това в моя университет. Специално за мен преди месец изградиха програма, предназначена за чужденци. Разликата между моята програма и тази на китайските студенти е, че аз не уча марксизъм, а някакъв друг предмет”, споделя Стоян Геговски. <br/><br/>А социализмът в Китай не му пречи.</p>
      <figure>
        <img src="https://img.bg.sof.cmestatic.com/media/images/640x/Nov2019/2112024483.jpg"/>
        <figcaption>Снимка: btvnovinite.bg</figcaption>
      </figure>
      <p>„Всъщност Китай е много свободна страна. Режимът и системата в Китай могат да се усетят по други начини, но в ежедневния живот това е нещо, което не можеш да усетиш. Мога даже да кажа, че се чувствам доста по-свободен тук, в по-голяма безопасност дори. Нещото, което ме замайва всеки път и ме стъписва е колко безопасна е тази страна”, отбелязва той. <br/><br/>Стоян нарича Китай "различна планета". И въпреки, че е един от малкото българи в Нинбо, приятелите му са чували за България. <br/><br/>А Нинбо крие още любопитни истории и красиви места. Опознайте го. И ще го обикнете. <b> </b></p>
    </article>
  </body>
</html>