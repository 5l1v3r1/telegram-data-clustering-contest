<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684507/erevna-sok-gia-tis-diadiktyakes-agores-psychiki-diatarachi-o-ethi"/>
    <meta property="og:site_name" content="enikos.gr"/>
    <meta property="article:published_time" content="2019-11-16T08:39:00+00:00"/>
    <meta property="og:title" content="Έρευνα - σοκ για τις διαδικτυακές αγορές - Ψυχική διαταραχή ο εθισμός στα online ψώνια"/>
    <meta property="og:description" content="Ως ψυχική διαταραχή θα πρέπει σύμφωνα με..."/>
  </head>
  <body>
    <article>
      <h1>Έρευνα - σοκ για τις διαδικτυακές αγορές - Ψυχική διαταραχή ο εθισμός στα online ψώνια</h1>
      <address>
        <time datetime="2019-11-16T08:39:00+00:00">16 Nov 2019, 08:39</time>
      </address>
      <p>Ως <a href="http://www.enikos.gr/various/64999/eiste-ethismenoi-sto-mavrisma">ψυχική διαταραχή </a>θα πρέπει, σύμφωνα με ορισμένους ψυχιάτρους, να αναγνωριστεί ο εθισμός στις διαδικτυακές αγορές καθώς είναι πάρα πολλοί αυτοί που έχουν ανησυχητικά σημάδια εμμονικής συμπεριφοράς.</p>
      <p>Όπως δημοσιεύει το ΑΠΕ-ΜΠΕ, σε έρευνά που δημοσιεύτηκε στην επιστημονική επιθεώρηση "Comprehensive Psychiatry", φάνηκε ότι το ένα τρίτο των 122 ατόμων που μελετήθηκαν ανέφεραν συμπτώματα εξάρτησης στις διαδικτυακές αγορές.</p>
      <p>Αυτή τη στιγμή δεν υπάρχει επίσημα ταξινομημένη ξεχωριστή διαταραχή για την εμμονική κατανάλωση στο διαδίκτυο αλλά στην 11η αναθεώρηση της Διεθνούς Στατιστικής Ταξινόμησης Νόσων και Σχετικών Προβλημάτων Υγείας (ICD) θεωρήθηκε ως μια άλλη ιδιαίτερη μορφή ιδεοψυχαναγκαστικής διαταραχής.</p>
      <p>Η κατάσταση αυτή προσδιορίζεται από μια υπερβολική ενασχόληση με την επιθυμία ή την κατανάλωση διαδικτυακών προϊόντων, όπως και την ακαταμάχητη παρόρμηση για απόκτηση καταναλωτικών αγαθών.</p>
      <p>Αυτοί που πάσχουν αγοράζουν πιο πολλά αγαθά από αυτά τα οποία μπορούν, χρειάζονται ή καταναλώνουν για ευχαρίστηση, για να ανακουφιστούν από τα αρνητικά συναισθήματα, αλλά οι ερευνητές υποστηρίζουν ότι η ευκολία με την οποία οι άνθρωποι μπορούν πλέον να ικανοποιήσουν τις επιθυμίες τους μέσω του διαδικτύου επιδεινώνει αυτά τα προβλήματα και προκαλεί εθισμό.</p>
      <p>Βρέθηκε ότι αυτοί που σκόραραν υψηλότερα στην κλίμακα εξάρτησης από τις online αγορές παρουσιάζουν μεγαλύτερο άγχος και συχνά συμπτώματα κατάθλιψης.</p>
      <p>Ο επικεφαλής ερευνητής του τμήματος Ψυχοσωματικής Ιατρικής και Ψυχοθεραπείας στην Ιατρική Σχολή του Ανόβερου, στην Γερμανία, δρ. Άστριντ Μιούλερ τόνισε ότι « είναι πραγματικά η στιγμή να αναγνωρίσουμε το πρόβλημα αυτό ως ξεχωριστή ψυχική διαταραχή και να επεκτείνουμε τη γνώση μας για την εξάρτηση αυτή».</p>
      <p>Οι ερευνητές προειδοποιούν ότι το διαδίκτυο προσφέρει πρόσβαση σε τεράστιο αριθμό online καταστημάτων καθιστώντας το ευκολότερο να δώσει κανείς άμεσα επιβράβευση στον εαυτό του και να εξαρτηθεί.</p>
      <p>Οι ηλεκτρονικές αγορές δημιουργούν μια θύελλα διαθεσιμότητας, ανωνυμίας, προσβασιμότητας και προσιτών τιμών που συμβάλλουν στην ανάπτυξη της εξάρτησης.</p>
      <p>Μακροπρόθεσμα τέτοιου τύπου εξαρτήσεις μπορεί να οδηγήσουν σε οικογενειακά προβλήματα, χρέη, ακόμη και εγκληματικές πράξεις για την αποπληρωμή τους.</p>
      <p>Ο Μιούλερ ευελπιστεί ότι τα ευρήματα αυτά θα αναδείξουν την ανάγκη περαιτέρω έρευνας για την νέα αυτή εξαρτητική συμπεριφορά.</p>
      <related>
        <h4>σχετικά άρθρα</h4>
        <a href="http://www.enikos.gr/international/683139/mythos-oti-ta-koritsia-ysteroun-apo-ta-agoria-sta-mathimatika-sym%0A%20%20%20%20%0A"/>
        <a href="http://www.enikos.gr/international/683066/kai-omos-oloi-oi-dromoi-odigoun-sti-romi-ti-apokalypse-nea-erevna%0A%20%20%20%20%0A"/>
        <a href="http://www.enikos.gr/international/682680/afti-i-erevna-den-tha-aresei-sta-monachopaidia%0A%20%20%20%20%0A"/>
        <a href="http://www.enikos.gr/international/682342/vrethike-gynaika-pou-chari-se-mia-spania-genetiki-metallaxi-faine%0A%20%20%20%20%0A"/>
        <a href="http://www.enikos.gr/international/682184/nea-exetasi-aimatos-tha-anichnevei-ton-karkino-tou-mastou-eos-kai%0A%20%20%20%20%0A"/>
        <a href="http://www.enikos.gr/international/681450/sygkrouomenoi-galaxies-ektoxeyoun-terastia-kroustika-kymata%0A%20%20%20%20%0A"/>
        <a href="http://www.enikos.gr/international/680946/xekinoun-mesa-stin-evdomada-oi-psifofories-gia-tin-erevna-eis-var%0A%20%20%20%20%0A"/>
        <a href="http://www.enikos.gr/international/680211/pio-pithano-na-aisthanomaste-pono-tis-meres-me-ygrasia-kai-aera%0A%20%20%20%20%0A"/>
        <a href="http://www.enikos.gr/international/679483/erevna-gia-ti-sfagi-se-diadilosi-tou-iouniou-sto-soudan%0A%20%20%20%20%0A"/>
      </related>
    </article>
  </body>
</html>