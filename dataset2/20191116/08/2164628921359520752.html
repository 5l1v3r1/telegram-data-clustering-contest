<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42844_Pid-sudom-u-Khmelnitskomu-vidbulisya-sutichki-FOTO-VIDEO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-16T08:01:00+00:00"/>
    <meta property="og:title" content="Під судом у Хмельницькому відбулися сутички (ФОТО, ВІДЕО)"/>
    <meta property="og:description" content="15 листопада під стінами Хмельницького міськрайонного суду зібралися десятки активістів. Вони прийшли на підготовче слухання по справі"/>
  </head>
  <body>
    <article>
      <h1>Під судом у Хмельницькому відбулися сутички (ФОТО, ВІДЕО)</h1>
      <address>
        <time datetime="2019-11-16T08:01:00+00:00">16 Nov 2019, 08:01</time>
      </address>
      <p>
        <b>15 листопада під стінами Хмельницького міськрайонного суду зібралися десятки активістів. Вони прийшли на підготовче слухання по справі Артура Сороченка, блогера, який у Хмельницькому побив учасника російсько-української війни.</b>
      </p>
      <p> </p>
      <figure>
        <img src="http://press-centr.com/images/75349165_10220920305306630_7979651620780638208_o.jpg"/>
      </figure>
      <p> </p>
      <p>Про це повідомило <a href="https://vsim.ua/Podii/masovi-sutichki-ta-vibuhi-pid-sudom-u-hmelnitskomu-scho-tam-vidbuvalos-10970961.html?fbclid=IwAR1GLQH97_3nqTKH769wJOMNaIaUPKcZlctrJzsdmGL95q6SBL0leKbF6Ts">"Всім"</a>.</p>
      <related>
        <h4>Читайте також:</h4>
        <a href="http://press-centr.com/ua/news/41204_U-Khmelnitskomu-vzyali-pid-vartu-blohera-yakiy-napav-na-uchasnika-rosiysko-ukransko-viyni-FOTO-VIDEO-18"/>
      </related>
      <p>Підсудний прибув на Героїв Майдану у супроводі. Його оточували десяток хлопців спортивної статури. Сороченка відразу обступили хмельницькі активісти. Між ними зав’язалася сутичка, яка переросла у бійку. Агресивно налаштованих учасників намагалися роздійняти правоохоронці. Тоді з натовпу Сороченка облили чорнилом, далі у хід пішов сльозогінний газ. Його розпилив із балончика невідомий активіст просто в обличчя блогеру. Постраждали і поліцейські, які намагалися стримати натовп. Сороченка під охороною таки завели у приміщення. Однак біля судової зали на нього знову накинулися активісти. Обидві сторони конфлікту викрикували погрози в бік один одного та використовували нецензурну лайку.</p>
      <p> </p>
      <figure>
        <img src="http://press-centr.com/images/75322630_10220920303586587_931707629183434752_n.jpg"/>
      </figure>
      <p> </p>
      <p>Активісти викликали на розмову одного із “побратимів” Сороченка. В нього запитали, чому він приїхав до Хмельницького та чому захищає Сороченка.</p>
      <blockquote>
        <i>Ми друзі підсудного. Приїхали сюди, щоб його ніхто не ображав. Я поняття не маю через, що конфлікт,- </i>
        <b>
          <i>зазначив друг Сороченка.</i>
        </b>
      </blockquote>
      <p>У судовій залі стримати натовп та закликати до порядку намагалися секретар засідання та суддя. Після 20-и хвилинної словесної перепалки, сторони вгамувалися і суд розпочався.</p>
      <p> </p>
      <figure>
        <img src="http://press-centr.com/images/aa97493d8804848029ef1528be35773cb41eb5e5.jpeg"/>
      </figure>
      <blockquote> <br/><i>Хочу віддати належне судді Трембачу. Незважаючи на градус напруги на початку він спокійним голосом звернувся до всіх присутніх, закликав поводитись чемно в залі суду, і як не дивно всі послухались, - </i><b><i>прокоментував громадський активіст Андрій Попик.</i></b></blockquote>
      <p>У ході засідання з’ясувалося, що відсутній потерпілий Володимир Баула. Він вже вкотре не приїхав до Хмельницького на розгляд справи. Секретар повідомила, що Баулу повідомили повісткою, але він її не отримав. Прокуратурі вдалося зв’язатися із дружиною потерпілого, але вона зазначила, що Володимир не хоче їхати на суд, а при будь-якій згадці про нього нецензурно лається.</p>
      <p> </p>
      <figure>
        <img src="http://press-centr.com/images/74981286_10220920309386732_8290816130155544576_o.jpg"/>
      </figure>
      <p> </p>
      <p>У свою чергу Артур Сороченко висловив припущення, що потерпілого змусили написати заяву проти нього.</p>
      <blockquote>
        <i>Його заставили написати цю заяву. Зараз бачите, яка відбувається ситуація. Він навіть не з’явиться. Тому думаю, можемо продовжувати без нього, - </i>
        <b>
          <i>зазначив Артур Сороченко.</i>
        </b>
      </blockquote>
      <p>Суддя запитав у Артура Сороченка, що в нього з обличчям. На що той відповів, що активісти облили його чорнилами та розпилили газ в обличчя. Також під час засідання намагалися встановити, коли саме було зроблено відео та чому потерпілий написав заяву лише після того, коли його розшукали правоохоронці. Прокурор не зміг відповісти на ці питання. Тому слухання вирішили перенести на 3 грудня.</p>
      <p> </p>
      <figure>
        <img src="http://press-centr.com/images/a608bec8e9eaeea5371fd3bf96187fcc88702a0c.jpeg"/>
      </figure>
      <p> </p>
      <p>Коли Сороченка виводили із судової зали відбулося ще кілька сутичок. Активісти намагалися дістатися до блогера, але їм перешкоджали копи. Коли підсудний сів у машину, правоохоронці вишикувалися у живий коридор. Вони намагалися відгородити активістів від блогера та його прихильників. В цей час у натовпі пролунали два вибухи. Це були вибухові пакети, які зірвали хмельницькі активісти. Сороченка повезли у супроводі кількох машин поліції.</p>
      <related>
        <h4>Читайте також:</h4>
        <a href="http://press-centr.com/ua/news/21691_Teroristi-LNR-vzyali-v-polon-blohera-za-te-shcho-vin-spilkuvavsya-u-sotsmerezhakh-VIDEO"/>
      </related>
      <p>Та на цьому сутички не завершилися. Активісти звинувачували поліцейських у “потаканні сепаратизму”. Було затримано ймовірного розпилювача газу. В нього було червоне обличчя і котилися сльози. Його забрали до відділку поліції. Активісти намагалися цьому перешкодити й рушили за копами.</p>
      <p>
        <i>Фото Андрій Попик, "Всім"</i>
      </p>
      <p> </p>
      <figure>
        <iframe src="https://www.youtube.com/embed/YlxSPMaPmIw" width="560" height="315" data-service="Youtube" scrolling="no"/>
      </figure>
    </article>
  </body>
</html>