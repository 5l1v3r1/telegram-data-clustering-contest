<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597618/livanos-o-sampp-ypovathmise-to-kratiko-aksioxreo-en-meso-sfodron-diadiloseon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T08:11:00+00:00"/>
    <meta property="og:title" content="Λίβανος: Ο S&amp;P υποβάθμισε το κρατικό αξιόχρεο εν μέσω σφοδρών διαδηλώσεων"/>
    <meta property="og:description" content="Ο οίκος αξιολόγησης S&amp;P Global Ratings ανακοίνωσε χθες Παρασκευή ότι υποβάθμισε την αξιολόγηση του μακροπρόθεσμου και του βραχυπρόθεσμου αξιόχρεου του..."/>
  </head>
  <body>
    <article>
      <h1>Λίβανος: Ο S&amp;P υποβάθμισε το κρατικό αξιόχρεο εν μέσω σφοδρών διαδηλώσεων</h1>
      <address><time datetime="2019-11-16T08:11:00+00:00">16 Nov 2019, 08:11</time> by <a rel="author">SigmaLive</a></address>
      <p>Ο οίκος αξιολόγησης S&amp;P Global Ratings ανακοίνωσε χθες Παρασκευή ότι υποβάθμισε την αξιολόγηση του μακροπρόθεσμου και του βραχυπρόθεσμου αξιόχρεου του Λιβάνου σε CCC και C αντίστοιχα (από B- και B) με αρνητική προοπτική, επικαλούμενος τα χρηματοοικονομικά και νομισματικά ρίσκα, εν μέσω της σοβαρής πολιτικής κρίσης που προκάλεσαν οι συνεχιζόμενες διαδηλώσεις στη χώρα.</p>
      <p>Τις κινητοποιήσεις σε μεγάλο βαθμό πυροδότησε η χειρότερη οικονομική κρίση την οποία έχει βιώσει ο Λίβανος μετά τον εμφύλιο πόλεμο (1975-1990) με τη χώρα να έχει παραλύσει και τις τράπεζες να αναστέλλουν τη λειτουργία τους, περιορίζοντας δραστικά τη δυνατότητα εισαγωγέων να κάνουν αγορές στο εξωτερικό.</p>
      <p>Ο S&amp;P διευκρίνισε σε ανακοίνωσή του ότι η υποβάθμιση αντανακλά την άποψη των αναλυτών του πως συντρέχει κίνδυνος για τη φερεγγυότητα του Λιβάνου εξαιτίας των χρηματοοικονομικών και νομισματικών πιέσεων που συνδέονται με τις γενικευμένες μαζικές διαδηλώσεις και την παραίτηση της κυβέρνησης του Σάαντ αλ Χαρίρι την 29η Οκτωβρίου.</p>
      <p>Πριν από δέκα ημέρες, ο οίκος αξιολόγησης Moody's επίσης υποβάθμισε το αξιόχρεο του Λιβάνου σε Caa2 (από Caa1), επίπεδο που αφήνει να εννοηθεί πως θεωρεί ότι υπάρχει ισχυρή πιθανότητα αναδιάρθρωσης του δημόσιου χρέους.</p>
      <p>Παράλληλα, ο Μοχάμαντ Σαφάντι, 75 ετών, επιχειρηματίας, πρώην υπουργός Οικονομικών, συμφώνησε χθες Παρασκευή να αναλάβει πρωθυπουργός, εάν εξασφαλίσει την υποστήριξη των μεγάλων κομμάτων, γνωστοποίησε ο υπουργός Εξωτερικών Τζιμπράν Μπασίλ.</p>
      <p>Οι διαδηλωτές υποδέχθηκαν με κατάπληξη και οργή τις πληροφορίες για την πιθανή ανάθεση εντολής σχηματισμού κυβέρνησης στον Σαφάντι, μιας πολύ προβεβλημένης προσωπικότητας της καθεστηκυίας πολιτικής τάξης, την αποχώρηση της οποίας απαιτούν επί σχεδόν έναν μήνα.</p>
      <p>Χθες το απόγευμα εκατοντάδες πολίτες συγκεντρώθηκαν για να διαδηλώσουν εναντίον του ενδεχόμενου διορισμού του Σαφάντι στο αξίωμα έξω από το σπίτι του στην Τρίπολη, χαρακτηρίζοντας «διεφθαρμένο» τον βετεράνο αυτόν της λιβανέζικης πολιτικής σκηνής.</p>
      <p>Η επιλογή του Σαφάντι «αποδεικνύει ότι οι πολιτικοί που ασκούν την εξουσία βρίσκονται σε βαθύ κώμα, ζουν σε άλλον πλανήτη», έκρινε ο Τζαμάλ, 60 ετών, που συμμετείχε σε μια από τις κινητοποιήσεις.</p>
      <p>Πηγή: ΑΠΕ-ΜΠΕ-Reuters-AFP</p>
    </article>
  </body>
</html>