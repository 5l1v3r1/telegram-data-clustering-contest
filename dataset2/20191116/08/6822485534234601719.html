<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T08:07:00+00:00"/>
    <meta property="og:title" content="شلیک دو راکت از غزه به یک شهرک صهیونیستی"/>
    <meta property="og:description" content="به گزارش فارس،‌ ارتش رژیم صهیونیستی از شلیک شدن دو راکت از نوار غزه به سوی شهرک بئر السبع خبر داد. ارتش رژیم صهیونیستی مدعی شد که سامانه گند آهنین هر دو راکت را رهگیری و نابود کرده است."/>
  </head>
  <body>
    <article>
      <h1>شلیک دو راکت از غزه به یک شهرک صهیونیستی</h1>
      <address>
        <time datetime="2019-11-16T08:07:00+00:00">16 Nov 2019, 08:07</time>
      </address>
      <p>بامداد شنبه دو راکت از نوار غزه به سوی شهرک صهیونیستی بئر السبع شلیک شده است.</p>
      <p>به گزارش فارس،‌ ارتش رژیم صهیونیستی از شلیک شدن دو راکت از نوار غزه به سوی شهرک بئر السبع خبر داد. ارتش رژیم صهیونیستی مدعی شد که سامانه گند آهنین هر دو راکت را رهگیری و نابود کرده است.</p>
      <p>پیشتر رسانه‌ها از به صدا در آمدن آژیر خطر در شهرک بئر السبع خبر داده بودند.</p>
      <p>رژیم صهیونیستی بامداد جمعه بر خلاف آتش‌بس مواضع گروه‌های مقاومت را در غزه هدف قرار داده بود.</p>
      <p>گروه های مقاومت در غزه از جمله جنبش جهاد اسلامی فلسطین با رژیم صهیونیستی بر سر آتش‌بس به توافق رسیدند. این آتش‌بس با میانجی‌گری طرف مصری حاصل شد.</p>
      <p>بر اساس این توافق، درگیری‌ها در غزه و شهرک‌های صهیونیست‌نشین متوقف شده است. جهاد اسلامی تأکید کرده است که هر توافق آتش‌بسی باید شروط این جنبش، شامل توقف عملیات ترور علیه رهبران مقاومت، عدم تعرض و شلیک به راهپیمایی حق بازگشت نوار غزه و کاهش محاصره غزه را در بر بگیرد. </p>
      <p>حملات هوایی صهیونیست‌ها به غزه بیش از ۳۰ شهید و ده‌ها زخمی برجای گذاشته است. در مقابل گروه‌های مقاومت، بیش از ۴۰۰ موشک و راکت به فلسطین اشغالی شلیک کردند و ادارات و مدارس شهرک‌های صهیونیست‌نشین را به مدت دو روز متوالی به تعطیلی کشاندند.</p>
    </article>
  </body>
</html>