<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/istorik-rozpoviv-pro-novu-revoljutsiju-jaku-dovedetsja-perezhiti-640345.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T08:46:00+00:00"/>
    <meta property="og:title" content="Історик розповів про нову революцію, яку доведеться пережити"/>
    <meta property="og:description" content="Здається, у світу з’явився шанс завершити революцію 1989 року – без терору, та з появою нових смислів"/>
  </head>
  <body>
    <article>
      <h1>Історик розповів про нову революцію, яку доведеться пережити</h1>
      <address>
        <time datetime="2019-11-16T08:46:00+00:00">16 Nov 2019, 08:46</time>
      </address>
      <h4>Здається, у світу з’явився шанс завершити революцію 1989 року – без терору, та з появою нових смислів</h4>
      <p>Головний ювілей місяця – 30 років від дня падіння Берлінської стіни. Події, що ознаменували закінчення найстрашнішого століття в людській історії. Близько 200 млн загиблих у двох світових війнах, комуністичний і нацистський терор, локальні конфлікти та геноциди. Проти такої кривавої статистики листопад 1989-го виявився на подив безкровним: стіна впала без єдиного пострілу.</p>
      <p>Про це на сторінках «<a href="https://nv.ua/ukr/opinion/i-znovu-trivaye-biy-50053838.html">Нового времени</a>» пише історик, публіцист, професор Українського Католицького університету Ярослав Грицак.</p>
      <p>Через що виникає питання: чи можна вважати те, що сталося в 1989-му революцією? Адже революції пов’язані з насильством і терором. Згадаймо французьку 1789-го і російську 1917 року. У 1989-му за винятком румунських подій нічого подібного не було.</p>
      <p>Тімоті Гартон-Еш, свідок тих подій у Берліні, Варшаві та Празі, дає елегантну відповідь: у 1989-му відбулася революція нового типу. І головним її символом була не гільйотина, а круглий стіл, за яким комуністична еліта мирно передала владу лідерам масової антикомуністичної опозиції.</p>
      <p>Стівен Коткін вніс істотну поправку: такий опис дійсний для Польщі та країн Балтії, де опозиція була масовою й організованою. У Берліні, Будапешті та Празі в 1989-му більшість населення перекинулася на бік дисидентів лише тоді, коли стало зрозуміло, куди дме вітер змін. А в Румунії та більшості республік СРСР, зокрема в Україні, не відбулося навіть цього. Тут комуністи передали владу самі собі.</p>
      <p>Ось чому революція 1989-го вважається оксамитовою. М’якою, незавершеною. І тут постає інше питання: якби все було навпаки – стало б краще? Революційний терор починається з розправи над старою елітою, а закінчується терором проти всіх. Революції, доведені до кінця, стартують із боротьби за свободу, а фінішують деспотією Кромвеля, Наполеона, Сталіна та Хомейні.</p>
      <p>У випадку з 1989-м усе було інакше. Услід за оксамитовою революцією прийшла така ж контрреволюція. Замість Кромвеля, Сталіна й Хомейні отримали Земана, Орбана та Путіна. Так, всі вони авторитарні, але жоден з них не є справжнім деспотом. І не тому що немає такого бажання. А тому, що після 1989-го запущені нові механізми, які дозволяють перекреслити революційну спадщину того року.</p>
      <p>Йдеться про нову об’єднану Європу на чолі з верховенством права. Кожен із цих лідерів бунтує проти неї, Путін навіть намагається відкрито зламати. Але вона, нехай і ослаблена, тримається і не падає.</p>
      <p>Історик Франсуа Фюре сказав: «Попри всю метушню й галас Східна Європа у 1989-му не згенерувала жодної нової ідеї».</p>
      <p>Комуністична й нацистська ідеології були злочинними. Але мали велику перевагу: зводили всю складність світу до простих формул, які міг зрозуміти навіть останній ідіот. Вони давали сенс життя мільйонним масам. Революціонери 1989-1991 років нічого такого не запропонували.</p>
      <p>За відсутності нових »ізмів» у 1989-му «ізмом» за замовчуванням став консюмеризм. Коли спав революційний запал 1917-го і загоїлися рани 1945 року, стало очевидно, що комунізм не може гарантувати тієї якості життя, яка була навіть у простих працівників капіталістичного Заходу. Тому працівники Східної Європи у 1989-му (неважливо – в Польщі або на українському Донбасі) мали одну спільну мрію: зарплату, як у США, соціальний захист, як у Швеції, але водночас працювати так само, як за соціалізму.</p>
      <p>Постреволюційна реальність виявилася іншою. Вона обернулася невеселою драмою і навіть трагедією для мільйонів, навіть і в тих країнах, де, як у Польщі, посткомуністична трансформація відбулася вдало. Завжди є і будуть ті, хто програв від змін. Нехай холодильники не пустують і не потрібно стояти в чергах за взуттям, все одно перемагає заздрість, коли дивишся на тих, хто багатший, – на колишнього комуніста, а нині власника банку або нового політика, якого впіймали на черговому скандалі.</p>
      <p>Нестерпною є не просто несправедливість, а той факт, що ніхто не може її пояснити. Все втрачає сенс. Доки не з’являється популіст, який за допомогою простих формул обіцяє виправити ситуацію. До того ж так, що тобі й пальцем ворушити не потрібно. Просто дивись, як це роблять у телевізорі за тебе. І все одно, що пропонують: либертаріанство чи соціалізм.</p>
      <p>Іен Ренкін якось сказав: «Якщо на людину після смерті не чекає воскресіння для вічності, значить, життя – наймерзенніший винахід усіх часів». Герої 1989-го добре це зрозуміли. Вацлав Гавел говорив про необхідність екзистенціальної революції, а Адам Міхнік писав, що наша цивілізація вимагає політичної метафізики.</p>
      <p>І це саме те, чого не може запропонувати об’єднана Європа. Екзистенційна революція неможлива без екзистенційної кризи. Той, хто був на Майдані, підтвердить. Я нікому не бажав би такої ціни. Але революційні кризи не обирають. Вони просто відбуваються. Тому я не журюся щодо брекзиту або глобального потепління. Я бачу в них шанс – шанс завершити революцію 1989 року без терору, але з появою нових смислів.</p>
      <related>
        <a href="https://glavcom.ua/news/uryad-sprostiv-nizku-byurokratichnih-procedur-640314.html"/>
        <a href="https://glavcom.ua/news/nastupnogo-tizhnya-v-ukrajinu-prijide-premjerministr-chehiji-640312.html"/>
        <a href="https://glavcom.ua/world/observe/ce-ganba-tramp-vidreaguvav-na-svidchennya-yovanovich-640297.html"/>
      </related>
    </article>
  </body>
</html>