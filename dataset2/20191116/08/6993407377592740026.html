<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-krym-instytut/30275150.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T08:52:53+00:00"/>
    <meta property="og:title" content="Окупаційна влада Криму продає будівлю Українського геологорозвідувального інституту"/>
    <meta property="og:description" content="Російська окупаційна влада Криму виставила на торги будівлю Українського державного геологорозвідувального інституту в Сімферополі. Як повідомляє проєкт Радіо Свобода Крим.Реалії, відповідна інформа"/>
  </head>
  <body>
    <article>
      <h1>Окупаційна влада Криму продає будівлю Українського геологорозвідувального інституту</h1>
      <address>
        <time datetime="2019-11-16T08:52:53+00:00">16 Nov 2019, 08:52</time>
      </address>
      <p>Російська окупаційна влада Криму виставила на торги будівлю Українського державного геологорозвідувального інституту в Сімферополі.</p>
      <p>Як повідомляє проєкт Радіо Свобода <a href="https://ru.krymr.com/a/news-vlasti-kryma-ukrainskii-geologorazvedochnyi-institut-simferopol/30275100.html">Крим.Реалії</a>, відповідна інформація опублікована на офіційному майданчику для розміщення інформації про проведення торгів. Повідомляється, що стартова ціна складає 232,3 мільйона рублів (понад 87 мільйонів гривень).</p>
      <p>«Будівля, розташована недалеко від Дитячого парку Сімферополя, площею 3405 квадратних метрів, а також сім підсобних приміщень, виставлені на торги одним лотом», – мовиться у повідомленні.</p>
      <p>Заявки на участь в аукціоні приймаються до 5 грудня, сам аукціон відбудеться 9 грудня.</p>
      <p>Кримське відділення Українського державного геологорозвідувального інституту було створене у 1956 році. З 2000 року перебувало під управлінням Міністерства екології та природних ресурсів України.</p>
      <p>Згідно з інформацією з відкритих джерел, кримське відділення інституту – єдина в Україні галузева науково-дослідна установа, яка виконувала науково-дослідні і дослідно-методичні роботи в галузі геології, спрямовані на обґрунтування напрямків геологорозвідувальних робіт, розвиток і освоєння мінерально-сировинної бази твердих корисних копалин.</p>
      <p>До анексії Криму в інституті працювали 193 людини, з них – 145 наукових співробітників, у тому числі шість докторів і 34 кандидати наук.</p>
    </article>
  </body>
</html>