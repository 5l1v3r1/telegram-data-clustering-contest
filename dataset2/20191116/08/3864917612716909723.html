<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2819516-okupanti-zdijsnuut-provokacii-u-miscah-rozvedenna-sil-stab-oos.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T08:14:00+00:00"/>
    <meta property="og:title" content="Окупанти здійснюють провокації у місцях розведення сил — штаб ООС"/>
    <meta property="og:description" content="Попри заяви про мирні ініціативи російські окупаційні війська здійснюють провокації щодо зриву процесу розведення сил та засобів поблизу Петрівського і Богданівки."/>
  </head>
  <body>
    <article>
      <h1>Окупанти здійснюють провокації у місцях розведення сил — штаб ООС</h1>
      <h2>Попри заяви про мирні ініціативи російські окупаційні війська здійснюють провокації щодо зриву процесу розведення сил та засобів поблизу Петрівського і Богданівки.</h2>
      <address>
        <time datetime="2019-11-16T08:14:00+00:00">16 Nov 2019, 08:14</time>
      </address>
      <p>Про це повідомляє штаб ООС у <a href="https://www.facebook.com/pressjfo.news/photos/a.364697644022858/713427689149850/?type=3&amp;theater">Facebook</a>.</p>
      <p>"Попри заяви про мирні ініціативи російські окупаційні війська здійснюють провокації щодо зриву процесу розведення сил та засобів. Так, зокрема, у районі ділянки розведення №3 поблизу населених пунктів Богданівка та Петрівське на Донеччині, збройні формування Російської Федерації дві доби поспіль ведуть вогонь по позиціях Об'єднаних сил неподалік межі вищезазначеної ділянки", - йдеться у повідомленні.</p>
      <figure>
        <img src="https://static.ukrinform.com/photos/2019_11/1573895019-873.jpg"/>
      </figure>
      <p>За інформацією штабу ООС, 15 листопада вдень окупанти вели вогонь з великокаліберного кулемету з напрямку Вікторівки по позиціях українських військ в районі Новогнатівки. У суботу вранці, 16 листопада, протягом півгодини російські окупанти <a href="https://www.ukrinform.ua/tag-strilanina">стріляли</a> з мінометів калібру 82 мм та великокаліберних кулеметів по укріпленнях Об'єднаних сил неподалік Старогнатівки. Вогонь вівся з напрямку Петрівського. Зазначається, що бойовики, ведучи вогонь з правого та лівого флангу за межами ділянки розведення, провокують українських військовослужбовців на вогонь у відповідь та розраховують зафіксувати обстріли у межах ділянки №3. В подальшому російська сторона планує використати ці матеріали для звинувачень України на світовій арені у порушенні мирного процесу, переконані в штабі ООС.</p>
      <p>Як повідомлялося, 11 листопада згідно з мінськими домовленостями в районі населених пунктів Богданівка та Петрівське Донецької області завершилось практичне розведення особового складу, озброєння та військової техніки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2819458-okupanti-13-raziv-porusili-tisu-v-odnogo-bijca-bojova-travma.html">Окупанти 13 разів порушили "тишу", в одного бійця - бойова травма</a>
      </blockquote>
      <p>З ділянки розведення №3 відведено 42 військовослужбовця ЗСУ, три бойових броньованих машини та 48 одиниць стрілецької зброї. Сили ООС відійшли на 1 км та зайняли заздалегідь обладнані позиції.</p>
      <p>Процес відведення реалізується в рамках досягнутих у попередні роки домовленостей у Мінську. Зокрема, Протоколу від 5 вересня 2014 року, Меморандуму від 19 вересня 2014 року, а також комплексу заходів з виконання Мінських угод від 12 лютого 2015 року.</p>
    </article>
  </body>
</html>