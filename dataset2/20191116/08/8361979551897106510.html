<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/paramzhit-kalon-gendirektor-arselormittal-kriviy-rig-shcho-vin-dumaye-pro-ukrajinu-novini-ukrajini-50053751.html"/>
    <meta property="og:site_name" content="НВ"/>
    <meta property="article:published_time" content="2019-11-16T08:00:00+00:00"/>
    <meta property="og:title" content="Деякі люди, що живуть тут, вважають, що мають право красти — Парамжіт Калон, ArcelorMittal"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>Деякі люди, що живуть тут, вважають, що мають право красти — Парамжіт Калон, ArcelorMittal</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T08:00:00+00:00">16 Nov 2019, 08:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Парамжит Калон — гендиректор АрселорМіттал Кривий Ріг. Світовий сталеливарний гігант почав роботу в Україні у 2005 році після придбання на відкритому аукціоні найбільшого металургійного заводу країни Криворіжсталь. У 2018-му компанія отримала $2,5 млрд чистого доходу від реалізації продукції. Розмір інвестицій у підприємство за рік становив $443 млн. 47-річний уродженець Індії Парамжит Калон працює в українському представництві вже 10 років</p>
      <p>
        <b>— Чим Україна схожа і чим не схожа на інші країни?</b>
      </p>
      <p>— В Україні є висококваліфікована робоча сила, і її чимало. Люди добре освічені, мають високий рівень дисципліни. Україна — унікальна країна: коридор між заходом і сходом. Все це робить її прекрасним регіоном для бізнесу.</p>
      <p>Чого ж їй бракує? Вона не мала політичної стабільності. І не особливо багато робилося, щоб залучити інвесторів. Інші ж країни дуже наполегливо працюють над цим. Україні необхідна велика кількість ліберальних реформ у сферах праці й оподаткування. Важливо, щоб країна невдовзі взялася за ці питання. І найголовніше: аби врешті-решт олігархія та корупція зникли як явища. Якщо Україна зможе досягти всього, про що я сказав, упевнений: вона згодом буде у двадцятці країн світу з найбільшим ВВП.</p>
      <p>Наведу приклад. Протягом останніх 11 років я працюю в Україні, плачу величезну суму податків. Але досі Україна не змогла видати мені навіть невелику картку, яка дозволяє мені безкоштовно отримувати візу і приїжджати в країну. Щороку мені треба її поновлювати. Якби я сім років платив податки у США, то вже б набув громадянства. А в Європі для цього необхідно чотири-п'ять років.</p>
      <aside>Ми не схожі на ті підприємства, на яких людям за проступки ламають руки-ноги. Але ці наші позитивні риси тут розцінюють як слабкість</aside>
      <p>
        <b>— Які правила, прийнятні в українському бізнес-середовищі, варто змінити?</b>
      </p>
      <p>— Передусім потрібна невідворотність покарання за злочини. Деякі люди, що живуть тут, вважають, що вони мають право красти. У нас на підприємстві крадуть прокатну продукцію, феросплави, безліч запчастин. Іноді люди всередині та зовні компанії, скооперувавшись, розробляють різні схеми, роздувають контракти. Ми боремося з цим. Але коли ми ловимо цих людей, поліція нічого не робить: тих, кого ми сьогодні зловили, завтра відпускають. І ці крадіжки ніколи не припиняються. Якщо не буде закону, якщо людей не почнуть саджати за ґрати, не буде жодних змін.</p>
      <p>Ми — міжнародна компанія, орієнтована на людей. Ми не схожі на ті підприємства, на яких людям за проступки ламають руки-ноги. Але ці наші позитивні риси тут розцінюють як слабкість. Тому нам треба, щоб нас захищало законодавство та його суворе дотримання.</p>
      <p>
        <b>— Найнесподіваніший досвід спілкування з українськими держорганами?</b>
      </p>
      <p>— Найнесподіванішою може бути ситуація, коли ви вранці у себе в офісі працюєте і раптом дізнаєтеся, що на контрольно-пропускному пункті стоять представники СБУ, які хочуть отримати доступ на територію підприємства. Чи чули ви коли-небудь, щоб Бюро розслідувань у США проводило такі перевірки? Ніколи такого не було. Їхня робота полягає в чомусь іншому, а не у знищенні бізнесу. Такі випадки дуже нервують інвесторів. І вони бояться сюди приходити.</p>
      <p>
        <b>— Ваші улюблені місця в Києві й Україні?</b>
      </p>
      <p>— Моє найулюбленіше місце в Україні — Кривий Ріг. Бо це місто, в якому я працюю протягом останніх 11 років. Мені подобається кожна вулиця, кожен магазин, кожен ресторан, кожен куточок — абсолютно все.</p>
      <p>Є багато гарних місць у Києві. Мені подобається навесні гуляти Хрещатиком, коли кафе виставляють столики на вулицю. Коли п'єш там каву, з’являється відчуття, що все прекрасно.</p>
      <p>Це унікальне місто. Можливо, після того як я піду на пенсію, я якийсь час проведу в Києві.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>