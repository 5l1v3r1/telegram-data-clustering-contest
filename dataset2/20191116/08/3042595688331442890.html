<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/evakuerer-deler-av-sentrum-etter-bibliotek-brann/71827057"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T08:23:36+00:00"/>
    <meta property="og:title" content="Evakuerer deler av sentrum etter bibliotek-brann"/>
    <meta property="og:description" content="Mannen som er pågrepet for brannen i Larvik bibliotek var siktet etter mordbrannparagrafen i forrige uke, men ble løslatt etter en polititabbe."/>
  </head>
  <body>
    <article>
      <h1>Evakuerer deler av sentrum etter bibliotek-brann</h1>
      <h2>Mannen som er pågrepet for brannen i Larvik bibliotek var siktet etter mordbrannparagrafen i forrige uke, men ble løslatt etter en polititabbe.</h2>
      <address><time datetime="2019-11-16T08:23:36+00:00">16 Nov 2019, 08:23</time> by <a rel="author">Jesper Nordahl Finsveen</a></address>
      <p>Politiet evakuererdeler av Larvik sentrum som følge av brannen i Larvik bibliotek.</p>
      <p>Det bekrefter operasjonsleder i Sør-Øst politidistrikt Øystein Eikedalen overfor Dagbladet.</p>
      <p>- Etter råd fra kommunelegen i Larvik har vi besluttet å evakuere alle innenfor en radius på 100 meter, sier Eikedalen.</p>
      <p>Larvik kommune har samtidig sendt ut SMS til beboere i Larvik sentrum. I meldingen heter det at Farrishallen er åpnet som evakueringssted for beboere som føler fysisk ubehag grunnet røyken i området.</p>
      <h3>Løslatt etter polititabbe</h3>
      <p>En mann i 20-åra fra Vestfold er pågrepet, mistenkt for å ha stå bak brannen, som begynte i en konteiner like ved biblioteket.</p>
      <figure>
        <iframe data-src="https://twitter.com/politietsorost/status/1195625096083394560?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Det er samme mann som i forrige uke ble pågrepet og mistenkt for ildspåsettelse i flere søppelkasser og søppelkonteinere, bekrefter politiet overfor Dagbladet.</p>
      <p>Da ble mannen siktet etter det som nå tilsvarer den tidligere mordbrannparagrafen, skriver <a href="https://www.op.no/krim/brann/knut-vidar-vitterso/politirot-forte-til-at-den-siktede-brannstifteren-ble-loslatt-dette-er-stygt-en-meget-alvorlig-sak/s/5-36-846225">Østlands-Posten</a>, som først omtalte saken.</p>
      <p>Han ble løslatt etter å ha blitt avhørt i Tønsberg torsdag i forrige uke, bare noen timer etter at han ble pågrepet og siktet for å ha tent på flere søppelkasser inntil husvegger i Larvik.</p>
      <p>
        <b>Problemet var at etterforskerne i Larvik ikke visste at mannen ble løslatt, skriver lokalavisa, som trodde mannen i 20-åra fremdeles var i arresten.</b>
      </p>
      <p>- Dette er stygt - en meget alvorlig sak. Dette kunne blitt fatalt og det er bare tilfeldig at flere av brannene ikke utviklet seg, sa Knut Vidar Vittersø, som leder etterforskningsavdelingen i Larvik til Østlands-Posten i forrige uke.</p>
      <p>Påtaleansvarlig i Sør-Øst politidistrikt innrømte samtidig at det var «kommunikasjonssvikt».</p>
      <p>Mannen ble derfor aldri framstilt for fengsling etter polititabben.</p>
      <h3>- Brenner godt</h3>
      <p>Klokka 08.37 meldte brannvesenet til Sør-Øst politidistrikt at de ikke hadde kontroll på brannen, opplyser politiet.</p>
      <figure>
        <img src="https://dbstatic.no/71827106.jpg?imageId=71827106&amp;x=0&amp;y=0&amp;cropw=100&amp;croph=90.18691588785&amp;width=642&amp;height=386"/>
        <figcaption><b>SPREDT SEG:</b> Brannen har etter at dette bildet ble tatt, spredt seg, ifølge politiet. Foto: Geir Eriksen / Gfoto Vis mer</figcaption>
      </figure>
      <p>Like etter, i 09.00-tida, hadde brannen spredt seg ytterligere til andre deler av biblioteket, forteller operasjonsleder Øystein Eikedalen til Dagbladet.</p>
      <p>Nå er altså brannen så kraftig at politiet er nødt til å evakuere.</p>
      <p>- Det brenner godt på taket, og det er bestilt en gravemaskin for å rive ned noen kobberplater som gjør slukningsarbeidet krevende, sier Eikedalen.</p>
      <p>Brannvesenet arbeider med å få nok vann gjennom taket, forteller han.</p>
      <p>Like før klokka 14 meldte politiet at brannen er slukket.</p>
      <figure>
        <img src="https://dbstatic.no/71827272.jpg?imageId=71827272&amp;width=1024&amp;height=615"/>
        <figcaption><b>BRANN:</b> Det brøt lørdag morgen ut brann i biblioteket i Larvik. Brannen startet i en konteiner utenfor og spredde seg til biblioteket. Foto: Alexander Vestrum / NTB Scanpix Vis mer</figcaption>
      </figure>
      <h3>Fulgte spor</h3>
      <p>Brannen begynte i en konteiner som sto langs biblioteket.</p>
      <p>- Hundepatruljen fulgte et spor fra konteineren og fant en mann utendørs, ikke langt unna der brannen hadde startet, sier operasjonslederen.</p>
      <p>Mannen er kjørt i arresten i Tønsberg, og er kjent av politiet fra tidligere. De ønsker å avhøre ham i løpet av dagen.</p>
    </article>
  </body>
</html>