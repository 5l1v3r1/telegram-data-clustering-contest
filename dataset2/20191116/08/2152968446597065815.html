<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/tenis/2019/11/16/zverev-pobedi-medvedev-i-izhvyrli-nadal.429843"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T08:48:00+00:00"/>
    <meta property="og:title" content="Зверев победи Медведев и изхвърли Надал"/>
    <meta property="og:description" content="Германецът ще играе на полуфинал с Доминик Тийм | Dnes.bg"/>
  </head>
  <body>
    <article>
      <h1>Зверев победи Медведев и изхвърли Надал</h1>
      <h2>Германецът ще играе на полуфинал с Доминик Тийм</h2>
      <address><time datetime="2019-11-16T08:48:00+00:00">16 Nov 2019, 08:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Александър Зверев стана последният полуфиналист в Лондон и продължава да защитава титлата си на финалния тенис-турнир за годината.</p>
      <p>В решаващ сблъсък той победи Даниил Медведев с 6-4 и 7-6, за да завърши втори в групата след Стефанос Циципас. Рафа Надал също приключи с две победи, но заради поражението си от Зверев няма да продължи напред.</p>
      <p>„О2 Арина е много специално място за мен, тъй като тук играя най-добрия си тенис. Атмосферата е невероятна, но ще трябва да бъда на най-доброто си ниво, за да имам шанс до края“ коментира Зверев.</p>
      <p>Той проби подаването на съперника в първия гейм, което се оказа достатъчно за победата в сета. Във втората част се стигна до тайбрек, в който Медведев допусна ключова двойна грешка, след което Зверев затвори мача. Победителят бе много стабилен при свой начален удар, като спечели 88% от точките си на първи сервис.</p>
      <p>Така на полуфиналите утре Зверев ще се изправи срещу победителя от другата група – Доминик Тийм, като двубоят няма да започне преди 22:00 часа. В ранния мач не преди 16:00 часа, ще се срещнат Стефанос Циципас и Роджър Федерер.</p>
      <p><a href="https://www.gol.bg/?utm_source=dnes&amp;utm_medium=link&amp;utm_campaign=lenta"><b>Спортни новини четете на Gol.bg</b><br/></a><br/> </p>
    </article>
  </body>
</html>