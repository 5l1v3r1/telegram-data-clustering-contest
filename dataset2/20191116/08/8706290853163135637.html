<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/684627/h-unesco-apefthynei-ekklisi-gia-tin-efarmogi-tou-schediou-moysis-"/>
    <meta property="og:site_name" content="enikos.gr"/>
    <meta property="article:published_time" content="2019-11-16T08:24:00+00:00"/>
    <meta property="og:title" content="H Unesco απευθύνει έκκληση για την εφαρμογή του σχεδίου «Μωυσής» για τη διάσωση της Βενετίας - ΒΙΝΤΕΟ"/>
    <meta property="og:description" content="«Εάν η πόλη μας το ζητήσει, μπορούμε να στείλουμε ειδικούς και μηχανικούς για να δοθεί ώθηση σε αυτό το σχέδιο, οι εργασίες για το οποίο ξεκίνησαν το 2003» ..."/>
  </head>
  <body>
    <article>
      <h1>H Unesco απευθύνει έκκληση για την εφαρμογή του σχεδίου «Μωυσής» για τη διάσωση της Βενετίας - ΒΙΝΤΕΟ</h1>
      <address>
        <time datetime="2019-11-16T08:24:00+00:00">16 Nov 2019, 08:24</time>
      </address>
      <p>Η Unesco απηύθυνε σήμερα έκκληση να επισπευτεί η εφαρμογή σχεδίων για τη διάσωση της <a href="http://www.enikos.gr/international/684503/ekleise-i-plateia-tou-agiou-markou-sti-venetia">Βενετίας</a>, έπειτα από χρόνια αναμονής, σε μια χρονική στιγμή που η πόλη πλήττεται από τη μεγαλύτερη πλημμύρα «των τελευταίων 50 ετών».</p>
      <p>«Πρέπει οι μηχανικοί και οι ειδικοί να εργαστούν μαζί για την εφαρμογή του σχεδίου «Μωυσής» (Moses), που επινοήθηκε το 1984 και παραμένει μη επιχειρησιακό» είπε η Μέχτιλντ Ράσλερ, η διευθύντρια της Unesco για την κληρονομιά, απαντώντας σε ερώτηση του Γαλλικού Πρακτορείου.</p>
      <p>«Εάν η πόλη μας το ζητήσει, μπορούμε να στείλουμε ειδικούς και μηχανικούς για να δοθεί ώθηση σε αυτό το σχέδιο, οι εργασίες για το οποίο ξεκίνησαν το 2003» σημείωσε η αξιωματούχος.</p>
      <figure>
        <iframe src="https://www.youtube.com/embed/z6rTJedwEWQ" width="640" height="360" data-service="Youtube" scrolling="no"/>
      </figure>
      <p>Έχοντας καθυστερήσει από τις κακοτεχνίες και τις έρευνες για διαφθορά, το σχέδιο MOSES βασίζεται σε 78 επιπλέοντα φράγματα, που σηκώνονται και εμποδίζουν την πρόσβαση στη λιμνοθάλασσα στην περίπτωση ανόδου της στάθμης της Αδριατικής έως το ύψος των 3 μέτρων. Σύμφωνα με την ιταλική κυβέρνηση, το σχέδιο είναι «έτοιμο σε ποσοστό 93%» και «θα ολοκληρωθεί την Άνοιξη του 2021».</p>
      <p>Αρχικά, το σύστημα αναμενόταν να λειτουργήσει στα μέσα του 2019, όπως εξηγεί η Unesco.</p>
      <p>«Πρόκειται για ένα σχέδιο εξαιρετικά περίπλοκο» παραδέχθηκε η Ράσλερ, επαναλαμβάνοντας ότι η Unesco βρίσκεται στη «διάθεση» των αρχών της πόλης.</p>
      <p>Η Unesco έστειλε το 2015 μια αποστολή στη Βενετία και τη λιμνοθάλασσά της, την οποία είχε εγγράψει στον κατάλογο των Μνημείων Παγκόσμιας Κληρονομιάς το 1987, και απηύθυνε μια λίστα αιτημάτων προς τις ιταλικές αρχές, ενώπιον των πολλαπλών κινδύνων που απειλούν την πόλη: μαζικός τουρισμός, υποδομές, μεταφορές και κυρίως οι περιβαλλοντικές επιπτώσεις που συνδέονται με τα κρουαζιερόπλοια και τα πετρελαιοφόρα.</p>
      <figure>
        <iframe src="https://www.youtube.com/embed/2jYhbaHT1uc" width="640" height="360" data-service="Youtube" scrolling="no"/>
      </figure>
      <p>Έκτοτε, «τίποτα δεν μπήκε σε τάξη. Διακρίνουμε μια αύξηση των ακραίων φαινομένων παντού στη Μεσόγειο και τη Βενετία. Κι αυτό είναι σοβαρότερο, διότι η πόλη έχει ήδη οικοδομηθεί μέσα στο νερό» υπογραμμίζει η διευθύντρια της Unesco.</p>
      <p>«Η στάθμη του νερού να ανεβαίνει στα 1,87 μέτρα, δεν το έχουμε ξαναδεί αυτό εδώ και 50 χρόνια! Έχει τεράστιες επιπτώσεις στους σκελετούς, τη σταθερότητα των κτιρίων, οι ζημιές στους πίνακες κ.α» τόνισε η ίδια, προσθέτοντας ότι είναι πολύ νωρίς για να γίνει ο απολογισμός αυτού του επεισοδίου πλημμυρίδας.</p>
      <p>«Βρισκόμαστε κι εμείς εκεί για την αποκατάσταση των ζημιών όμως δεν μπορούμε να κάνουμε αποκατάσταση κάθε χρόνο! Πρέπει να λαμβάνεται υπόψη η κλιματική αλλαγή, αυτός είναι ο μακροπρόθεσμος στόχος» κατέληξε, σημειώνοτας ότι υπάρχει «κατάσταση έκτακτης ανάγκης» και για άλλες πόλεις στη Μεσόγειο και τον Ειρηνικό Ωκεανό.</p>
      <p>ΠΗΓΗ: ΑΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/684503/ekleise-i-plateia-tou-agiou-markou-sti-venetia%0A%20%20%20%20%0A"/>
        <a href="http://www.enikos.gr/international/684363/se-katastasi-ektaktis-anagkis-i-venetia%0A%20%20%20%20%0A"/>
        <a href="http://www.enikos.gr/international/684077/diesothi-egkataleleimmeno-koutavi-me-oura-sto-kefali-photo%0A%20%20%20%20%0A"/>
        <a href="http://www.enikos.gr/international/684055/eikones-sok-apo-ti-venetia-andras-kolympise-stin-plateia-tou-agio%0A%20%20%20%20%0A"/>
        <a href="http://www.enikos.gr/international/683940/plimmyrise-i-venetia-i-diasimi-plateia-tou-agiou-markou-egine-lim%0A%20%20%20%20%0A"/>
        <a href="http://www.enikos.gr/international/683107/ekrixi-se-orycheio-sti-germania-diasothikan-oi-35-ergates-pou-eic%0A%20%20%20%20%0A"/>
        <a href="http://www.enikos.gr/international/682344/sokaristiki-diasosi-andras-parapatise-kai-epese-stis-rages-ligo-p%0A%20%20%20%20%0A"/>
        <a href="http://www.enikos.gr/international/681420/dramatiki-diasosi-gynaikas-apo-flegomeno-ktirio-video%0A%20%20%20%20%0A"/>
        <a href="http://www.enikos.gr/international/681394/pyrini-kolasi-katestrepse-mnimeio-pagkosmias-klironomias-stin-iap%0A%20%20%20%20%0A"/>
      </related>
    </article>
  </body>
</html>