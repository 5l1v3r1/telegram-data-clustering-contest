<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/bailo-al-lavori-di-completamento-del-polo-museale-di-treviso-219365"/>
    <meta property="og:site_name" content="Oggi Treviso"/>
    <meta property="article:published_time" content="2019-11-16T08:43:20+00:00"/>
    <meta property="og:title" content="Bailo, al via i lavori di completamento del polo museale di Treviso"/>
    <meta property="og:description" content="TREVISO - Partono i lavori di ristrutturazione dell’ala nord del Museo Luigi Bailo, che vedrà un ampliamento dell’intero polo museale attraverso la riqualificazione di tutte le sale che si affacciano sul chiostro grande."/>
  </head>
  <body>
    <article>
      <h1>Bailo, al via i lavori di completamento del polo museale di Treviso</h1>
      <h2>Ieri taglio del nastro per il restauro del secondo chiostro del museo, il progetto costa da 3,3 milioni</h2>
      <address><time datetime="2019-11-16T08:43:20+00:00">16 Nov 2019, 08:43</time> by <a rel="author" href="http://oggitreviso.it/archivio/news/giornalista/5197" target="_blank">Isabella Loschi</a></address>
      <p><b>TREVISO -</b> <b>Partono i lavori di ristrutturazione dell’ala nord del Museo Luigi Bailo, </b>che vedrà un ampliamento dell’intero polo museale attraverso la riqualificazione di tutte le sale che si affacciano sul chiostro grande. L’opera vedrà il suo completamento verso la metà del 2021.<br/><br/>I<b>eri al Bailo è stato presentato il progetto di intervento che di fatto completa la riqualificazione della Galleria trevigiana del Novecento di Borgo Cavour. </b>Il museo è stato riaperto nell’ottobre 2015, a seguito della prima tranche di lavori durati due anni, dopo 12 anni di chiusura. Presenti il sindaco Mario Conte, gli assessori Zampese e Colonna Preti, l’architetto Marco Rapposelli di Studiomas, progettista dell’intervento e Claudio Feltrin, Presidente di Arper, azienda di arredi per uffici e la cosa con sede a Monastier, che ha finanziato la progettazione dell’intervento.</p>
      <figure>
        <img src="http://oggitreviso.it/sites/default/files/sites/default/files/2017/IMG-0661.jpg"/>
      </figure>
      <p>“Il progetto di completamento del polo museale trevigiano è stato sviluppato sulla base degli indirizzi indicati dall’amministrazione comunale e dalle osservazioni espresse dalla Soprintendenza Archeologia, Belle Arti e Paesaggio per il restauro del Chiostro Nord dell’ex fabbrica conventuale e le sale ad esso afferenti - spiega <b>l’architetto Rapposelli.<br/><br/>"</b>Si intende infatti attuare il restauro in continuità con il primo stralcio per conferire un carattere unitario all’intero complesso museale pur senza negare l’originalità delle singole parti”.<br/><br/>I lavori nel concreto riguarderanno il restauro conservativo, il miglioramento strutturale, l’adeguamento e l’integrazione delle dotazioni impiantistiche necessarie per raggiungere le performance richieste per le sale espositive, ovvero climatizzazione, controllo dell’umidità e della temperatura, ricambio dell’aria, rilevazione fumi, spegnimento, videosorveglianza, trasmissione dati e illuminazione. Di fatto, verranno raddoppiati gli spazi espositivi: da 1500 metri quadrati di spazio espositivo si passerà a una superficie di 3000 metri quadrati.<br/><br/>"Grazie a questo intervento il Bailo diventerà un polo museale di riferimento non solo per Treviso ma per tutto il territorio”, ha detto il <b>sindaco Mario Conte</b>. “Non solo ci sarà spazio per grandi mostre ma anche per esposizioni temporanee volte a valorizzare artisti locali ed emergenti. Quest’opera rappresenta un altro grande passo in avanti per l’intero panorama culturale trevigiano”.<br/><br/>Ad aggiudicarsi la gara d’appalto per la realizzazione dell’intervento è stato il raggruppamento di imprese composto da Lares Srl di Venezia, che sarà l’impresa esecutrice capogruppo, mentre l’impresa mandante sarà la Bettiol di Villorba. <b>I lavori dureranno circa 420 giorni per un costo totale dell’opera di 3 milioni e 300 mila euro, interamente finanziati dal Comune</b>.<br/><br/>“L’avvio dei lavori del secondo stralcio rappresenta un importante traguardo per la città di Treviso- aggiunge <b>Claudio Feltrin, Presidente di Arper </b>- Ci fa piacere poter supportare la concretizzazione di questo progetto dall’inestimabile valore storico-culturale per tutta la collettività”.</p>
      <related>
        <h4>Dello stesso argomento</h4>
        <a href="http://oggitreviso.it/museo-bailo-al-lavori-di-ristrutturazione-215801"/>
        <a href="http://oggitreviso.it/museo-bailo-arper-sponsorizzer%C3%A0-rifacimento-del-secondo-stralcio-184405"/>
        <a href="http://oggitreviso.it/museo-bailo-diventa-aula-di-laboratorio-gli-studenti-del-besta-180177"/>
        <a href="http://oggitreviso.it/museo-bailo-si-trasforma-%E2%80%9Caula-di-laboratorio%E2%80%9D-studenti-178562"/>
        <a href="http://oggitreviso.it/musei-gratuiti-treviso-oltre-3600-visitatori-due-settimane-178274"/>
        <a href="http://oggitreviso.it/bailo-si-arricchisce-donata-unimportante-scultura-135166"/>
        <a href="http://oggitreviso.it/domenica-al-museo-visitatori-coda-santa-caterina-122383"/>
        <a href="http://oggitreviso.it/bailopessima-gestione-del-personale-sindacato-contro-lamministrazione-121996"/>
        <a href="http://oggitreviso.it/bailo-chiuso-c%C3%A0-sugana-corre-ai-riparil8-dicembre-sar%C3%A0-aperto-121011"/>
        <a href="http://oggitreviso.it/boom-di-visitatori-al-bailo-600-biglietti-unora-120823"/>
      </related>
    </article>
  </body>
</html>