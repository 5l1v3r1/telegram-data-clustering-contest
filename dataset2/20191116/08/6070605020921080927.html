<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/Glacades-fred-hivern-espera-pluges_0_2345165633.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T08:04:23+00:00"/>
    <meta property="og:title" content="Glaçades i fred d'hivern a l'espera de més pluges"/>
    <meta property="og:description" content="El fred continuarà sent avançat per a l'època fins a mitjans de la setmana que ve"/>
  </head>
  <body>
    <article>
      <h1>Glaçades i fred d'hivern a l'espera de més pluges</h1>
      <h2>El fred continuarà sent avançat per a l'època fins a mitjans de la setmana que ve</h2>
      <address>
        <time datetime="2019-11-16T08:04:23+00:00">16 Nov 2019, 08:04</time>
      </address>
      <p>L'ambient de ple hivern continua marcant el temps. Aquest matí els núvols baixos i les boires extenses en comarques interiors han evitat grans glaçades, però al Pirineu, el Prepirineu i en algunes valls del prelitoral la temperatura sí que ha caigut àmpliament sota zero. Aquestes són algunes de les temperatures mínimes d'avui (en ºC):</p>
      <ul>
        <li>La Tosa d'Alp (cota 2.500), -12</li>
        <li>Bonaigua (cota 2.200), -11</li>
        <li>Puigcerdà, -6</li>
        <li>Esterri d'Àneu, -6</li>
        <li>Guardiola de Berguedà, 5</li>
        <li>Olot, -3</li>
        <li>Sort, -3</li>
        <li>Girona, -2</li>
        <li>Vic, -1</li>
        <li>Lleida, 0</li>
        <li>Aeroport de Reus, 0</li>
        <li>Tarragona, 2</li>
        <li>Tortosa, 7</li>
        <li>Barcelona, 8</li>
      </ul>
      <p>No és un fred extraordinari, però sí que és un fred molt més normal del gener que no pas del novembre. Al migdia l'ambient no canviarà gaire respecte a ahir. Aquest dissabte serà un dia mig ennuvolat en moltes comarques. Al matí s'han format alguns xàfecs sobre el mar davant de la costa central, i no és descartable que fins al migdia algun d'aquests ruixats descarregui puntualment també al voltant de Barcelona. A la tarda també reapareixeran algunes tímides nevades al vessant nord del Pirineu, però en general avui no plourà. Aquest vespre el mestral bufarà amb cops que poden arribar als 60 o 70 km/h a les Terres de l'Ebre i el Camp de Tarragona.</p>
      <figure>
        <a href="https://www.ara.cat/2019/11/16/societat/meteo/previsions/Cops-maxims-previstos-aquetsa-vespre_2345175641_67435111_630x486.png">
          <img src="https://www.ara.cat/2019/11/16/societat/meteo/previsions/Cops-maxims-previstos-aquetsa-vespre_2345175641_67435111_630x486.png"/>
        </a>
        <figcaption>Cops de vent màxims previstos per aquetsa tarda i vespre</figcaption>
      </figure>
      <p>Demà al matí farà sol gairebé arreu, però a la tarda el pas d'un altre front podria arribar a deixar algunes pluges febles, sobretot a les Terres de l'Ebre i en altres comarques del sud i de Ponent. Els núvols també continuaran tapant el cel al vessant nord del Pirineu, on aniran caient algunes nevades minses i intermitents. Les glaçades tornaran a ser protagonistes a primera hora i al migdia la temperatura pujarà un o dos graus més que ahir, sobretot a les comarques interiors.</p>
      <figure>
        <a href="https://www.ara.cat/2019/11/16/societat/meteo/previsions/Acumulacions-precipitacio-previstes-dema_2345175639_67434955_630x486.png">
          <img src="https://www.ara.cat/2019/11/16/societat/meteo/previsions/Acumulacions-precipitacio-previstes-dema_2345175639_67434955_630x486.png"/>
        </a>
        <figcaption>Acumulacions de precipitació previstes per demà</figcaption>
      </figure>
      <p>La setmana que ve ens portarà més canvis importants en el temps. Dilluns caldrà estar atents a la possibilitat de xàfecs puntuals a la costa central a la tarda, tot i que sobretot on plourà serà a les Balears. Les borrasques més actives s'entreveuen a partir de dimecres al vespre i de cara a dijous i divendres. Diversos models de previsió fan pensar que en aquest moment reapareixeran les precipitacions extenses i que podria haver-n'hi d'abundants en algunes comarques. Segurament seran diverses tongades de precipitacions, i molt probablement en aquest cas la cota de neu no serà inferior als 1.000, sinó que rondarà al voltant dels 1.500. Caldrà seguir-ho.</p>
      <p>Tot fa pensar que aquest canvi de temps també allunyarà el fred i ens tornarà a un ambient més normal de tardor. La segona part de la setmana que ve les temperatures nocturnes i de primera hora pujaran més de 5 graus i les diürnes s'enfilaran bastant menys si acaben arribant núvols i pluja. El fred d'hivern, però, encara es deixarà sentir uns quants dies més. La setmana que ve encara començarà amb glaçades en moltes comarques.</p>
      <figure>
        <a href="https://www.ara.cat/2019/11/16/societat/meteo/previsions/Probabilitat-tant-que-dijous-ploguin_2345175640_67435033_630x486.png">
          <img src="https://www.ara.cat/2019/11/16/societat/meteo/previsions/Probabilitat-tant-que-dijous-ploguin_2345175640_67435033_630x486.png"/>
        </a>
        <figcaption>Probabilitat en tant per cent que dijous que ve ploguin més de 5 l/m2</figcaption>
      </figure>
    </article>
  </body>
</html>