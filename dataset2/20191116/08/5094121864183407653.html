<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/hongkong-demonstrace-studenti-blokada-univerzita-cina-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T08:32:00+00:00"/>
    <meta property="og:title" content="Protesty v Hongkongu: Studenti po týdnu ukončili blokádu jedné z univerzit"/>
    <meta property="og:description" content="Stávkující studenti a protivládní demonstranti po týdnu obléhání ukončili blokádu jedné z významných hongkongských univerzit. Část univerzitních pracovišť však dnes nadále zůstává v rukou aktivistů, informovala agentura AP. Čínští vojáci umístění v Hongkongu zároveň poprvé od vypuknutí protestů před mnoha měsíci opustili kasárna a podíleli se na úklidových pracích. Byli ale v civilu a mluvčí hongkongské vlády řekl, že hongkongské úřady o pomoc nežádaly."/>
  </head>
  <body>
    <article>
      <h1>Protesty v Hongkongu: Studenti po týdnu ukončili blokádu jedné z univerzit</h1>
      <address><time datetime="2019-11-16T08:32:00+00:00">16 Nov 2019, 08:32</time> by <a rel="author">ČTK</a></address>
      <p>Podnět podle nich dala sama čínská armáda s tím, že jde o "dobrovolnou aktivitu". Jak připomněla agentura Reuters, čínští vojáci byli vidět v ulicích města od roku 1997, kdy Británie předala Hongkong Číně, pouze jednou. Loni v říjnu bylo do místních parků vysláno 400 čínských vojáků, aby pomohli při odstraňování následků předchozího tajfunu. Dnes odpoledne vyšli vojáci v zelených tričkách, černých kraťasech a vyzbrojení červenými kbelíky z kasáren Kowloon Tong a odstraňovali překážky navršené na silnici u nedaleké univerzity. "Zorganizovali jsme to my. 'Je naší odpovědností zastavit násilí a chaos'," řekl jeden z vojáků a citoval při tom slova čínského prezidenta Si Ťin-pchinga.</p>
      <figure>
        <img src="https://g.denik.cz/1/a8/ministryni-spravedlnosti-hongkongu-napadli-v-londyne-demonstranti_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/chengova_ministryne_spravedlnost_demonstrace_londyn_hongkong.html">Ministryni spravedlnosti Hongkongu napadli v Londýně demonstranti Přečíst článek ›</a>
      </aside>
      <p>Neobvyklá akce vyvolala velkou pozornost především kvůli přetrvávajícím obavám mnoha obyvatel Hongkongu, že se čínská armáda zapojí do potlačování demonstrací. Touto možností opakovaně hrozili vrcholní představitelé v Pekingu. Čína v srpnu přesunula do Hongkongu tisíce vojáků a označila to za rutinní rotaci. Analytikové podle Reuters odhadují, že Čína má nyní v Hongkongu na 12.000 vojáků, což je víc než dvojnásobek původního počtu.</p>
      <p>Studenti dnes přestali blokovat Čínskou univerzitu a úřady uvedly, že v poledne místního času (5:00 SEČ) byl obnoven provoz na dálnici, kterou účastníci protestů na této univerzitě blokovali.</p>
      <p>Hongkongské univerzity se v minulém týdnu staly ohniskem střetů mezi prodemokratickými aktivisty a policejními silami. Policie sváděla se studenty bitvy o univerzitní kampus, který stovky demonstrantů přeměnily v pomyslnou pevnost. Vyzbrojili se přitom rozsáhlým arzenálem od zápalných lahví přes kameny a dlažební kostky.</p>
      <p>Kromě hongkongské polytechniky, kde je momentálně na 100 lidí tvořících tvrdé jádro protestů, přestali demonstranti okupovat většinu objektů zbylých devíti univerzit ve městě. Pouze hrstka protestujících zůstává roztroušena v několika univerzitních kampusech.</p>
      <figure>
        <img src="https://g.denik.cz/1/a8/ctk-demonstranti-ctvrtym-dnem-paralyzuji-zivot-v-hongkongu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/ochromena-doprava-obavy-z-nasili-zivot-v-hongkongu-dal-komplikuji-demonstrace-20191114.html">Ochromená doprava, obavy z násilí. Život v Hongkongu dál komplikují demonstrace Přečíst článek ›</a>
      </aside>
      <p>Na 500 lidí se dnes podle agentury AFP zúčastnilo provládní demonstrace na podporu policie, která se střetává s prodemokratickými aktivisty. Lidé mávali čínskými a hongkongskými vlajkami a fotili se společně s policisty.</p>
      <h3>Hlavní politické bojiště</h3>
      <p>Rektoři devíti univerzit v Hongkongu vydali v pátek v noci společné prohlášení, které vyzývalo k řešení patové politické situace a obnovení veřejného pořádku. "Žádné politické přesvědčení nedává oprávnění ničit majetek, hrozit fyzickým násilím či používat násilí proti jednotlivcům," uvádí se v prohlášení. "Je politováníhodné, že společenské rozpory učinily z univerzitních kampusů hlavní politické bojiště a že reakce vlády dosud nebyla efektivní."</p>
      <p>Mnoho univerzit zrušilo výuku do konce roku a stovky zahraničních studentů z Hongkongu odešly nebo jsou na odchodu. Zčásti se tak děje kvůli útokům některých demonstrantů na studenty z pevninské Číny, jiní zahraniční studenti byli k odchodu vyzváni svými mateřskými univerzitami či vládami. Hongkongská média dnes uvedla, že nejméně 300 studentů z Nizozemska jejich univerzity vyzvaly, aby se kvůli násilí vrátilo domů.</p>
      <h3>Vzrůstající násilí</h3>
      <p>Dopravní omezení dnes nadále narušují chod města. Kvůli poškození nádraží a dalších zařízení byl na nejméně třech z 12 hongkongských železničních tratích zčásti přerušen provoz. Nefunguje také mnoho autobusových linek.</p>
      <figure>
        <img src="https://g.denik.cz/1/a4/demonstrace-ochromily-hongkong-skoly-jsou-zavrene_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/demonstrace-ochromily-hongkong-skoly-jsou-zavrene-20191113.html">Zavřené školy i obchody. Demonstrace dál paralyzují život v Hongkongu Přečíst článek ›</a>
      </aside>
      <p>Šest měsíců trvající protivládní protesty ve městě se 7,5 miliony obyvatel poznamenalo vzrůstající násilí, ačkoliv účast na demonstracích se postupně snižuje.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Peking to popírá.</p>
    </article>
  </body>
</html>