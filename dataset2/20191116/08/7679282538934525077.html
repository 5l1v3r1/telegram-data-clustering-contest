<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-trent-boult-and-jasprit-bumrah-can-form-lethal-partnership-with-for-mumbai-indians-says-mahela-jayawardene-2852047.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T08:43:54+00:00"/>
    <meta property="og:title" content="IPL: ट्रेंट बोल्ट के मुंबई इंडियंस में आने से खुश कोच, कही ये बात"/>
    <meta property="og:description" content="मुम्बई इंडियंस के कोच महेला जयवर्धने ने कहा कि 2020 इंडियन प्रीमियर लीग (आईपीएल) सीजन के लिए होने वाली नीलामी से पहले आयोजित हुए ट्रांसफर विंडो से फ्रेंचाइजी खुश है। वह इस बात को लेकर बहुत उत्साहित..."/>
  </head>
  <body>
    <article>
      <h1>IPL: ट्रेंट बोल्ट के मुंबई इंडियंस में आने से खुश कोच, कही ये बात</h1>
      <address><time datetime="2019-11-16T08:43:54+00:00">16 Nov 2019, 08:43</time> by <a rel="author">एजेंसी,नई दिल्ली</a></address>
      <p>मुम्बई इंडियंस के कोच महेला जयवर्धने ने कहा कि 2020 इंडियन प्रीमियर लीग (आईपीएल) सीजन के लिए होने वाली नीलामी से पहले आयोजित हुए ट्रांसफर विंडो से फ्रेंचाइजी खुश है। वह इस बात को लेकर बहुत उत्साहित थे कि न्यूजीलैंड के तेज गेंदबाज ट्रेंट बोल्ट टीम में जसप्रीत बुमराह के साझेदार होंगे। जयवर्धने ने कहा, “हमारे लिए सबसे बड़ा चिंता का विषय था जेसन बेहरेनडॉर्फ का ऑपरेशन होना। हमने उनकी जगह नए खिलाड़ी को लाने की जरूरत थी, उन्होंने पिछले साल हमारे लिए शानदार प्रदर्शन किया और जब दिल्ली ने बोल्ट को रिलीज करने का निर्णय लिया तब हमें लगा कि वह एक विश्व स्तरीय गेंदबाज हैं जो हमारी परिस्थितियों में विपक्षी टीम के लिए बहुत घातक हैं, खासकर जब वह बुमराह के साथ गेंदबाजी करेंगे।”</p>
      <p>मुंबई को स्पिन गेंदबाज मयंक मार्कंडे को छोड़ना पड़ा। जयवर्धने ने कहा, “जाहिर है कि हमने मयंक को जाने दिया क्योंकि हमें लगा कि वह दिल्ली के लिए कुछ मैच खेल सकते हैं और फिर हमें शेरफेन रदरफोर्ड को प्राप्त करने का मौका मिला जिसे हमें एक बेहतरीन टैलेंट मानते हैं।”</p>
      <h3>
        <a href="https://www.livehindustan.com/cricket/story-ipl-2020-auction-me-73-players-khareedne-par-kharch-honge-207-crore-2851987.html">IPL 2020: नीलामी में 73 खिलाड़ियों पर लगेगी बोली, खरीदने पर खर्च होंगे 207 करोड़</a>
      </h3>
      <h3>
        <a href="https://www.livehindustan.com/cricket/story-ipl-2020-trading-banned-shakib-al-hasan-released-by-sunrisers-hyderabad-complete-list-of-players-retained-released-and-traded-2851900.html">IPL 2020: हैदराबाद ने छोड़ा शाकिब का साथ, देखें हर टीम की पूरी लिस्ट</a>
      </h3>
      <p>जयवर्धने ने कहा, “धवल कुलकर्णी एक अनुभवी गेंदबाज हैं, जिन्हें हमें टीम में शामिल करने की जरूरत थी। वह मुंबई के ही हैं इसलिए हमें उन्हें टीम में शामिल करने में कोई हिचक नहीं हुई। हमने कुछ क्षेत्रों को मजबूत किया है जो हमारे लिए महत्वपूर्ण थे और अब हम नीलामी के लिए उत्साहित हैं।”</p>
      <p>बता दें कि चार बार के आईपीएल चैंपियन मुंबई इंडियंस ने टूर्नामेंट के अगले संस्करण से पहले अपनी कोर टीम को बरकरार रखा है जबकि ऑलराउंडर युवराज सिंह सहित 12 खिलाड़ियों को रिलीज कर दिया है। मुंबई ने चौथी बार खिताब जीतने वाली टीम के प्रमुख खिलाड़ियों को बरकरार रखा है। वर्ष 2020 के आईपीएल के लिए दिसंबर में कोलकाता में होने वाली खिलाड़ियों की नीलामी में मुंबई के पास अब पांच घरेलू और दो विदेशी खिलाड़ियों को खरीदने का विकल्प रहेगा। मुंबई ने अपने पर्स में से 71.95 करोड़ रुपये खर्च कर लिए हैं और नीलामी में उसके पास 13.05 करोड़ रुपये उपलब्ध रहेंगे। </p>
      <p><b>मुंबई इंडियंस ने इन खिलाड़ियों को किया रिटेन: </b>रोहित शर्मा, हार्दिक पांड्या, जसप्रीत बुमराह, क्रुणाल पांड्या, ईशान किशन, सूर्य कुमार यादव, राहुल चाहर, अनमोलप्रीत सिंह, जयंत यादव, आदित्य तारे, अनुकूल रॉय, धवल कुलकर्णी, क्विंटन डिकॉक, कीरोन पोलार्ड, शेरफेन रदरफोर्ड, लसिथ मलिंगा, मिशेल मैकक्लेनेगन और ट्रेंट बोल्ट।</p>
      <p><b>मुंबई इंडियंस ने इन खिलाड़ियों को किया रिलीज:</b> एविन लुईस, एडम मिल्ने, जेसन बेहरनडोर्फ, ब्यूरन हैंड्रिक्स, बेन कटिंग, युवराज सिंह, मयंक मार्कंडे, बरिंदर शरण, रसिख डार, पंकज जसवाल, सिद्धेश लाड, अल्जारी जोसफ।</p>
    </article>
  </body>
</html>