<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621730/%D9%81%D8%B1%D9%85%D9%88%D9%84-%D8%B7%D8%A8%DB%8C%D8%B9%DB%8C-%D8%A8%D8%B1%D8%A7%DB%8C-%D8%A2%DA%A9%D9%86%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T08:33:00+00:00"/>
    <meta property="og:title" content="فرمول طبیعی برای آکنه!"/>
    <meta property="og:description" content="طیف گسترده ای از روش های درمان بدون نسخه و تجویزی می توانند به بهبود آکنه کمک کنند. با این وجود، برخی ویتامین ها و مواد معدنی نیز ممکن است برای افراد مبتلا به آکنه مفید باشند."/>
  </head>
  <body>
    <article>
      <h1>فرمول طبیعی برای آکنه!</h1>
      <address>
        <time datetime="2019-11-16T08:33:00+00:00">16 Nov 2019, 08:33</time>
      </address>
      <p>
        <i>طیف گسترده ای از روش های درمان بدون نسخه و تجویزی می توانند به بهبود آکنه کمک کنند. با این وجود، برخی ویتامین ها و مواد معدنی نیز ممکن است برای افراد مبتلا به آکنه مفید باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آکنه یک بیماری التهابی پوست است که موجب بروز جوش و ضایعات پوستی دیگر می شود. برخی ویتامین ها و مواد معدنی ممکن است به درمان و پیشگیری از این شرایط کمک کنند.</p>
      <p>به گزارش "مدیکال نیوز تودی"، آکنه یک بیماری پوستی رایج است که می تواند هر فردی را تحت تاثیر قرار دهد، اما اغلب طی دوران بلوغ رخ می دهد. آکنه زمانی شکل می گیرد که غدد چربی روی پوست چربی بیش از حد تولید کرده و با باکتری ها و سلول های مرده پوست مسدود می شوند. این منافذ مسدود شده پوست می توانند متورم شوند که به تشکیل جوش ها منجر می شود.</p>
      <p>طیف گسترده ای از روش های درمان بدون نسخه و تجویزی می توانند به بهبود آکنه کمک کنند. با این وجود، برخی ویتامین ها و مواد معدنی نیز ممکن است برای افراد مبتلا به آکنه مفید باشند. در ادامه با این مواد مغذی که ممکن است به پیشگیری و درمان آکنه کمک کنند، بیشتر آشنا می شویم.</p>
      <p><b>روی</b><br/>روی یک ماده معدنی کلیدی برای سلامت بدن انسان است و در طیف گسترده ای از عملکردهای سلولی نقش دارد که از آن جمله می توان به موارد زیر اشاره کرد:</p>
      <p>- عملکرد سیستم ایمنی بدن</p>
      <p>- سنتز پروتئین و DNA</p>
      <p>- بهبود زخم</p>
      <p>- تقسیم سلولی</p>
      <p>- فعالیت آنزیمی</p>
      <p>سطوح ماده معدنی روی ممکن است در ابتلا به آکنه نیز نقش داشته باشد. مطالعه ای در سال 2013 سطوح روی، ویتامین A، و ویتامین E در افراد دارای آکنه و بدون آکنه را مورد بررسی قرار داد. پژوهشگران دریافتند که سطوح تمام این ویتامین ها و مواد معدنی در افراد مبتلا به آکنه به طور قابل توجهی پایین است. آنها این گونه نتیجه گیری کردند که یک رژیم غذایی سرشار از این مواد مغذی می تواند به پیشگیری یا درمان آکنه کمک کند.</p>
      <p>یک بررسی سیستماتیک در سال 2013 نیز نشان داد که اشکال خوراکی و موضعی روی ممکن است به درمان آکنه کمک کند. پژوهشگران دریافتند روی با خواص ضد باکتری و ضد التهاب خود ممکن است برای کاهش آکنه مفید باشد. همچنین، روی ممکن است به کاهش تولید چربی روی پوست کمک کند.</p>
      <p>افزودن روی به رژیم غذایی آسان است. از جمله منابع غذایی برای این این ماده مغذی می توان به موارد زیر اشاره کرد:</p>
      <p>- غذاهای دریایی مانند صدف چروک، خرچنگ و لابستر</p>
      <p>- گوشت قرمز</p>
      <p>- گوشت ماکیان</p>
      <p>- غلات صبحانه غنی شده</p>
      <p>- لوبیاها</p>
      <p>- مغزدانه ها</p>
      <p>- غلات کامل</p>
      <p>- محصولات لبنی</p>
      <p>مکمل های روی نیز در دسترس هستند که پس از مشورت با پزشک خود می توانید آنها را مصرف کنید.</p>
      <p><b>ویتامین A</b><br/>ویتامین A نام یک گروه از مواد شیمیایی به نام رتینوئیدها است. این ویتامین در بسیاری از عملکردهای بدن از جمله موارد زیر نقش دارد:</p>
      <p>- عملکرد سیستم ایمنی بدن</p>
      <p>- بینایی</p>
      <p>- تولید مثل</p>
      <p>- ارتباط بین سلول ها</p>
      <p>- عملکرد درست قلب، ریه ها و کلیه ها</p>
      <p>همچنین، ویتامین A به مقابله با فعالیت Propionibacterium Acnes، نوعی باکتری که نقش چشمگیری در ابتلا به آکنه دارد، کمک می کند. برخی مطالعات این مساله را تایید کرده اند، اما همچنان به پژوهش های بیشتر برای درک بهتر آثار و چگونگی استفاده از ویتامین A برای درمان آکنه نیاز است.</p>
      <p>از جمله منابع غذایی خوب برای ویتامین A می توان به موارد زیر اشاره کرد:</p>
      <p>- جگر گاو</p>
      <p>- برخی انواع ماهی، مانند شاه ماهی، سالمون و تن</p>
      <p>- سبزیجات سبز برگ، مانند اسفناج و بروکلی</p>
      <p>- پرتقال و سبزیجات زرد رنگ، مانند سیب زمینی شیرین، هویج و کدو مسما</p>
      <p>- میوه هایی مانند طالبی، زردآلو و انبه</p>
      <p>- محصولات لبنی</p>
      <p>- غلات صبحانه غنی شده</p>
      <p>ویتامین A به صورت مکمل نیز در دسترس است که پس از مشورت با پزشک خود می توانید آن را مصرف کنید.</p>
      <p><b>ویتامین D</b><br/>ویتامین D به جذب کلسیم در بدن کمک می کند و یک ماده مغذی کلیدی برای سلامت استخوانی است. همچنین، این ویتامین نقش مهمی در ارتباط بین سلول های عصبی و توانایی بدن برای مبارزه با میکروب ها ایفا می کند.</p>
      <p>مطالعه ای در سال 2016 نشان داد که افراد مبتلا به آکنه در مقایسه با افرادی که به این بیماری پوستی مبتلا نبودند، دارای سطوح پایین‌تری از ویتامین D هستند. این کمبود ممکن است عاملی در ابتلا به آکنه باشد.</p>
      <p>بنابر مطالعه ای که در سال 2014 انجام شد، ویتامین D از تحت تاثیر قرار گرفتن سلول های پوست توسط باکتری Propionibacterium Acnes پیشگیری می کند. این باکتری نقش چشمگیری در ابتلا به آکنه ایفا می کند.</p>
      <p>نتایج این مطالعات نشان داده اند که ویتامین D ممکن است در درمان و پیشگیری از آکنه مفید باشد، اما همچنان به پژوهش های بیشتری برای درک بهتر این نتایج نیاز است.</p>
      <p>زمانی که پوست در برابر نور خورشید قرار می گیرد، بدن به طور طبیعی ویتامین D تولید می کند. امکان دریافت این ویتامین از رژیم غذایی نیز وجود دارد که از جمله منابع خوب برای این ماده مغذی می توان به موارد زیر اشاره کرد:</p>
      <p>- ماهی های چرب، مانند سالمون، تن و خالمخالی</p>
      <p>- جگر گاو</p>
      <p>- پنیر</p>
      <p>- تخم مرغ</p>
      <p>- قارچ</p>
      <p>- غذاهای غنی شده مانند شیر، آبمیوه و غلات صبحانه</p>
      <p>مکمل های ویتامین D نیز در دسترس هستند که پس از مشورت با پزشک خود می توانید آنها را مصرف کنید.</p>
      <p><b>درمان های طبیعی دیگر</b><br/>بسیاری روش های درمان بدون نسخه برای بهبود آکنه در دسترس هستند که از آن جمله می توان به محصولات حاوی بنزوئیل پراکسید و اسید سالیسیلیک اشاره کرد. گزینه های درمان تجویزی نیز در دسترس هستند.</p>
      <p>از جمله درمان های طبیعی برای آکنه می توان به موارد زیر اشاره کرد:</p>
      <p>روغن درخت چای. برخی شواهد نشان داده اند که استفاده موضعی از روغن درخت چای می تواند به درمان آکنه با شدت خفیف تا متوسط کمک کند.</p>
      <p>عصاره زرشک (باربری). نتایج یک مطالعه نشان داد که مکمل عصاره زرشک ممکن است برای درمان آکنه با شدت متوسط تا شدید در بزرگسالان مفید باشد.</p>
      <p><b>نکته هایی برای پیشگیری</b><br/>پیشگیری از آکنه همواره ممکن نیست زیرا ممکن است شرایطی ارثی باشد. با این وجود، برخی روش ها به کاهش خطر ابتلا به آکنه و پیشگیری از آن کمک می کنند که از آن جمله می توان به موارد زیر اشاره کرد:</p>
      <p>- شستشوی ملایم پوست برای پاکسازی چربی اضافه و سلول های مرده پوست. توجه داشته باشید که شستشوی بیش از حد می تواند پوست را تحریک کرده و موجب تشدید آکنه شود.</p>
      <p>- استحمام پس از ورزش یا تعریق زیاد زیرا تعریق می تواند موجب مسدود شدن منافذ پوست شود.</p>
      <p>- پرهیز از پوشیدن لباس های تنگ که از تنفس پوست جلوگیری می کنند.</p>
      <p>- استفاده از محصولات مراقبت از پوست و آرایشی با فرمول ویژه که از انسداد منافذ پوست یا بروز آکنه پیشگیری می کنند.</p>
      <p>- شستشوی منظم مو با شامپو، به ویژه اگر نوع موی شما چرب است.</p>
    </article>
  </body>
</html>