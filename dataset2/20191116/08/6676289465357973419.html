<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/inundatii-zapada-italia-325724.html"/>
    <meta property="og:site_name" content="Observator"/>
    <meta property="article:published_time" content="2019-11-16T08:30:00+00:00"/>
    <meta property="og:title" content="Italia, acoperită de inundaţii sau un strat serios de zăpadă"/>
    <meta property="og:description" content="Dacă precipitaţiile încă se lasă aşteptate în România, Italia a fost acoperită în ultimele zile de inundaţii semnificative sau de un strat serios de zăpadă."/>
  </head>
  <body>
    <article>
      <h1>Italia, acoperită de inundaţii sau un strat serios de zăpadă</h1>
      <address><time datetime="2019-11-16T08:30:00+00:00">16 Nov 2019, 08:30</time> by <a rel="author">Cristi Ioniţă</a></address>
      <p>
        <b>
          <b>Dacă precipitaţiile încă se lasă aşteptate în România, Italia a fost acoperită în ultimele zile de inundaţii semnificative sau de un strat serios de zăpadă.</b>
        </b>
      </p>
      <p>Inundaţiile istorice din Veneţia sunt deja ştiute, însă ploile torenţiale au blocat şi zona de centru a ţării.</p>
      <h3>Precipitaţiile au atins cote record în Italia</h3>
      <p>Trenurile dintre Roma şi Napoli au întârzieri semnificative, din cauza inundaţiilor, iar un locuitor din capitala Italiei a fost spitalizat de urgenţă, după ce vântul puternic a smuls acoperişul unui bloc, iar bucăţi de metal şi pietre au căzut pe maşina bărbatului respectiv.</p>
      <p>În nord-estul Italiei, în apropiere de graniţa cu Austria, a nins abundent. </p>
      <p>Stratul de zăpadă a depăşit chiar şi doi metri înălţime în celebra staţiune de schi Madonna di Campiglio, la o altitudine de numai 1.700 de metri.</p>
      <p>Stratul gros de zăpadă, coroborat cu temperaturile pozitive din timpul zilei ar putea duce la producerea de avalanşe.</p>
      <p>Iar prognoza meteo arată că italienii nu scapă de precipitaţii nici în weekend.</p>
    </article>
  </body>
</html>