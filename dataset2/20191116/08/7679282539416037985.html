<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-non-bailable-warrant-issued-against-ssp-ghaziabad-sudhir-kumar-singh-know-the-reason-2852027.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T08:27:01+00:00"/>
    <meta property="og:title" content="जानें क्यों कोर्ट ने जारी किया गाजियाबाद SSP के खिलाफ गैर जमानती वारंट"/>
    <meta property="og:description" content="विवाद गाजियाबाद पुलिस का पीछा नहीं छोड़ रहे हैं। इसका ताजा उदाहरण शुक्रवार को देखने को मिला जब समन और वारंट के बावजूद अदालत में हाजिर नहीं होने पर एसएसपी समेत दो अधिकारियों के खिलाफ कोर्ट..."/>
  </head>
  <body>
    <article>
      <h1>जानें क्यों कोर्ट ने जारी किया गाजियाबाद SSP के खिलाफ गैर जमानती वारंट</h1>
      <address><time datetime="2019-11-16T08:27:01+00:00">16 Nov 2019, 08:27</time> by <a rel="author">गाजियाबाद | वरिष्ठ संवाददाता</a></address>
      <p>विवाद गाजियाबाद पुलिस का पीछा नहीं छोड़ रहे हैं। इसका ताजा उदाहरण शुक्रवार को देखने को मिला जब समन और वारंट के बावजूद अदालत में हाजिर नहीं होने पर एसएसपी समेत दो अधिकारियों के खिलाफ कोर्ट ने गैर जमानती वारंट जारी कर दिया।</p>
      <p>अदालत ने प्रदेश के डीजीपी को भी दोनों अधिकारियों के खिलाफ कार्रवाई को अमल में लाने को कहा है। दोनों पुलिस अधिकारियों पर करीब 25 वर्ष पहले कविनगर क्षेत्र में महिला की हत्या की विवेचना में लापरवाही और कोर्ट के आदेश के उल्लंघन करने का आरोप है।</p>
      <p>एससीएसटी कोर्ट के विशेष न्यायाधीश मलखान सिंह की अदालत से गैर जमानती वारंट जारी किया गया है। वारंट में गाजियाबाद के एसएसपी सुधीर कुमार सिंह और एसपी हाईिडल विजिलेंस साधना गोस्वामी के नाम है। अदालत ने कई बार समन, जमानती वारंट के बावजूद गवाही के लिए अदालत में उपस्थित नहीं होने पर सख्त कार्रवाई की है। उन्होंने बताया कि एसएसपी के खिलाफ कई वर्षों से समन भेजा गया है। वरिष्ठ अभियोजन अधिकारी दयाशंकर राम त्रिपाठी ने बताया कि वर्ष 1996 में कविनगर के महरौली गांव के जंगल से बोरे में बंद एक महिला की जली हुई लाश बरामद हुई थी। शव की शिनाख्त हरप्यारी (60) निवासी छोटा कैला के रूप में हुई थी। इसकी विवेचना तत्कालीन पुलिस उपाधीक्षक सुधीर कुमार सिंह ने की थी। </p>
      <p>कोर्ट में आरोप पत्र तत्कालीन उपाधीक्षक साधना गोस्वामी ने पेश किया था। त्रिपाठी ने बताया कि पुलिस अधिकारियों ने लापरवाही बरतते हुए पोस्टमार्टम रिपोर्ट में साठ वर्ष की महिला की जगह मात्र 25 वर्ष की महिला के पोस्टमार्टम रिपोर्ट लगा दी थी। दोनों पुलिस अधिकारी वर्तमान में दो जिलों में तैनात हैं।  </p>
      <p>
        <b>
          <a href="https://www.livehindustan.com/ncr/story-meerut-court-grants-24-hour-police-remand-of-suspended-sho-laxmi-singh-chauhan-2850810.html">70 लाख के गबन की आरोपी निलंबित SHO लक्ष्मी चौहान की रिमांड मंजूर</a>
        </b>
      </p>
    </article>
  </body>
</html>