<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/deputat-pnl-gaura-bugetara-este-enorma-fiind-posibil-ca-deficitul-sa-atinga-4-din-pib-18590113"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T08:47:52+00:00"/>
    <meta property="og:title" content="Deputat PNL: Gaura bugetară este enormă, fiind posibil ca deficitul să atingă 4% din PIB"/>
    <meta property="og:description" content="Deputatul PNL Antoneta Ioniţă a declarat, sâmbătă, că Executivul Orban va prezenta opiniei publice „dezastrele” lăsate de Guvernul Dăncilă, precizând că este enormă gaura bugetară, iar deficitul este posibil să atingă 4% din PIB."/>
  </head>
  <body>
    <article>
      <h1>Deputat PNL: Gaura bugetară este enormă, fiind posibil ca deficitul să atingă 4% din PIB</h1>
      <address>
        <time datetime="2019-11-16T08:47:52+00:00">16 Nov 2019, 08:47</time>
      </address>
      <p>Deputatul PNL Antoneta Ioniţă a declarat, sâmbătă, că Executivul Orban va prezenta opiniei publice „dezastrele” lăsate de Guvernul Dăncilă, precizând că este enormă gaura bugetară, iar deficitul este posibil să atingă 4% din PIB.</p>
      <p>„În lipsa argumentelor, PSD se ocupă în campanie de fake-news, promovând mesaje mincinoase despre preşedintele Klaus Iohannis. Viorica Dăncilă, oricât ar încerca, nu are nici o şansă să-l coboare pe Klaus Iohannis la nivelul ei. Candidatul PSD pentru Preşedinţie a avut la îndemână mandatul de premier să dovedească că merită să fie om de stat. Lucru pe care nu l-a dovedit, însă a demonstrat, din nefericire, că poate folosi în campanie ştiri false despre Klaus Iohannis”, a afirmat deputatul PNL Antoneta Ioniţă, printr-un comunicat de presă remis, sâmbătă, MEDIAFAX.</p>
      <p>Aceasta spune că PSD a risipit banii publici, însă a încercat să acopere acest lucru.</p>
      <p>„Pentru români sunt importante deciziile pe care le ia actualul Guvern, nu abordările derizorii de campanie pe care le are Viorica Dăncilă. Guvernul PNL pregăteşte rectificarea bugetară, cât şi bugetul de stat pentru anul 2020. Toate acestea, cu scopul de a evita intrarea unor autorităţi locale în incapacitate de plată şi de a oferi, prin bugetul anului viitor, stabilitate şi predictibilitate economiei. De asemenea, Executivul nu va ezita să prezinte publicului dezastrele lăsate în urmă de PSD şi Viorica Dăncilă: gaura bugetară este enormă, fiind posibil ca deficitul să atingă 4% din PIB. PSD a făcut o risipă de bani pe care a ascuns-o de ochii românilor. În fiecare zi sunt descoperite noi „bombe” lăsate de pesedişti în urma lor. Acestea sunt realităţi, nu fake-news de tip PSD”, a completat Ioniţă.</p>
      <p>Deputatul PNL mai cere „PSD să explice cu argumente, nu cu sloganuri sau ştiri false, de ce finanţele statului sunt în „piuneze”, doamna Dăncilă”, potrivit sursei citate.</p>
    </article>
  </body>
</html>