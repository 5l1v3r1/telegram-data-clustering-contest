<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/studenti-po-tydnu-ukoncili-blokadu-jedne-z-univerzit-v-hongkongu/1821743?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T08:31:00+00:00"/>
    <meta property="og:title" content="Studenti po týdnu ukončili blokádu jedné z univerzit v Hongkongu"/>
    <meta property="og:description" content="Hongkong - Stávkující studenti a protivládní demonstranti po týdnu obležení ukončili blokádu jedné z významných hongkongských univerzit. Část univerzitních pracovišť však dnes nadále zůstává v rukou aktivistů, informovala agentura AP."/>
  </head>
  <body>
    <article>
      <h1>Studenti po týdnu ukončili blokádu jedné z univerzit v Hongkongu</h1>
      <address><time datetime="2019-11-16T08:31:00+00:00">16 Nov 2019, 08:31</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Stávkující studenti a protivládní demonstranti po týdnu obležení ukončili blokádu jedné z významných hongkongských univerzit. Část univerzitních pracovišť však dnes nadále zůstává v rukou aktivistů, informovala agentura AP.</p>
      <slideshow>
        <figure>
          <img src="https://i3.cn.cz/6/1573810550_P201911150425201.jpg"/>
        </figure>
        <figure>
          <img src="https://i3.cn.cz/6/1573810418_P201911150423001.jpg"/>
        </figure>
        <figure>
          <img src="https://i3.cn.cz/6/1573810400_P201911150422401.jpg"/>
        </figure>
        <figure>
          <img src="https://i3.cn.cz/6/1573708461_P201911140193601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Policie obnovila kontrolu nad Čínskou univerzitou v Hongkongu poté, co studenti odešli. Úřady rovněž uvedly, že v poledne místního času (5:00 SEČ) byl obnoven provoz na dálnici, kterou účastníci protestů na této univerzitě blokovali.</p>
      <p>Hongkongské univerzity se v minulém týdnu staly ohniskem střetů mezi prodemokratickými aktivisty a policejními silami. Policie sváděla se studenty bitvy o univerzitní kampus, který stovky demonstrantů přeměnily v pomyslnou pevnost. Vyzbrojili se přitom rozsáhlým arzenálem od zápalných lahví, přes kameny a dlažební kostky.</p>
      <p>Kromě hongkongské polytechniky, kde je momentálně na 100 lidí tvořících tvrdé jádro protestů, přestali demonstranti okupovat většinu objektů zbylých devíti univerzit ve městě. Pouze hrstka protestujících zůstává roztroušena v několika univerzitních kampusech.</p>
      <p>Rektoři devíti univerzit v Hongkongu vydali v pátek v noci společné prohlášení, které vyzývalo k řešení patové politické situace a obnovení veřejného pořádku. "Žádné politické přesvědčení nedává oprávnění ničit majetek, hrozit fyzickým násilím či používat násilí proti jednotlivcům," uvádí se v prohlášení. "Je politováníhodné, že společenské rozpory učinily z univerzitních kampusů hlavní politické bojiště a že reakce vlády dosud nebyla efektivní."</p>
      <p>Mnoho univerzit zrušilo výuku do konce roku a stovky zahraničních studentů z Hongkongu odešly nebo jsou na odchodu. Zčásti se tak děje kvůli útokům některých demonstrantů na studenty z pevninské Číny, jiní zahraniční studenti byli k odchodu vyzváni svými mateřskými univerzitami či vládami. Hongkongská média dnes uvedla, že nejméně 300 studentů z Nizozemska jejich univerzity vyzvaly, aby se kvůli násilí vrátilo domů.</p>
      <p>Dopravní omezení dnes nadále narušují chod města. Kvůli poškození nádraží a dalších zařízení byl na nejméně třech z 12 hongkongských železničních tratích zčásti přerušen provoz. Nefunguje také mnoho autobusových linek.</p>
      <p>Šest měsíců trvající protivládní protesty ve městě se 7,5 miliony obyvatel poznamenalo vzrůstající násilí, ačkoliv účast na demonstracích se postupně snižuje.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má zaručovat demokratické zřízení a autonomní výsady. Kritici ale tvrdí, že Peking tyto svobody postupně omezuje. Peking to popírá.</p>
    </article>
  </body>
</html>