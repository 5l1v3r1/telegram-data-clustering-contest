<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/GGXdw9/norge-dominansen-gjorde-at-ajer-tok-et-uvanlig-valg-det-ble-fryktel"/>
    <meta property="og:site_name" content="Bergens Tidende"/>
    <meta property="article:published_time" content="2019-11-16T08:13:16+00:00"/>
    <meta property="og:title" content="Norge-dominansen gjorde at Ajer tok et uvanlig valg: – Det ble fryktelig kaldt"/>
    <meta property="og:description" content="Kristoffer Ajer (21) hadde så lite å gjøre i det norske midtforsvaret mot Færøyene at han måtte kle på seg ekstra klær i pausen."/>
  </head>
  <body>
    <article>
      <h1>Norge-dominansen gjorde at Ajer tok et uvanlig valg: – Det ble fryktelig kaldt</h1>
      <h2>Kristoffer Ajer (21) hadde så lite å gjøre i det norske midtforsvaret mot Færøyene at han måtte kle på seg ekstra klær i pausen.</h2>
      <address><time datetime="2019-11-16T08:13:16+00:00">16 Nov 2019, 08:13</time> by <a rel="author">Sondre Moen Myhre</a></address>
      <p>
        <b>ULLEVAAL STADION:</b>
      </p>
      <p>Selv om spillet varmet, var det meget kaldt for de 10.400 fremmøtte tilskuerne på Ullevaal stadion fredag kveld.</p>
      <p>Men det var ikke bare supportere som kjente frosten ta i kroppen, det gjorde også Kristoffer Ajer ute på banen. Den observante tilskuer kunne se at 21-åringen i første omgang spilte i kortermet, og i den andre hadde han fått på seg en langermet trøye under drakten.</p>
      <p>Etter kampen ga Aftenposten han valget mellom hva han foretrekker:</p>
      <p>
        <b>– Kortermet eller langermet?</b>
      </p>
      <p>– Kortermet, svarte han kontant.</p>
      <p>
        <b>– Hva skjer i andre omgang der da?</b>
      </p>
      <p>– Det ble fryktelig kaldt. Fryktelig kaldt.</p>
      <ul>
        <li>
          <b>LEST DENNE? </b>
          <a href="https://www.bt.no/sport/i/JoXaK4/landslagssjefen-om-haaland-skade-virker-ikke-alvorlig">Landslagssjefen om Haaland-skade: – Virker ikke alvorlig</a>
        </li>
      </ul>
      <figure>
        <img src="https://images.sacdn.no/v2/images/5a5739d3-32c1-4cdc-87ab-0b4cec09ae85?fit=crop&amp;h=1267&amp;w=1900&amp;s=fee5f5d6b54f7f957749102d669b28f49a401e59"/>
        <figcaption>Ajer startet kampen i kortermet ...<cite>MARIUS SIMENSEN / BILDBYRÅN NORWAY</cite></figcaption>
      </figure>
      <figure>
        <img src="https://images.sacdn.no/v2/images/2274e558-0afc-4109-8a44-4d5e35b82286?fit=crop&amp;h=1267&amp;w=1900&amp;s=5bbd67daf63ccb385c4b17e5a46eb07dbc42a83c"/>
        <figcaption>... begynte å fryse, og avsluttet i langermet.<cite>MARIUS SIMENSEN / BILDBYRÅN NORWAY</cite></figcaption>
      </figure>
      <h3>To skudd på 90 minutter</h3>
      <p>For det var ikke mye den høyreiste midtstopperen måtte i aksjon mot Færøyene. I den offisielle statistikken fra UEFA står gjestene oppført med kun to skudd i løpet av hele kampen, hvorav ett av dem var på mål.</p>
      <p>Norge på sin side hadde hele 16 forsøk, der fire av dem gikk i mål.</p>
      <p>– Det var en veldig fin dag på jobben. Guttene fremover på banen gjorde en strålende kamp, og da var enkelt å stå bak der, sier Ajer.</p>
      <p>«Få problemer» var dommen over Ajers prestasjon fra Lars Tjærnås, som ga midtstopperen en 5'er på børsen.</p>
      <ul>
        <li>
          <b>SE HELE BØRSEN HER: </b>
          <a href="https://www.bt.no/sport/i/3Je2ke/tjaernaas-la-spesielt-merke-til-ett-oeyeblikk-fra-norges-stjernespiss-p">Tjærnås la spesielt merke til ett øyeblikk fra Norges stjernespiss: «Pur klasse»</a>
        </li>
      </ul>
      <figure>
        <img src="https://images.sacdn.no/v2/images/72889f9d-5dfa-4f0c-acd7-09b944ef2cf7?fit=crop&amp;h=1267&amp;w=1900&amp;s=7e75ad3a25f04dd38f22f7b71c87829157e65189"/>
        <figcaption>De 10.400 fremmøtte på Ullevaal fredag kveld hadde kledd seg godt for anledningen.<cite>Fredrik Hagen/NTB scanpix</cite></figcaption>
      </figure>
      <details>
        <summary>Fakta<br/>Kristoffer Ajer</summary>
        <p><b>Født:</b> 17. april 1998 (21 år)</p>
        <p><b>Klubb:</b> Celtic</p>
        <p><b>Tidligere klubber:</b> Rælingen, Lillestrøm, Start og Kilmarnock (lån)</p>
        <p><b>Landskamper:</b> 13</p>
        <p><b>Landslagsmål:</b> 0</p>
      </details>
      <h3>Den fremtidige sjefen</h3>
      <p>Kampen mot Færøyene var Ajers 13. landskamp etter debuten i mars 2018 mot Australia. Nå står han med den imponerende statistikken syv seire, fire uavgjort og kun to tap i løpet av sin landslagskarriere.</p>
      <p>Etter kampen var stoppermakker Tore Reginiussen (33) full av lovord om unggutten.</p>
      <p>– Han er en fantastisk god spiller til å være så ung. Han leverer jo uke inn og uke ut i en stor klubb som Celtic og gjør det alltid bra på landslaget, så det er definitivt en fremtidig sjef i det norske forsvaret, sa Reginiussen.</p>
      <p>Den høyreiste rælingen føler selv at han tross sin unge alder er blitt akseptert som en leder i de bakre rekkene til Norge. Det gjør også at han vokser som spiller kamp for kamp.</p>
      <p>– Jeg føler jeg tar steg både på klubb og på landslaget hver eneste gang. Jeg føler at jeg har fått en veldig fin rolle. Guttene på landslaget er fantastiske, og da får du muligheten til å lede og prate selv om du er ung. Det er fantastisk å være en del av gjengen.</p>
      <p>Når landslaget mandag skal spille den siste kampen av EM-kvalifiseringen på Malta, er det i en helt annen temperatur enn det var i Oslo fredag. Da er det meldt opp imot tjue grader, noe Ajer ser frem til.</p>
      <p>– Det skal bli betraktelig deiligere. Da blir det kortermet, lover han.</p>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/btmagasinet/i/pLxEAX/fjellets-nye-ansikt"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/kultur/i/8mVvk1/i-fjor-orket-ikke-dagfinn-lyngboe-tanken-paa-aa-gjoere-nye-show-naa-har-ha"/>
        <a href="https://www.bt.no/sport/i/pLxwm1/thingnes-boe-gikk-seg-svimmel-det-var-grusomt"/>
        <a href="https://www.bt.no/nyheter/direkte/i/8mGLLd/trafikken-direkte"/>
      </related>
      <ol>
        <li>
          <a href="https://www.bt.no/tag/Kristoffer_Ajer">Kristoffer Ajer</a>
        </li>
        <li>
          <a href="https://www.bt.no/tag/Herrelandslaget_fotball">Herrelandslaget fotball</a>
        </li>
      </ol>
    </article>
  </body>
</html>