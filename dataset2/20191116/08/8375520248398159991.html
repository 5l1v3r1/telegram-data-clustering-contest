<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/vcheni-vpershe-vijavili-zv-jazok-mizh-zabrudnennjam-povitrja-ta-viniknennjam-raku-mozku-640343.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T08:31:08+00:00"/>
    <meta property="og:title" content="Вчені вперше виявили зв’язок між забрудненням повітря та виникненням раку мозку"/>
    <meta property="og:description" content="Кореляція між раком мозку та забрудненням виявилася «дивно послідовною» – вчений"/>
  </head>
  <body>
    <article>
      <h1>Вчені вперше виявили зв’язок між забрудненням повітря та виникненням раку мозку</h1>
      <address>
        <time datetime="2019-11-16T08:31:08+00:00">16 Nov 2019, 08:31</time>
      </address>
      <h4>Кореляція між раком мозку та забрудненням виявилася «дивно послідовною» – вчений</h4>
      <p>Нове дослідження вперше повʼязало забруднення повітря з ризиком виникнення раку головного мозку.</p>
      <p>Ультратонкі частки (UFP), які утворюються в результаті згоряння пального, особливо дизельного, потрапляють в організм людини, переносячи канцерогенні хімічні речовини, пише <a href="https://www.theguardian.com/environment/2019/nov/13/air-pollution-particles-linked-to-brain-cancer-in-new-research">The Guardian</a>.</p>
      <p>Вчені підрахували, що забруднення повітря призводить до додаткового випадку виникнення раку мозку на кожні 100 тис. осіб. Під час дослідження Університету МакГіла були проаналізовані медичні карти 1,9 млн дорослих канадців в період з 1991 до 2016 року. Професор університету Скотт Вайшенталь заявив, що кореляція між раком мозку та забрудненням виявилася «дивно послідовною», але оскільки це перше дослідження, важливо, щоб інші дослідження підтвердили його.</p>
      <p>Крім того, дослідження показало, що збільшення забруднення навколишнього середовища на 10 тис. наночастинок на кубічний сантиметр повітря на рік – це приблизна різниця між тихими і заповненими автівками вулицями міста – підвищило ризик розвитку раку мозку більше ніж на 10%.</p>
      <p>Рівні забруднення в досліджених містах – Торонто і Монреалі – варіювалися від 6 тис. частинок/куб. см до 97 тис./куб. см. Вайшенталь заявив, що люди, які живуть на території із забрудненням 50 тис. наночастинок/куб. см, мають на 50% більш високий ризик розвитку раку мозку, ніж люди, що живуть з 15 тис./куб. см.</p>
      <p>Нагадаємо,<a href="https://glavcom.ua/kyiv/news/yaka-pogoda-chekaje-na-kiyan-u-vihidni--640246.html"> у суботу та неділю, 16 і 17 листопада, у Києві очікується хмарна суха погода.</a></p>
      <related>
        <a href="https://glavcom.ua/country/health/ukrajina-otrimala-200-ampul-sirovatki-vid-difteriji--640192.html"/>
        <a href="https://glavcom.ua/kyiv/news/yaka-pogoda-chekaje-na-kiyan-u-vihidni--640246.html"/>
        <a href="https://glavcom.ua/world/hitech/u-ssha-drukuvatimut-zubni-protezi-na-3d-printeri--639910.html"/>
      </related>
    </article>
  </body>
</html>