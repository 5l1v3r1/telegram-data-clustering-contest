<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/16/pogljad/suspilstvo/zaboroneni-temy-spivbesidy-yak-zminyat-pravyla-pryjomu-robotu"/>
    <meta property="og:site_name" content="Слово і Діло"/>
    <meta property="article:published_time" content="2019-11-16T08:50:01+00:00"/>
    <meta property="og:title" content="Заборонені теми під час співбесіди: як змінять правила прийому на роботу"/>
    <meta property="og:description" content="У Верховній раді мають намір розглянути законопроект, згідно з яким нардепи пропонують розширити список заборонених тем на співбесіді."/>
  </head>
  <body>
    <article>
      <h1>Заборонені теми під час співбесіди: як змінять правила прийому на роботу</h1>
      <address><time datetime="2019-11-16T08:50:01+00:00">16 Nov 2019, 08:50</time> by <a rel="author">Гречка Юлія</a></address>
      <p>
        <b>У Верховній раді мають намір розглянути законопроект №1148, згідно з яким нардепи пропонують розширити список заборонених тем на співбесіді. Зокрема, роботодавцям заборонять питати про особисте життя людини, сім'ю, дітей та політичні погляди. Крім того, при прийомі на нову посаду роботодавцям не можна цікавитися рівнем зарплати на попередньому місці зайнятості. «Слово і Діло» вирішило дізнатися, що змінять нові правила для роботодавців та працівників.</b>
      </p>
      <p>Засновниця HR-компанії WOW HR, HR-спеціалістка Юлія Гречка підкреслила, що в Україні вже є закон, який обмежує роботодавців ставити дискримінаційні питання.</p>
      <p>Юлія Гречка зазначила, що в її практиці були випадки, коли в окремих компаніях відділ кадрів цілеспрямовано надсилав HR-фахівцям список заборонених тем під час співбесіди, посилаючись на норми чинного законодавства.</p>
      <p>«<i>Питання про дітей, плани на декрет, з ким людина проживає, чи орендує квартиру, чи це власне житло – дуже популярні питання під час співбесіди, які є дискримінаційними</i>», – додала вона.</p>
      <p>Також, за словами експертки, до переліку популярних належить питання щодо рівня зарплати на попередній роботі. Однак у цьому разі, як зауважила Гречка, немає сенсу вважати це питання забороненим, оскільки у більшості кампаній є документи про нерозголошення інформації.</p>
      <p>HR-спеціалістка звернула увагу, що в законопроекті також пропонують заборонити питання про політичні погляди та релігійні вподобання. На її думку, цілком доречна заборона щодо релігійних питань, віросповідання, тим більше такою є світова практика, але з політичними поглядами ситуація складніша.</p>
      <p>«<i>У моїй практиці була низка кейсів, коли роботодавці при прийомі на роботу були змушені цікавитися політичними поглядами людини. Наприклад, якщо в колективі більшість – патріотично налаштованих людей, а новий співробітник приходить з сепаратистськими поглядами, то краще не приховувати та відразу обговорити, що конфлікти з колективом не виключені, можливо, людині буде некомфортно працювати</i>», – розповіла Юлія Гречка.</p>
      <p>HR-спеціалістка висловила сумніви, що закон, у принципі, працюватиме в разі схвалення на повну силу, але зауважила, що такі зміни все одно повинні бути.</p>
      <p>«<i>Звісно, довести, що саме особисті обставини стали причиною відмови в прийомі на роботу, складно. Однак вже були випадки, коли дівчині відмовили у працевлаштуванні через те, що вона була вагітна. Дівчина зробила запит у компанію з проханням дати письмове пояснення причини відмови прийому на роботу, подала його до суду та виграла судовий процес. У таких прецедентах закон допоможе</i>», – прокоментувала Юлія Гречка.</p>
      <p>Насамкінець HR-спеціалістка висловила надію, що закон допоможе співробітникам відстоювати свої права.</p>
      <p>Раніше, міністр Кабінету міністрів України <a href="https://www.slovoidilo.ua/2019/10/30/novyna/polityka/dubilet-povidomyv-podrobyczi-skasuvannya-trudovyx-knyzhok">Дмитро Дубілет повідомив про початок роботи зі скасування обов'язкових трудових книжок</a>.</p>
      <p>Нагадаємо, прем'єр-міністр Олексій<a href="https://www.slovoidilo.ua/promise/65144.html"> Гончарук у програмі діяльності уряду обіцяє створити за 5 років 1 мільйон нових робочих місць.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/30/novyna/polityka/dubilet-povidomyv-podrobyczi-skasuvannya-trudovyx-knyzhok"/>
      </related>
    </article>
  </body>
</html>