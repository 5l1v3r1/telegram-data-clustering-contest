<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/hotii-de-combustibil-au-dat-iar-lovitura-doua-vagoane-de-motorina-gasite-goale-intr-o-gara-din-bihor-152834.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T08:48:00+00:00"/>
    <meta property="og:title" content="Hoții de combustibil au dat iar lovitura! Două vagoane de motorină, găsite goale într-o gară din Bihor"/>
    <meta property="og:description" content="Hoţii de combustibil au dat o nouă lovitură în Gara Tileagd! Două vagoane cisterne care transportau motorină au fost găsite desigilate în Triajul Gării şi 94 de tone de combustibil în valoare de aproximati 94.000 euro au dispărut, o mare parte scurgându-se între liniile de tren şi în zona de siguranţă a căii ferate."/>
  </head>
  <body>
    <article>
      <h1>Hoții de combustibil au dat iar lovitura! Două vagoane de motorină, găsite goale într-o gară din Bihor</h1>
      <address><time datetime="2019-11-16T08:48:00+00:00">16 Nov 2019, 08:48</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/cisterna15112019.jpg"/>
        <figcaption>foto:generic timisoaraonline.ro</figcaption>
      </figure>
      <p>Hoţii de combustibil au dat o nouă lovitură în Gara Tileagd! Două vagoane cisterne care transportau motorină au fost găsite desigilate în Triajul Gării şi 94 de tone de combustibil în valoare de peste 94.000 euro au dispărut, o mare parte scurgându-se între liniile de tren şi în zona de siguranţă a căii ferate.</p>
      <p>Potrivit purtătorului de cuvânt al Poliţiei Bihor, comisar şef Alina Fărcuţa, incidentul a fost semnalat joi seară în jurul orei 22.</p>
      <p>"Poliţiştii Serviciului judeţean de Poliţie Transporturi Bihor au fost sesizaţi că persoane necunoscute au rupt sigiliile de la două vagoane din triajul Gării Tileagd şi au lăsat să se scurgă 94 de tone de motorină", a explicat <b>BIHOREANULUI </b>purtătorul de cuvânt al Poliţiei Bihor.</p>
      <p>Cercetările în caz s-au declanşat pentru rupere de sigilii şi distrugere. "Există deja un cerc de suspecţi", a mai spus Fărcuţa, precizând că imediat ce au ajuns la locul incidentului, poliţiştii TF i-au alertat pe comisarii Gărzii de Mediu Bihor şi pe reprezentanţii ISU Crişana. Pompierii au intervenit cu autospeciale cu spumă pentru decontaminarea zonei.</p>
      <p>"A fost afectată o suprafaţă de aproximativ 200 metri pătraţi. Noi am găsit circa 5 metri cubi de apă amestecată cu motorină. Ce s-a întâmplat cu restul vor stabili organele de anchetă penală", a explicat, pentru <b>BIHOREANUL</b>, şeful Gărzii de Mediu Bihor, Mihai Togor.</p>
      <p>Conform aceleiaşi surse, comisarii Gărzii de Mediu au dispus Companiei Naţionale de Căi Ferate ecologizarea zonei.</p>
    </article>
  </body>
</html>