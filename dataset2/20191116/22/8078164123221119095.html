<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_17/atp-finals-tsitsipas-batte-finale-thiem-lui-maestro-maestri-4db13b8c-097b-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Atp finals, Tsitsipas batte in finale Thiem: è lui il maestro dei maestri"/>
    <meta property="og:description" content="Il greco batte l’austriaco in tre set 6-7, 6-2, 7-6 dopo una partita molto sofferta, decisa soltanto dagli errori negli ultimi punti dell’avversario"/>
  </head>
  <body>
    <article>
      <h1>Atp finals, Tsitsipas batte in finale Thiem: è lui il maestro dei maestri</h1>
      <h2>Il greco batte l’austriaco in tre set 6-7, 6-2, 7-6 dopo una partita molto sofferta, decisa soltanto dagli errori negli ultimi punti dell’avversario</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Gaia Piccardi</a></address>
      <p>Tra le metope di questo Partenone moderno affacciato sul Tamigi, la O2 Arena di Londra quasi pronta a passare il testimone a Torino (che dal 2021 ha promesso di portare il montepremi da 9 milioni di dollari a 14,5), ecco la barbetta elettrica di Stefanos Tsitsipas figlio di Apostolos, greco 21enne, un Achille senza Patroclo capace di scagliare la freccia avvelenata nel costato di Dominik Thiem, l’austriaco né veterano né Next Gen che dopo aver battuto sia Djokovic che Federer nel girone sembrava pronto al grande salto. Debuttante alle Atp Finals come il suo rivale, portatore sano di un rovescio che sulla diagonale con Thiem ha prodotto un raro esemplare di finale monomane, l’eroe di Atene sbanca il Master zavorrato da una sconfitta che farà inorridire i puristi (con Nadal), peccato veniale in cambio di ciò che Tsitsipas promette per il futuro allo sport: un tennis completo ed elegante, classico nel senso più greco del termine, ideale prosecuzione dei gesti bianchi di Roger Federer cui l’esistenza lo ha già indissolubilmente legato.</p>
      <p><b>Il maestro dei maestri, infatti, ha aperto (Melbourne) e chiuso </b>la stagione (Londra) arrendendosi a questo prototipo riuscito di potenziale erede, così garbato da avergli permesso di conquistare — Dubai, 2 marzo 2019 — il titolo numero 100 in carriera. Senza Big Three (Roger parte oggi per la tournée in Sudamerica, Nadal e il Djoker vanno alla conquista della nuova Davis), con Edberg in campo per premiare il vincitore trent’anni dopo il titolo conquistato a New York, le Atp Finals devono al livello dello spettacolo garantito da Tsitsipas e Thiem, più robotico del greco ma ugualmente generoso, il successo di un torneo itinerante (16 sedi dal 1970) e imperfetto (troppa algebra per capire chi avanza e chi deve andare a casa), quest’anno in grado di consegnare agli archivi match di intensità perturbante tra chi ha dominato gli Slam (Nadal e Djokovic, due a testa), chi ha fatto il salto di qualità decisivo (Medvedev arrivato fradicio di stanchezza, Thiem) e chi si candida per il futuro, dal greco sicuro re di un Major magari già nel 2020 a Matteo Berrettini qualificato last minute, volato a Londra per studiare all’Università dei maestri. Una finale rispettosa della bellezza dell’evento, popolata da tanto Thiem nel primo set (8-6 al tie break) e troppo Tsitsipas nel secondo (6-2) e poi di nuovo incerta nel terzo, guastato dagli errori dell’austriaco alla stretta finale, quattro dritti di troppo in rete o larghi o lunghi (7-4), finché finalmente Stefanos ha potuto liberare la chioma bionda e il sorriso intrigante, scatenando orde di groupies. Il più importante titolo della sua carriera arriva un anno dopo essersi preso le finali Next Gen, in cima a una stagione in cui ha marcato il territorio (semifinale all’Australian Open, vittorie a Marsiglia e Estoril) più che depredarlo, diradando il tempo perso sui social (ha un canale You Tube) per investirlo in campo all’Accademia di Patrick Mouratoglou, che ormai siede stabilmente nel suo box. Racconta la leggenda che il dio greco sia scampato alla morte. Era un ragazzino, giocava il torneo di Heraklion, nel giorno di riposo andò a farsi un bagno: portato al largo dalla corrente, fu salvato a un soffio dall’annegamento dal padre che lo vide annaspare dalla spiaggia. «Ho creduto di morire, mi sono salvato. Un’esperienza che mi ha cambiato la testa, tutta la mia prospettiva di vita è stata stravolta: da allora in campo non provo più nessun tipo di paura». Il Pelide reincarnato con le ali ai piedi e la racchetta nella faretra. Occhio al tallone, però.</p>
    </article>
  </body>
</html>