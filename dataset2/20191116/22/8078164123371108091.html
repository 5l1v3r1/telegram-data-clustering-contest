<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_17/europei-tutte-qualificate-cristiano-ronaldo-manca-solo-vittoria-8b0c1fde-0916-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Europei, tutte le qualificate: a Cristiano Ronaldo manca solo una vittoria"/>
    <meta property="og:description" content="Sono 16 (su 24) le ammesse alla fase finale: al Portogallo basta battere il Lussemburgo, lotta spettacolare fra Svizzera, Danimarca e Irlanda"/>
  </head>
  <body>
    <article>
      <h1>Europei, tutte le qualificate: a Cristiano Ronaldo manca solo una vittoria</h1>
      <h2>Sono finora 16 (su 24) le ammesse alla fase finale: al Portogallo serve un successo in Lussemburgo, spettacolare lotta per due posti nel gruppo D fra Svizzera, Danimarca e Irlanda</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Salvatore Riggio</a></address>
      <p>Con Austria, Croazia, Germania e Olanda sono adesso 16 le squadre qualificate a Euro 2020, l’edizione itinerante che sarà disputata in 12 città con il match inaugurale all’Olimpico di Roma il 12 giugno e la finalissima a Wembley a Londra il 12 luglio. Le altre sono: Italia, Belgio, Russia, Polonia, Ucraina, Spagna, Turchia, Francia, Inghilterra, Repubblica Ceca, Svezia e Finlandia (quest’ultima alla sua prima partecipazione in assoluto).</p>
      <p><b>Se tedeschi e olandesi hanno staccato il pass insieme nel girone C</b> (i primi hanno vinto 4-0 contro la Bielorussia, i secondi pareggiando 0-0 contro l’Irlanda del Nord in una gara da dentro o fuori), gli austriaci hanno superato 2-1 la Macedonia e i croati hanno, invece, inguaiato la Slovacchia imponendosi 3-1 in rimonta. All’appello, quindi, ne mancano soltanto 8 e 4 si qualificheranno nelle prossime tre serate.</p>
      <p><b>C’è grande attesa, tra queste, per il Portogallo di Cristiano Ronaldo (campione d’Europa in carica)</b>, al quale serve una vittoria in Lussemburgo. Un match importante anche per l’ennesimo traguardo che potrebbe tagliare lo juventino, a due gol da raggiungere i 100 sigilli con la maglia della sua Nazionale. Nel gruppo B col Portogallo se la gioca la Serbia, che ospiterà l’Ucraina già qualificata. Al contrario, tutto aperto nel girone D con entrambi i posti da assegnare e tre squadre in ballo. La Svizzera a quota 14 è a un passo dal traguardo (le basta un successo contro Gibilterra) e poi ci sarà il match — che è praticamente uno spareggio — tra Danimarca (15) e Irlanda (12) che si sfideranno a Dublino. Ai danesi vanno bene due risultati su tre, ma i padroni di casa vincendo sarebbero in vantaggio nello scontro diretto.</p>
      <p><b>Infine, l’ultimo posto da assegnare attraverso le qualificazioni è il secondo del gruppo E (quello della Croazia):</b> in corsa Ungheria a quota 12, Galles a 11 e Slovacchia a 10. La Nazionale di Hamsik può staccare il pass solo con successo in casa contro l’Azerbaigian e contemporaneo pareggio a Cardiff nello spareggio fra Galles e Ungheria. Bale e Ramsey devono solo vincere. Stesso discorso per l’Ungheria, all quale potrebbe andare bene anche il pareggio ma solo in caso di mancato successo della Slovacchia. E gli ultimi 4 posti? Saranno assegnati attraverso i playoff tra le vincenti delle varie leghe di Nations League.</p>
    </article>
  </body>
</html>