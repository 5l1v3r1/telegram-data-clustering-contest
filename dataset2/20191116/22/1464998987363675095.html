<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/maharashtra-govt-formation-pawar-sonia-meet-monday"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-16T22:02:00+00:00"/>
    <meta property="og:title" content="മഹാരാഷ്ട്ര സര്‍ക്കാര്‍ രൂപികരണം: സോണിയ -  ശരദ് പവാര്‍ കൂടിക്കാഴ്ച തിങ്കളാഴ്ചത്തേക്ക് മാറ്റി"/>
    <meta property="og:description" content="മുംബൈ: കോണ്‍ഗ്രസ് അധ്യക്ഷ സോണിയാ ഗാന്ധിയും എന്‍സിപി അധ്യക്ഷന്‍ ശരദ് പവാറും ഞായറാഴ്ച നടത്താനിരുന്ന കൂടിക്കാഴ്ച തിങ്കളാഴ്ചത്തേക്ക് മാറ്റി. മഹാരാഷ്ട്രയില്‍ സര്‍ക്കാര്‍ രൂപവത്കരിക്കുന്നതിന്റെ ഭാഗമായി ശിവസേനയുമായി സഖ്യമുണ്ടാക്കുന്നത് സംബന്ധിച്ച ചര്‍ച്ചകള്‍ക്കാണ് ഇരുവരും കൂടിക്കാഴ്ച നടത്തുന്നത്. ..."/>
  </head>
  <body>
    <article>
      <h1>മഹാരാഷ്ട്ര സര്‍ക്കാര്‍ രൂപികരണം: സോണിയ -  ശരദ് പവാര്‍ കൂടിക്കാഴ്ച തിങ്കളാഴ്ചത്തേക്ക് മാറ്റി</h1>
      <address><time datetime="2019-11-16T22:02:00+00:00">16 Nov 2019, 22:02</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>മുംബൈ: കോണ്‍ഗ്രസ് അധ്യക്ഷ സോണിയാ ഗാന്ധിയും എന്‍സിപി അധ്യക്ഷന്‍ ശരദ് പവാറും ഞായറാഴ്ച നടത്താനിരുന്ന കൂടിക്കാഴ്ച തിങ്കളാഴ്ചത്തേക്ക് മാറ്റി. മഹാരാഷ്ട്രയില്‍ സര്‍ക്കാര്‍ രൂപവത്കരിക്കുന്നതിന്റെ ഭാഗമായി ശിവസേനയുമായി സഖ്യമുണ്ടാക്കുന്നത് സംബന്ധിച്ച ചര്‍ച്ചകള്‍ക്കാണ് ഇരുവരും കൂടിക്കാഴ്ച നടത്തുന്നത്. </p>
      <p>സര്‍ക്കാര്‍ രൂപവത്കരണം സംബന്ധിച്ച പൊതുമിനിമം പരിപാടിക്ക് കോണ്‍ഗ്രസും എന്‍സിപിയും അന്തിമരൂപം ഉണ്ടാക്കിയതിന് പിന്നാലെയാണ് കൂടിക്കാഴ്ച. പൊതു മിനിമം പരിപാടിയുടെ വിശദാംശങ്ങളും മൂന്നു പാര്‍ട്ടികള്‍ക്കും ഇടയില്‍ മന്ത്രിസ്ഥാനങ്ങള്‍ പങ്കുവെക്കുന്നതിനെക്കുറിച്ചും പവാറും സോണിയയും ചര്‍ച്ച നടത്തുമെന്ന് എന്‍സിപി വൃത്തങ്ങള്‍ പറഞ്ഞു.</p>
      <p>എന്‍സിപിയുടെ കോര്‍ കമ്മിറ്റി യോഗം ഞായറാഴ്ച വൈകീട്ട് പുണെയില്‍ നടക്കുന്ന സാഹചര്യത്തിലാണ് കൂടിക്കാഴ്ച തിങ്കളാഴ്ചത്തേക്ക് മാറ്റിയത്. പുണെയിലെ യോഗത്തിനുശേഷമെ പവാര്‍ സോണിയയെ കാണാന്‍ ന്യൂഡല്‍ഹിക്ക് പോകൂ.</p>
      <p>മഹാരാഷ്ട്രയില്‍ രാഷ്ട്രപതിഭരണം പ്രാബല്യത്തില്‍ വന്നതിന് പിന്നാലെയും തിരക്കിട്ട സര്‍ക്കാര്‍ രൂപവത്കരണ ശ്രമങ്ങളുമായി മുന്നോട്ടു പോകുകയാണ് ശിവസേനയും എന്‍സിപിയും കോണ്‍ഗ്രസും. സര്‍ക്കാരിനെ പുറത്തുനിന്ന് പിന്തുണയ്ക്കുന്നതിന് പകരം കോണ്‍ഗ്രസ് സര്‍ക്കാരിന്റെ ഭാഗമാകുകതന്നെ വേണമെന്നാണ് എന്‍സിപി ആഗ്രഹിക്കുന്നതെന്ന് വാര്‍ത്താ ഏജന്‍സിയുടെ റിപ്പോര്‍ട്ടില്‍ പറയുന്നു.  </p>
    </article>
  </body>
</html>