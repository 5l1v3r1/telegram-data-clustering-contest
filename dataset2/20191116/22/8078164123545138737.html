<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_17/minorenne-prende-l-auto-madre-esce-strada-muore-b6e1074e-0931-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Incidente Udine, 16enne prende l’auto della madre, esce di strada e muore"/>
    <meta property="og:description" content="Nella notte di sabato a borde della vettura c’erano altri sette ragazzi, tutti minorenni che non hanno riportato conseguenze gravi"/>
  </head>
  <body>
    <article>
      <h1>Incidente Udine, 16enne prende l’auto della madre, esce di strada e muore</h1>
      <h2>Nella notte di sabato a bordo della vettura c’erano altri sette ragazzi, tutti minorenni che non hanno riportato conseguenze gravi</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Agostino Gramigna</a></address>
      <p>Ha preso la macchina della madre mentre lei stava dormendo in casa e si è messo al volante. Con lui c’erano altri sette amici, tra cui una ragazza. Dieci chilometri di corsa e l’auto s’è schiantata contro un palo della luce. Il ragazzo che guidava, Daniele Burelli, è morto. Aveva solo 16 anni ed era nato a Fagagna (Friuli Venezia Giulia). Il dramma si è verificato nella tarda notte di sabato (circa l’1.50). Una Opel Corsa, in cui stavano viaggiando gli otto minorenni, è uscita di strada sulla provinciale 5 tra Rodeano e San Daniele del Friuli e si è capottata dopo aver abbattuto un palo della luce e un cartello stradale.</p>
      <p><b>Daniele è morto sul colpo per le gravi lesioni</b>. Feriti gli altri sette amici, tutti ragazzi di 15 anni della zona. Molti di loro sono stati già dimessi con prognosi dagli otto ai venti giorni. Con molta probabilità due erano seduti davanti, quattro sui sedili posteriori e due avevano trovato posto nel bagagliaio. Poco prima dell’incidente uno di loro ha girato un breve video in cui si vedono gli altri ragazzi ridere e scherzare pubblicato poi su Instagram. Ad accorgersi che la macchina era sparita è stata la madre di Daniele che subito si era messa a cercare il figlio.</p>
      <figure>
        <img src="https://images2.corriereobjects.it/methode_image/2019/11/17/Interni/Foto%20Interni%20-%20Trattate/messaggio-kXYH-U31501027368166S-593x443@Corriere-Web.JPG?v=201911171601"/>
      </figure>
      <p><b>La famiglia di Daniele </b>ha lasciato un messaggio sul profilo Instagram del figlio. «Siamo i genitori, la nonna, il fratello minore e la sorella maggiore di Daniele — esordiscono i parenti —: vi ringraziamo di ricordarlo con frasi e foto e vi preghiamo, per favore non fate lo stesso errore che ha fatto lui, non rischiate la vostra vita per delle stronzate... vivetela». «Questo è un favore che vi chiediamo — proseguono — con il cuore in mano, speranzosi che la storia del nostro Daniele vi sia di esempio e che vi porti a ragionare prima di fare qualcosa di avventato».</p>
    </article>
  </body>
</html>