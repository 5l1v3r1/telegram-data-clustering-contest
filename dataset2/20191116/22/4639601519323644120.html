<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/sports/stefane-ase-ta-oneira-n-aggiksoun-ourano/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T22:06:24+00:00"/>
    <meta property="og:title" content="Στέφανε, άσε τα όνειρα ν’ αγγίξουν ουρανό!"/>
    <meta property="og:description" content="Μια μυθική καριέρα σε ηλικία μόλις 21 ετών. Οι μεγάλες επιτυχίες του Τσιτσιπά και η «εκτόξευση» στην κορυφή. Έτοιμος για να… στρογγυλοκαθίσει στο No1. Το λένε οι μύθοι του παγκόσμιου τένις αναγνωρίζοντας το ταλέντο του Έλληνα τενίστα"/>
  </head>
  <body>
    <article>
      <h1>Στέφανε, άσε τα όνειρα ν’ αγγίξουν ουρανό!</h1>
      <h2>Μια μυθική καριέρα σε ηλικία μόλις 21 ετών. Οι μεγάλες επιτυχίες του Τσιτσιπά και η «εκτόξευση» στην κορυφή. Έτοιμος για να… στρογγυλοκαθίσει στο No1. Το λένε οι μύθοι του παγκόσμιου τένις αναγνωρίζοντας το ταλέντο του Έλληνα τενίστα</h2>
      <address><time datetime="2019-11-16T22:06:24+00:00">16 Nov 2019, 22:06</time> by <a rel="author">Ευαγγελάτος Χριστόφος</a></address>
      <p>Θαρρείς πως υπάρχουν στιγμές που τα ονείρατα των μικρών μας χρόνων, βρίσκουν τρόπο να ξεπηδήσουν στην πραγματικότητα σε τούτη την… σφαίρα που γυρίζει ασταμάτητα.</p>
      <p>Και δεν χρειάζεται να «συνωμοτήσει» το σύμπαν για να πετύχεις αυτό που καψώνει μέσα σου. Κάματος χρειάζεται και θέληση. Ατσάλινα μόνο να’ ναι και τα δυο. Το τάλαντο που έλεγαν και οι αρχαίοι Έλληνες είναι απαραίτητο.</p>
      <p>
        <a href="https://www.in.gr/2019/11/16/in-tv/deltio/mandra-sygklonizoun-oi-martyries-ton-katoikon-dyo-xronia-meta/">Μάνδρα : Συγκλονίζουν οι μαρτυρίες των κατοίκων, δύο χρόνια μετά</a>
      </p>
      <p>Μα για να σε μάθει μια χώρα με το μικρό σου όνομα είναι βέβαιο πως ο ιδρώτας της δουλειάς βαραίνει το κορμί. Δεν φτάνει μόνο το τάλαντο.</p>
      <p>Ο Στέφανος λοιπόν. Ο νεαρός που έκανε τους Έλληνες να μπουν στα… κορτ. Να μάθουν για το φόρχαντ. Να εστιάσουν στο ντιρέκτ. Να μιλήσουν για τις διαφορές στο χώμα και το χορτάρι. Να γίνουν «ειδικοί» και στο τένις αναλύοντας μ’ έναν μοναδικό τρόπο το άθλημα.</p>
      <p>Σα να έχουν πιάσει όλοι ρακέτα. Και δεν μιλάμε προφανώς για σκηνικό καλοκαιριού σε παραλίες με τον ήλιο να «καίει»., Εδώ μιλάμε ότι για χάρη του μάγκα έμαθε επαγγελματικό τένις μια χώρα σε λιγότερο από δύο χρόνια. Ταχύρυθμα μαθήματα δίχως άλλο.</p>
      <p>Ο Στέφανος Τσιτσιπάς (για να κάνουμε και τις συστάσεις αν και μάλλον είναι περιττές) είναι ο μύθος που γιγαντώνεται. Όχι μόνο σε ότι αφορά τον ελληνικό αθλητισμό, αλλά το παγκόσμιο τένις καθώς η αφεντιά του έφτασε μέχρι το Nο 6 της παγκόσμιας κατάταξης.</p>
      <p>Και στόχος βεβαίως – βεβαίως, είναι η αναρρίχηση στην κορυφή. Εκεί που έχουν… στρογγυλοκαθίσει για μεγάλο διάστημα τα ινδάλματα του Στέφανου. Ο Φέντερερ, ο Ναδάλ και ο Τζόκοβιτς.</p>
      <p>Και μια ωραία λεπτομέρεια. Τους έχει νικήσει και τους τρεις κάτι που αναδεικνύει τις τεράστιες δυνατότητες του Έλληνα τενίστα. Γι’ αυτές τις δυνατότητες άλλωστε έχουν μιλήσει με τα καλύτερα λόγια οι τρεις κορυφαίοι αθλητές που προαναφέραμε. Τα είπαν αυτοί και τέρμα.</p>
      <p>Γιατί όταν προσωπικότητες όπως ο Ελβετός, ο Ισπανός και ο Σέρβος εκθειάζουν το αγωνιστικό προφίλ ενός αντιπάλου τους, τότε η δουλειά γίνεται σωστά. Και με το παραπάνω θα προσθέταμε, έτσι για να βάλουμε την πινελιά μας στον καμβά.</p>
      <p>Ο Στέφανος λοιπόν έβαλε το τένις στα σπίτια των Ελλήνων κι εμείς μετά το ποδόσφαιρο και το μπάσκετ μάθαμε (τρόπος του λέγειν φυσικά) τα πάντα για το άθλημα μέσα σ’ ένα χρόνο!</p>
      <p>Ακολουθώντας τα… χνάρια του πατέρα και της μητέρας του ο δρόμος τον… έβγαλε στο κορτ. Δεν θέλησε να ξεστρατήσει αν και οι ποδοσφαιρικές σειρήνες θέλησαν να τον πλανέψουν. Τα γονίδια βλέπετε είχαν και ποδόσφαιρο. Όλα θα τα πούμε, χωρίς βιασύνες.</p>
      <p>Ο 21χρονος Στέφανος λοιπόν πρωτόπαιξε με την ρακέτα και το κίτρινο μπαλάκι σε ηλικία τριών ετών. Λογικό, αν αναλογιστεί κάποιος ότι οι γονείς του ήταν τενίστες.</p>
      <p>Και ο Απόστολος και η Γιούλια. Η Ρωσίδα μητέρα του μάλιστα, ήταν μια πολύ μεγάλη αθλήτρια στην πάλαι ποτέ Σοβιετική Ένωση και είχε εκπροσωπήσει την πατρίδα της σε σπουδαίες διοργανώσεις.</p>
      <p>Ο μπαμπάς τένις. Η μητέρα τένις. Αλλά ο παππούς; Να σου και η μπαλίτσα. Ο παππούς ποδόσφαιρο και σε επίπεδο κορυφής. Ο Σεργκέι Σάλνικοφ έκανε σπουδαία καριέρα σαν ποδοσφαιριστής και για να λέμε και τα πράγματα με το όνομα τους, το «μικρόβιο» του ποδοσφαίρου υπάρχει στον Στέφανο.</p>
      <p>Πάνω από 100 γκολ είχε πετύχει ο Σάλνικοφ στο πρωτάθλημα της ΕΣΣΔ και δεν είναι τυχαίο πως η Σοβιετική Ένωση τον είχε τιμήσει και με την έκδοση γραμματοσήμου. Ο Στέφανος λοιπόν γουστάρει μπάλα και δηλώνει θαυμαστής του Ροναλντίνιο.</p>
      <p>Λογικό. Διόλου παράξενο γιατί θα έχει προφανώς παρακολουθήσει τον Βραζιλιάνο μάγο να κάνει γκελάκια με μπαλάκι του τένις. Κι όταν βλέπεις τον «Ro» σε στιγμές κεφιού γίνεσαι… θαυμαστής.</p>
      <p>Ας επιστρέψουμε όμως στο άθλημα που διαπρέπει ο Τσιτσιfast αφήνοντας την μπάλα και τον Ροναλντίνιο στην ησυχία τους. Ο Τσιτσιπάς είναι ήδη μέλος της ελίτ των κορτ και ο ελληνικός αθλητισμός βρίσκει στο πρόσωπο του Στέφανου έναν ηγέτη.</p>
      <p>Μια φυσιογνωμία που αναδεικνύει το ταλέντο, την μαχητικότητα, την «εκτόξευση» σε πρωτοφανές επίπεδο επιτυχίας σε ότι έχει να κάνει με το συγκεκριμένο άθλημα. Γιατί όντως πρόκειται για μια πρωτοφανή πορεία.</p>
      <p>Κανείς δεν πρέπει να λησμονεί ότι μιλάμε για ένα άθλημα που η χώρα μας δεν είχε καν… ονειρευτεί τέτοιου είδους διακρίσεις. Γι’ αυτό και η επιτυχία του Στέφανου ή καλύτερα για ν’ ακριβολογούμε, οι θρίαμβοι του αποκτούν διττή σημασία. Αξία ανεκτίμητη για να βάλουμε και την διαφημιστική πινελιά.</p>
      <p>Μπήκε ξαφνικά στα πρωτοσέλιδα. Το ίδιο ξαφνικά ξεκίνησαν και οι συζητήσεις γύρω από το όνομα του. Ξαφνικά αλλά με πορεία ανοδική, μια διαδρομή που έκανε τα κοντέρ της δημοσιότητας να τρεμοπαίζουν.</p>
      <p>Η μια νίκη μετά την άλλη. Και να τα πρωτοσέλιδα. Και να σου οι μεγάλες αναφορές στα δελτία ειδήσεων. Και οι συνεντεύξεις, τα αφιερώματα, οι μεταδόσεις των αγώνων του. Η χώρα κινούνταν (και) σε ρυθμούς Τσιτσιπά.</p>
      <p>Μετά τον Γιάννη στο NBA υπήρχε και ο Στέφανος. Ο Αντετοκούνμπο στο μπάσκετ και ο Τσιτσιπάς στο τένις. Κινούνται αμφότεροι σε επίπεδο μυθικών διαστάσεων προσφέροντας στιγμές περηφάνιας σε όλους τους Έλληνες.</p>
      <p>Ο 21χρονος Στέφανος γράφει ιστορία και η μελάνη περνάει τις λέξεις στο χαρτί. Έχουν γραφτεί πολλά κι έχουν ειπωθεί περισσότερα για όσα έχει πετύχει ο νεαρός Έλληνας πρωταθλητής.</p>
      <p>Όταν όμως έχεις νικήσει Φέντερερ, Τζόκοβιτς και Ναδάλ δεν χρειάζονται και πολλά λόγια για να παρουσιάσεις το ταλέντο σου. Οι νίκες τα λένε όλα. Όπως τα έχουν πει και θρύλοι του αθλήματος για τις δυνατότητες του Τσιτσιπά. Ο ΜακΈνρο, ο Λεντλ, ο Μποργκ.</p>
      <p>Το παρών του ανήκει και το μέλλον απλώνεται μπροστά θαρρείς σαν μια μεγάλη πρόκληση. Μα για τούτες τις προκλήσεις γεννήθηκαν οι Έλληνες.</p>
      <p>Κι όσο για το που μπορεί να φτάσει ο Στέφανος; «Ωραίο» ερώτημα. Μα μπορεί να βάλει κάποιος… ταβάνι στα όνειρα ενός παλικαριού 21 ετών; Μπαίνουν μωρέ όρια στα όνειρα.</p>
      <p>Ως τον ουρανό και άλλο τόσο που λέγαμε και στις εποχές της «άγριας νιότης» μας. Γιατί κανείς δεν πρέπει να ξεχνά ότι και ο Στέφανος είναι στα πολύ μικράτα του. Σε ηλικία μόλις 21 ετών φιγουράρει στις πρώτες θέσεις κι έχει κάθε λόγο να αισθάνεται υπερήφανος για την εξέλιξη του.</p>
      <p>Αρκεί μόνο να θυμίσουμε πως χρειάστηκαν λιγότερα από δύο χρόνια για να «σκαρφαλώσει» ο Έλληνας τενίστας στο top 10. Το συγκεκριμένο κατόρθωμα θα μπορούσε να το συναντήσει κάποιος σε παραμύθια που έλεγαν τα χρόνια τα παλιά οι γιαγιάδες μπροστά στο τζάκι.</p>
      <p>Ευτυχώς για τον δικό μας Στέφανο δεν είναι ένα ακόμα… και ζήσαν αυτοί καλά κι εμείς καλύτερα. Είναι η πραγματικότητα και η παρουσία ενός Έλληνα σε τόσο ψηλή θέση της παγκόσμιας κατάταξης, φανερώνει πως μέσα από την σκληρή δουλειά επιτυγχάνεται η αναγνώριση.</p>
      <p>Η μητέρα του Στέφανου, Yulia Salnikova, έχει να λέει για την μέρα που της είπαν πως ο γιος της θα ασχοληθεί με το τένις. Πρόκειται για την 12η Αυγούστου 1998, Ναι, την μέρα γέννησης του Στέφανου.</p>
      <p>Ποιος έκανε την πρόβλεψη; Ο γιατρός που την βοήθησε να γεννήσει της είχε πει προφητικά. «Θ’ ασχοληθεί με το τένις, βγήκε με το χέρι ψηλά. Σα να κρατάει ρακέτα». Η Γιούλια έχει κάνει την συγκεκριμένη δήλωση σε συνέντευξη σε αγγλικό μέσο ενημέρωσης και 21 χρόνια μετά ένα είναι σίγουρο. Ο γιατρός δικαιώθηκε και μάλιστα με τον πλέον εντυπωσιακό τρόπο.</p>
      <p>Ο Τσιτσιπάς νίκησε το απόγευμα του Σαββάτου τον «βασιλιά» Ρότζερ με 2-0 σετ, κατακτώντας μια επική πρόκριση στον τελικό του ATP. Κατόρθωμα μυθικών διαστάσεων και τώρα είναι η ώρα για τα «πρεπά» όπως συνηθίζει να γράφει και ο Βασίλης Σκουντής.</p>
      <p>Τα «πρεπά» λοιπόν για τον Στέφανο είναι πολλά. Όχι μόνο για όσα έχει πετύχει σε διάστημα μικρότερο των δύο χρόνων αλλά για αυτά που θα έρθουν. Για τα μελλούμενα μάγκα μου κι όχι γι’ αυτά που πέρασαν.</p>
      <p>Σημαντικά κι αυτά που ανήκουν στο παρελθόν γιατί είναι η βάση. Μα αυτά που μέλλει να έρθουν θα είναι ακόμα μεγαλύτερα. Θα είναι η κατάκτηση της κορυφής και η παραμονή στο πολυθρύλητο No 1.</p>
      <p>Εκεί δηλαδή που βλέπουν τον Στέφανο και οι τρεις «μύθοι» του αθλήματος. Κι όταν ο Ελβετός, ο Ισπανός και ο Σέρβος μιλούν για Τσιτσιπά στην κορυφή, τότε απομένει μόνο ένα πράγμα. Να δικαιώσει ο Στεφ τα ινδάλματα του.</p>
      <p>
        <a href="https://www.tovima.gr/2019/11/17/sports/stefane-ase-ta-oneira-n-aggiksoun-ourano/">Στέφανε, άσε τα όνειρα ν’ αγγίξουν ουρανό!</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/16/politics/mareva-se-tsitsipa-ourliazame-pame-paiktara/"/>
        <a href="https://www.tovima.gr/2019/11/16/sports/fenterer-itan-kalyteros-apo-emena-simera/"/>
        <a href="https://www.tovima.gr/2019/11/16/politics/o-tsitsipas-o-grousouzis-mitsotakis-kai-ta-troll-pou-exasan-ta-epixeirimata-tous/"/>
        <a href="https://www.tovima.gr/2019/11/16/sports/tsitsipas-ta-sygxaritiria-tou-olympiakou/"/>
        <a href="https://www.tovima.gr/2019/11/16/sports/tsitsipas-den-mporo-na-to-pistepso-o-teleytaios-pontos-kai-oi-panigyrismoi/"/>
        <a href="https://www.tovima.gr/2019/11/16/sports/aytos-einai-o-pontos-pou-xarise-ti-niki-ston-tsitsipa/"/>
        <a href="https://www.tovima.gr/2019/11/16/politics/tsitsipas-i-anartisi-mitsotaki-gia-tin-epiki-niki-tou/"/>
        <a href="https://www.tovima.gr/2019/11/16/sports/thriamvos-tou-tsitsipa-nikise-ton-fenterer-kai-perase-ston-teliko/"/>
        <a href="https://www.tovima.gr/2019/11/16/politics/ston-imiteliko-tsitsipa-fenterer-o-mitsotakis/"/>
      </related>
    </article>
  </body>
</html>