<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-kidambi-srikanth-knocked-out-of-hong-kong-open-2853609.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T22:31:36+00:00"/>
    <meta property="og:title" content="हांगकांग ओपन में श्रीकांत की हार से चुनौती खत्म"/>
    <meta property="og:description" content="भारतीय बैडमिंटन खिलाड़ी किदाम्बी श्रीकांत शनिवार (16 नवंबर) को यहां सेमीफाइनल में स्थानीय प्रबल दावेदार ली चेयुक यिऊ से सीधे गेम में हारकर 400,000 डॉलर इनामी राशि के हांगकांग ओपन से बाहर हो गये।..."/>
  </head>
  <body>
    <article>
      <h1>हांगकांग ओपन में श्रीकांत की हार से चुनौती खत्म</h1>
      <address><time datetime="2019-11-16T22:31:36+00:00">16 Nov 2019, 22:31</time> by <a rel="author">लाइव हिंदुस्तान टीम,हांगकांग</a></address>
      <p>भारतीय बैडमिंटन खिलाड़ी किदाम्बी श्रीकांत शनिवार (16 नवंबर) को यहां सेमीफाइनल में स्थानीय प्रबल दावेदार ली चेयुक यिऊ से सीधे गेम में हारकर 400,000 डॉलर इनामी राशि के हांगकांग ओपन से बाहर हो गये। पूर्व नंबर एक खिलाड़ी को 42 मिनट तक चले मुकाबले में 9-21 23-25 से पराजय झेलनी पड़ी जिसमें उन्होंने दूसरे गेम में छह गेम प्वॉइंट गंवाये।</p>
      <p>इंडिया ओपन सुपर 500 में अंतिम चार में जगह बनाने के बाद यह उनका पहला सेमीफाइनल मुकाबला था। वह उस टूर्नामेंट में उप विजेता रहे थे। श्रीकांत शुरुआती गेम में पहले ही पिछड़ गये जिसमें ली ने 6-1 से बढ़त बना ली। भारतीय खिलाड़ी ने बराबरी करने की कोशिश की लेकिन वह अंतर को कम नहीं कर सके।</p>
      <p>दूसरे गेम में श्रीकांत ने 5-1 की बढ़त हासिल कर ली थी, लेकिन जल्द ही ली बराबरी पर पहुंच गये। दोनों खिलाड़ियों ने एक दूसरे की बराबरी करने की कोशिश की, श्रीकांत इसमें आगे निकल गये, लेकिन लय टूटने के कारण पिछड़ने लगे।</p>
      <p>श्रीकांत ने पिछले साल इंडिया ओपन में 23 वर्षीय ली को सीधे गेम में पराजित किया था और यह इन दोनों के कैरियर में आपस में पहली भिड़ंत थी। अब दोनों का जीत हार का रिकार्ड 1-1 से बराबर हो गया है। श्रीकांत के हारने से भारतीय चुनौती भी समाप्त हो गयी। </p>
    </article>
  </body>
</html>