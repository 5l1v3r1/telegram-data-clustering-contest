<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_17/italia-nazionale-europei-avversarie-dell-italia-belgio-francia-ancora-piu-forti-b64b4a72-0924-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Nazionale, le avversarie dell’Italia: Belgio e Francia ancora più forti"/>
    <meta property="og:description" content="Il punto sulle avversarie: la Spagna sembra «vecchia», l’Inghilterra cresce ancora, la Germania sta ripartendo"/>
  </head>
  <body>
    <article>
      <h1>Nazionale, le avversarie dell’Italia: Belgio e Francia ancora più forti</h1>
      <h2>Mancini: «Vogliamo essere quelli che battono i più forti», ma a che punto siamo? La Spagna sembra «vecchia», l’Inghilterra cresce ancora, la Germania sta ripartendo</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Paolo Tomaselli</a></address>
      <p>«Non vogliamo essere i più forti, ma quelli che battono i più forti»: partendo dalla frase celebre di Jurgen Klopp, tecnico del Liverpool campione d’Europa, Roberto Mancini ha preso tempo: «Ci stiamo lavorando, vogliamo fare qualcosa di bello». Ma da qui a giugno punta a colmare il gap. Una missione possibile?</p>
      <p><b>Belgio in pole: la miglior squadra nelle qualificazioni è stata il Belgio di Martinez,</b> terzo al Mondiale. Da Hazard (Eden, ma contro la Russia sabato ha segnato anche il fratello Thorgan) a Lukaku, da De Bruyne a Witsel, un concentrato di potenza, talento e ormai anche di esperienza che mette paura: il prossimo Europeo sembra l’appuntamento con la maturità per una generazione d’oro che era già favorita in Francia nel 2016: la sconfitta con l’Italia di Conte all’esordio però mandò i Diavoli Rossi fuori giri.</p>
      <p><b>Mbappé sogna la doppietta</b>: la Francia campione del mondo è anche vicecampione d’Europa e punta a vendicare la sconfitta in casa contro il Portogallo nella finale del 2016. Da allora ha un Mbappé in più, anche se l’attaccante del Psg non è ancora al top. Così come Griezmann, mentre per far girare le due stelle Deschamps si affida ancora al vecchio Giroud: ma la Francia è un gruppo ancora giovane, con continui innesti. E ha capito come si vince.</p>
      <p><b>La Spagna senza guida? </b>«Dopo le qualificazioni parleremo» ha detto il presidente della Federazione spagnola Rubiales: in ballo c’è la posizione del c.t. Moreno, che sembra a tempo, dopo aver sostituito Luis Enrique che ha abbandonato per la straziante vicenda della figlia. Qualunque sarà l’allenatore, la Spagna si prepara per la prima volta nella sua storia ad affrontare un torneo con 4 giocatori over 34, Sergio Ramos, Navas, Albiol e il redivivo Cazorla: segno di un ricambio generazionale non del tutto compiuto? Può essere ma la Roja resta in prima fascia.</p>
      <p><b>Inghilterra e Germania </b>Gli inglesi per crescere ancora. I tedeschi per tornare in alto dopo il flop del Mondiale. Ognuno ha le sue motivazioni, ma la squadra di Soutghate sembra ancora in fase ascendente, per potenziale ed età media delle sue stelle, Sterling e Kane su tutti. I tedeschi sono in fase di rinnovamento, ma hanno vinto il girone contro l’Olanda e sono pronti a ripartire.</p>
      <p><b>E Ronaldo?</b> Come quattro anni fa nessuno parla del Portogallo come favorito, ma oltre a Ronaldo, invecchiato bene ma pur sempre 35enne, il c.t. Fernando Santos conta sulla maturazione di Bernardo Silva, Guedes, Paciencia e su un gruppo che a Francia 2016, al di là di un cammino rocambolesco e fortunato, si è dimostrato molto compatto. Basterà per stupire ancora?</p>
    </article>
  </body>
</html>