<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_17/brexit-tassa-700-euro-accedere-cure-mediche-15a366f0-092d-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Brexit, tassa di 700 euro ai cittadini europei per accedere alle cure mediche"/>
    <meta property="og:description" content="I cittadini europei in Gran Bretagna dovranno pagare una tassa di 625 sterline (oltre 700 euro) per poter accedere alla sanità britannica"/>
  </head>
  <body>
    <article>
      <h1>Brexit, tassa di 700 euro ai cittadini europei per accedere alle cure mediche</h1>
      <h2>I cittadini europei in Gran Bretagna dovranno pagare una tassa di 625 sterline (oltre 700 euro) per poter accedere alla sanità britannica</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Luigi Ippolito, corrispondente da Londra</a></address>
      <p>Tassa sulla sanità per gli europei dopo la Brexit: una stangata di oltre settecento euro che si abbatterà sui cittadini comunitari a partire dal gennaio 2021, cioè quando sarà concluso il periodo di transizione che farà seguito all'uscita di Londra dalla Ue, prevista per il prossimo 31 gennaio.</p>
      <p><b>È la misura principale contenuta nel pacchetto sull'immigrazione </b>reso pubblico oggi dal governo, il cui obiettivo è quello di equiparare gli immigrati europei a quelli extra-Ue dopo la Brexit. Attualmente in Gran Bretagna i cittadini comunitari hanno diritto alle cure mediche gratuite, fornite dal Sevizio sanitario britannico, mentre gli extra-comunitari devono pagare una tassa di 400 sterline. A partire da 2021, invece, tutti saranno soggetti al pagamento di 625 sterline (circa 720 euro, al cambio attuale), indipendentemente dalla provenienza geografica: solo così si potrà accedere alle cure mediche.</p>
      <slideshow>
        <figure>
          <img src="https://images2.corriereobjects.it/methode_image/2019/10/17/Esteri/Foto%20Esteri%20-%20Trattate/311.0.387815206-k2eG-U31402119107117Q9G-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/10/17/Esteri/Foto%20Esteri%20-%20Trattate/8.0.593145413-k2eG-U31402119107117TWH-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/10/17/Esteri/Foto%20Esteri%20-%20Trattate/31.0.595867205-k2eG-U31402119107117GaD-593x443@Corriere-Web-Sezioni.jpg"/>
        </figure>
        <figcaption>Dal confine irlandese agli expat: Brexit, ecco che cosa cambia</figcaption>
      </slideshow>
      <p><b>Il governo britannico ne fa una questione di equità</b>: «Rendere più giusto l'accesso al servizio sanitario fa parte di un più giusto sistema di immigrazione in generale - ha spiegato il ministro Michael Gove -. Non è corretto che gente dalla Bulgaria o dalla Slovenia possa venire qui e avere automaticamente dei diritti che non hanno quelli che provengono dal Bangladesh o da Singapore». Ma d'altra parte in questo modo gli europei perderanno un diritto che era stato loro garantito da decenni (la misura riguarda solo i nuovi arrivi, chi già si trova in Gran Bretagna prima della Brexit continuerà ad avere la sanità gratuita).</p>
      <slideshow>
        <figure>
          <img src="https://images2.corriereobjects.it/methode_image/2019/09/02/Economia/Foto%20Economia%20-%20Trattate/AFP_1JZ3VV-k0uB-U3140279845022enG-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/09/02/Economia/Foto%20Economia%20-%20Trattate/AFP_1BI6EG-kIHC-U3140279845022gJI-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/09/02/Economia/Foto%20Economia/7998a7955349ec090a66119c79ec537f.jpg"/>
        </figure>
        <figcaption>Brexit, cosa cambia? Le 8 cose da sapere per viaggiare e lavorare con serenità in Gran Bretagna</figcaption>
      </slideshow>
      <p><b>Stretta anche sugli arrivi in generale: dopo la Brexit </b>entrerà in vigore un sistema di controllo dell'immigrazione «a punti» che privilegerà i lavoratori qualificati. E non ci si potrà trasferire in Gran Bretagna senza avere già una offerta di lavoro in tasca (unica eccezione gli scienziati e gli imprenditori che vogliono avviare un'azienda). Dunque si bloccherà il flusso di migliaia di giovani italiani che ogni anno sbarcano a Londra in cerca di opportunità (e in ogni caso guai ad ammalarsi, si rischia il salasso finanziario).</p>
    </article>
  </body>
</html>