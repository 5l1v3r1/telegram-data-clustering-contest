<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Maria-West-Side-Story-sentir_0_2345765423.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T22:13:58+00:00"/>
    <meta property="og:title" content="La Maria de ‘West Side story’ ja no s’ha de sentir maca"/>
    <meta property="og:description" content="La nova producció de Broadway del gran musical de Bernstein elimina la icònica cançó ‘I feel pretty’"/>
  </head>
  <body>
    <article>
      <h1>La Maria de ‘West Side story’ ja no s’ha de sentir maca</h1>
      <h2>La nova producció de Broadway del gran musical de Bernstein elimina la icònica cançó ‘I feel pretty’</h2>
      <address>
        <time datetime="2019-11-16T22:13:58+00:00">16 Nov 2019, 22:13</time>
      </address>
      <p>¿Revisionisme cultural i censura en l’era del Me Too o un petit ajustament necessari per fer fluir l’espectacle amb més agilitat i adaptar-lo al segle XXI? La premsa especialitzada dels Estats Units, i també alguna de generalista britànica com <i>The Times</i> i <i>The Telegraph</i>, s’han fet aquesta pregunta després que aquesta setmana els aficionats al musical descobrissin, amb un punt d’escepticisme si més no, que la nova producció de Broadway de <i>West Side story </i>ha suprimit la cançó <i>I feel pretty</i> i el número de ballet <i>Somewhere.</i></p>
      <p>No és l’únic cas d’adaptació -alguns en diuen traïció- a les noves realitats pel qual més d’un comentarista s’ha posat les mans al cap. Les alertes també han sonat amb la producció que s’estrena aquest vespre a BBC One del clàssic de H.G. Wells <i>La guerra dels mons, </i>i també per les notícies del rodatge de la vint-i-cinquena pel·lícula de James Bond, <i>No time to die</i>, potser l’última en què un home farà de 007 abans que li doni vida una actriu.</p>
      <h3>‘Enfant terrible’ del teatre</h3>
      <p>La nova versió de Broadway de <i>West Side story</i>, la cinquena als escenaris de Nova York des de la seva estrena, el 1957, la dirigeix Ivo van Hove. <i>Enfant terrible</i> del teatre experimental, el belga és conegut per les seves diferents adaptacions amb èxit dels clàssics d’Arthur Miller <i>The crucible (Les bruixes de Salem)</i> i <i>A view from the bridge (Panorama des del pont)</i>. En una entrevista a l’edició nord-americana de <i>Vogue</i>, comentava també aquesta setmana el perquè dels seus canvis a l’obra de Leonard Bernstein i Stephen Sondheim. “El repte més gran -afirmava- serà seduir el públic per seguir la nostra manera d’explicar aquesta història”.</p>
      <p>Com ha fet en anteriors ocasions, Van Hove intenta reduir a l’essència l’obra que en què treballa per oferir-ne una nova versió. A <i>West Side story, </i>que obrirà en funcions prèvies el 10 de desembre per estrenar-se oficialment el 6 de febrer de l’any vinent, també ho ha fet. Hi ha introduït vídeo i, per primer cop en la història del muntatge als escenaris nord-americans, la coreografia és nova de trinca, a càrrec de la prestigiosa Anne Teresa de Keersmaeker. Però, sens dubte, el més significatiu i per a alguns polèmic és que hagi suprimit la cançó <i>I feel pretty (Em sento maca)</i>,que canta la Maria, interpretada a la pel·lícula del 1961 per Natalie Wood. A més, Van Hove també ha eliminat el número de ballet de la cançó <i>Somewhere</i> i ha decidit utilitzar la versió cinematogràfica d’<i>America</i> i no pas l’original del musical.</p>
      <p>Una certa ambigüitat en les seves paraules, o potser una provocació, és el que ha despertat els recels de determinats comentaristes. Perquè el director belga apuntava també a <i>Vogue </i>que, quan va tornar a escoltar i a llegir <i>West Side story</i>, va descobrir “aquest món tan brutal, un món dividit on la gent busca la unitat mitjançant l’exclusió de l’altre, de la persona que no és com tu”. “Semblava -afegia- que l’obra s’hagués escrit ahir. La nostra aspiració: fer un <i>West Side story</i> per al segle XXI”. Aquesta adaptació “al segle XXI” és el que la comentarista de <i>The Telegraph</i> Allison Pearson posava sota sospita amb una ironia prou exagerada: “Com bé sabem, les dones d’avui han deixat de preocupar-se pel seu aspecte. Ja no els agrada vestir-se per passar una gran nit i no es preocupen pel seu atractiu cap a l’altre sexe, si és que l’altre sexe existeix, perquè l’última vegada que els vaig comptar n’hi havia set”.</p>
      <h3>Repeticions</h3>
      <p>Però no sembla que l’aposta del director sigui tan grollera. A més, ell mai s’ha caracteritzat per agenollar-se davant de la correcció política. Ha justificat les seves decisions i ha dit que l’acció de l’espectacle té lloc al llarg de 48 hores i que vol que la producció capti aquesta cursa contra el temps: “Sents que aquestes persones corren cap a la mort i no se’n poden escapar”. D’acord amb el plantejament del director, <i>I feel pretty</i> i el ballet <i>Somewhere</i> distraurien l’espectador d’aquest fet.</p>
      <p>Però, a més, l’operació quirúrgica duta a terme per Van Hove encaixa perfectament amb els sentiments de Sondheim amb relació a les lletres de l’espectacle. Al seu llibre <i>Finishing the hat</i>, la recopilació de les lletres que va escriure entre el 1954 i el 1981, l’autor de la lletra d’<i> I feel pretty</i> diu que la cançó és plena de repeticions i mancada de substància. Sheldon Harnick -l’autor de les cançons d’<i> El violinista a la teulada</i> - va assenyalar aquests i altres defectes, però Sondheim no va poder convèncer ningú de les imperfeccions. I al seu llibre també afirma: “Vaig rescriure ràpidament la lletra per fer-la més senzilla i ajustada a la manera d’expressar-se de les noies a la resta de la partitura, però als meus col·laboradors no els va agradar. Els agradava com estava”.</p>
      <p>Seixanta-dos anys després de l’estrena del musical a Broadway, Stephen Sondheim ha autoritzat la supressió de la cançó. El conservadorisme cultural, però, hi ha vist una manipulació amb una agenda política concreta al darrere. Ja sigui una cosa o l’altra, el que comptarà a partir de la primera funció a Nova York el mes vinent serà la reacció del públic, i si, malgrat tot, malgrat el parer del mateix autor, el públic considera o no que la cançó s’ho val i que la Maria té tot el dret a sentir-se maca en l’època del Me Too.</p>
      <p>Un altre moment determinant per a la història de <i>West Side story</i>, però potser molt més determinant que la nova versió de Broadway, serà la decisió que prengui Steven Spielberg, que el desembre del 2020 estrenarà el <i>remake</i> del film de Jerome Robbins i Robert Wise.</p>
    </article>
  </body>
</html>