<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kubisova-koncert-zakoncila-zpevem-ceskoslovenske-hymny/1821696?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T22:05:00+00:00"/>
    <meta property="og:title" content="Kubišová koncert zakončila zpěvem československé hymny"/>
    <meta property="og:description" content="Praha - Zpěvem hymny bývalého Československa dnes Marta Kubišová zakončila ve zcela zaplněné pražské Lucerně svůj výjimečný koncert. Spolu s ní celou hymnu včetně slovenské části Nad Tatrou sa blýska zazpíval host programu s názvem Samet 30 Vojtěch Dyk. Nadšení posluchači si poté ještě jednou vytleskali skladbu Hey Jude. Údajně se jednalo o poslední vystoupení Kubišové, která před dvěma lety 1. listopadu v den svých 75. narozenin ukončila pěveckou kariéru."/>
  </head>
  <body>
    <article>
      <h1>Kubišová koncert zakončila zpěvem československé hymny</h1>
      <address><time datetime="2019-11-16T22:05:00+00:00">16 Nov 2019, 22:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zpěvem hymny bývalého Československa dnes Marta Kubišová zakončila ve zcela zaplněné pražské Lucerně svůj výjimečný koncert. Spolu s ní celou hymnu včetně slovenské části Nad Tatrou sa blýska zazpíval host programu s názvem Samet 30 Vojtěch Dyk. Nadšení posluchači si poté ještě jednou vytleskali skladbu Hey Jude. Údajně se jednalo o poslední vystoupení Kubišové, která před dvěma lety 1. listopadu v den svých 75. narozenin ukončila pěveckou kariéru.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1534883654_P201808211008701.jpg"/>
        </figure>
        <figure>
          <img src="https://i3.cn.cz/6/1573938554_P201911160709901.jpg"/>
        </figure>
        <figure>
          <img src="https://i3.cn.cz/6/1573938587_P201911160710101.jpg"/>
        </figure>
        <figure>
          <img src="https://i3.cn.cz/6/1573938718_P201911160712101.jpg"/>
        </figure>
        <figure>
          <img src="https://i3.cn.cz/6/1573938780_P201911160712701.jpg"/>
        </figure>
        <figure>
          <img src="https://i3.cn.cz/6/1573938798_P201911160713301.jpg"/>
        </figure>
        <figure>
          <img src="https://i3.cn.cz/6/1573938887_P201911160714701.jpg"/>
        </figure>
      </slideshow>
      <p>"Doufám, že to bude opravdu definitivně mé poslední vystoupení. Já už skončila před dvěma roky, ale všechna ta výročí mi dala zabrat. Líto mi to určitě nebude," uvedla Kubišová před vystoupením. Během něj pak prohlásila, že "v životě nezpívala v takovém fyzickém rozkladu".</p>
      <p>Vystoupení věnované památce Václava Havla zpěvačka za doprovodu skupiny Petra Maláska zahájila skladbou S nebývalou ochotou. Nadšené publikum provázelo potleskem začátek každé další písně, mezi kterými byly Lampa, Dobrodružství s panem Bohem, Ringo - Ding nebo Teď. Ovace ve stoje pak doprovodily Hey Jude a lidé již zůstali stát až do konce koncertu. Před ním zazněla i legendární skladba Modlitba pro Martu.</p>
      <p>"Zpívala jsme s tebou všechny texty, všichni tě milujeme," řekla zpěvačce Dagmar Havlová. Spolu s ní v první řadě zasedli například Petr Štěpánek, Zlata Adamovská nebo Eva Holubová.</p>
      <p>Večer zahájil další host Honza Křížek skladbou Ej padá padá rosenka z repertoáru jeho bývalé skupiny Blue Effect. Posluchačům nabídl také skladbu Bratříčku zavírej vrátka písničkáře Karla Kryla. Dyk se ve svém vystoupení zaměřil zejména na zahraniční melodie. Přítomné však potěšil i písní Lady Carneval známou v podání Karla Gotta nebo hitem Petra Nováka Klaunova zpověď.</p>
      <p>Marta Kubišová byla jednou z hvězd československé hudební scény 60. let. Anketu o nejpopulárnější zpěvačku Zlatý slavík vyhrála třikrát (1966, 1968 a 1969) a získala také zlatou Bratislavskou lyru 1968. Vystoupila mimo jiné v pařížské Olympii, v Cannes na festivalu MIDEM a zahrála si ve filmu svého budoucího manžela Jana Němce Mučedníci lásky nebo v seriálu Píseň pro Rudolfa III. ve kterém zazněla také Modlitba pro Martu.</p>
      <p>Za normalizace byla Kubišová postihována komunistickým režimem. Někdejší mluvčí Charty 77 se mohla vrátit k vystupování až téměř po dvaceti letech v listopadu 1989. Poslední studiové album s názvem Soul vydala před třemi lety.</p>
    </article>
  </body>
</html>