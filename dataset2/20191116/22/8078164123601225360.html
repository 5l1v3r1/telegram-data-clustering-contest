<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_17/sigaretta-elettronica-apple-cancella-store-tutte-app-tema-04f61118-0928-11ea-bfcd-f8db45ad9b32.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Sigaretta elettronica, Apple cancella dallo Store tutte app sul tema"/>
    <meta property="og:description" content="In un colpo solo&amp;#44; Apple ha cancellato dall'App Store tutte le applicazioni dedicate alla sigaretta elettronica&amp;#46;"/>
  </head>
  <body>
    <article>
      <h1>Sigaretta elettronica, Apple cancella dallo Store tutte app sul tema</h1>
      <h2>L'azienda: «Siamo d'accordo con gli esperti che hanno definito la diffusione di questi dispositivi una crisi per la salute pubblica e un'epidemia tra i giovani»</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Alessio Lana</a></address>
      <p>In un colpo solo, Apple ha cancellato dall'App Store tutte le applicazioni dedicate alla sigaretta elettronica. <b>Erano 181</b>, un numero che suggerisce come il mondo dello «svapo» sia da sempre intimamente legato a quello tecnologico: le applicazioni infatti sono <b>uno strumento molto usato</b> soprattutto da chi si dedica al vapore digitale fai da te. Alcune, per esempio, sono dei calcolatori avanzati per <b>creare i liquidi da svapare</b>. Suggeriscono la quantità di base, aroma ed eventualmente nicotina da miscelare per raggiungere il risultato voluto. Ci sono poi quelle che consentono di calcolare la resistenza, la spirale in metallo che vaporizza il liquido permettendo di inalarlo.</p>
      <h4>I primi «ban»</h4>
      <p>Già da giugno Apple non permetteva di inserire nel suo store nuove app dedicate a questo mondo e ancor prima aveva iniziato a cancellarle. La decisione era stata presa all'indomani dei primi <a href="https://www.corriere.it/salute/sportello_cancro/19_novembre_08/svapo-o-non-svapo-dubbi-nuove-alternative-fumo-sigaretta-895ae720-00af-11ea-a290-4a5ad16f521f.shtml">allarmi sulla pericolosità</a> dello «svapo», poi <a href="https://www.corriere.it/esteri/19_agosto_24/fuma-sigaretta-elettronica-muore-altri-200-hanno-danni-polmoni-7c88aa22-c65e-11e9-91fb-bbcdf5d9284a.shtml">sulle morti</a> che avrebbe causato ma la cancellazione totale è arrivata con la pubblicazione di uno <a href="https://www.cdc.gov/tobacco/basic_information/e-cigarettes/severe-lung-disease.html">studio da parte della Cdc</a>, il Centro statunitense per la prevenzione e il controllo delle malattie. L'ente rileva come finora siano stati <b>registrati 2.172 casi di Evali</b>, acronimo che indica il danno polmonare associato all’uso di sigarette elettroniche, e <b>42 morti</b>. La causa principale, anche se secondo il Cdc è ancora da dimostrare, sarebbe la vitamina E acetato. Come <a href="https://www.fondazioneveronesi.it/magazine/articoli/fumo/vitamina-e-acetato-dietro-alla-malattia-dello-svapo">scrive la Fondazione Veronesi</a>, questa è usata «come addensante nei liquidi contenenti Thc (tetraidrocannabinolo, uno dei componenti principali della cannabis). Si tratta di una sostanza ampiamente diffusa e utilizzata nell'industria: presente in diversi alimenti, <b>utilizzata anche come additivo alimentare</b> e nella produzione di cosmetici, può però diventare dannosa se inalata».</p>
      <h4>La spiegazione</h4>
      <p>Apple ha dato anche una spiegazione al suo «bando». «Di recente, esperti che vanno dal Cdc all'American Heart Association hanno attribuito una varietà di lesioni polmonari e decessi a sigaretta elettronica e prodotti di svapo, arrivando a definire la diffusione di questi dispositivi <b>una crisi per la salute pubblica</b> e un'epidemia tra i giovani», si legge in un commento rilasciato <a href="https://www.axios.com/exclusive-apple-to-remove-vaping-apps-from-store-8669fd94-e92a-4ce4-a9e2-ce5afa598b67.html">al magazine Axios</a>. «Siamo d'accordo e <b>abbiamo aggiornato le linee guida</b> per la revisione delle app su App Store per rispecchiare che le app che incoraggiano o facilitano l'uso di questi prodotti non sono consentite. Da oggi queste app non sono più disponibili per il download». Le nuove linee guida dell'App Store vanno più nello specifico. Al punto 1.4.3 si legge che «<b>Le App che incoraggiano il consumo di tabacco</b> e prodotti di svapo, droghe illegali o quantità eccessive di alcol non sono consentite sull'App Store. Le app che incoraggiano i minori a consumare una qualsiasi di queste sostanze verranno rifiutate. Non è consentito agevolare la vendita di marijuana, tabacco o sostanze controllate (ad eccezione delle farmacie autorizzate)».</p>
    </article>
  </body>
</html>