<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sygklonistiki-exomologisg-apo-ton-taso-kosti-palepsa-me-ton-karkino-kai-eimaste-isopalia/"/>
    <meta property="og:site_name" content="europost.gr"/>
    <meta property="article:published_time" content="2019-11-16T22:45:07+00:00"/>
    <meta property="og:title" content="Συγκλονιστική εξομολόγησγ από τον Τάσο Κωστή: «Πάλεψα με τον καρκίνο και είμαστε ισοπαλία…»"/>
    <meta property="og:description" content="Πάλεψε με τον καρκίνο και τώρα είναι… ισόπαλοι! Την παραπάνω συγκλονιστική εξομολόγηση έκανε ο Τάσος Κωστής στην εκπομπή του Γρηγόρη Αρναούτογλου «The 2Night Show» στον ΑΝΤ1. «Οταν το άκουσα, έπαθα σοκ. Σου φεύγει η γη κάτω"/>
  </head>
  <body>
    <article>
      <h1>Συγκλονιστική εξομολόγησγ από τον Τάσο Κωστή: «Πάλεψα με τον καρκίνο και είμαστε ισοπαλία…»</h1>
      <address>
        <time datetime="2019-11-16T22:45:07+00:00">16 Nov 2019, 22:45</time>
      </address>
      <p>Πάλεψε με τον καρκίνο και τώρα είναι… ισόπαλοι! Την παραπάνω συγκλονιστική εξομολόγηση έκανε ο Τάσος Κωστής στην εκπομπή του Γρηγόρη Αρναούτογλου «The 2Night Show» στον ΑΝΤ1.</p>
      <p>«Οταν το άκουσα, έπαθα σοκ. Σου φεύγει η γη κάτω από τα πόδια. Ηταν καρκίνος στο παχύ έντερο. Στο πρώτο σοκ, “καρκίνος”, δύσκολη λέξη. Συνήθως λέμε η “κακιά αρρώστια” και το ξορκίζουμε, αλλά δεν βγαίνει τίποτα ξορκίζοντάς το», είπε ο αγαπημένος κωμικός, που έχουμε απολαύσει στο παρελθόν σε μερικές από τις μεγαλύτερες τηλεοπτικές επιτυχίες, όπως «Το ρετιρέ» και «Εκείνες κι εγώ», που θεωρούνται, πλέον, κλασικά.</p>
      <p>«Ήθελα πρώτα να καταλάβω με το μυαλό μου τι είναι αυτό που έχω μπροστά μου. Αυτό που έχω μπορώ να το πολεμήσω; Μπορώ να παλέψω μαζί του; Μόλις ανακάλυψα πως μπορώ να παλέψω μαζί του, πάλεψα και είμαστε ισοπαλία. Δεν θα πω ποτέ τη λέξη “κέρδισα”, όχι. Δεν ξέρεις ποτέ. Καλά είναι έτσι. Ούτε κέρδισα, ούτε έχασα. Ακόμα περισσότερο συνειδητοποίησα πόσο περαστικοί είμαστε από τη ζωή και αυτό το κομματάκι που θα ζήσουμε θα πρέπει να το ζήσουμε όμορφα», ανέφερε στη συνέχεια ο Τάσος Κωστής, ο οποίος εμφανίστηκε στην εκπομπή αρκετά αδυνατισμένος, ενώ παραδέχτηκε ότι στο παρελθόν κάπνιζε τριάμισι πακέτα τσιγάρα την… ημέρα!</p>
      <p>Οσο για τους δικούς του ανθρώπους, ο ηθοποιός σημείωσε πως τους έδινε εκείνος κουράγιο στην περιπέτειά του. «Δεν θέλω να βλέπω τους δικούς μου ανθρώπους στενοχωρημένους. Επειδή ο γιος μου είναι εσωστρεφής σαν τη γυναίκα μου, τα κρατάει όλα μέσα του, έλεγα καλύτερα να μην έρχεται στο νοσοκομείο. Εδινα εγώ κουράγιο, γιατί δεν θέλω να με λυπούνται», δήλωσε χαρακτηριστικά.</p>
      <p>Δείτε τη συνέντευξη του αγαπημένου ηθοποιού στον Αρναούτογλου:</p>
      <figure>
        <iframe src="https://www.youtube.com/embed/6TEyrWuEXAc" width="696" height="392" data-service="Youtube" scrolling="no"/>
      </figure>
    </article>
  </body>
</html>