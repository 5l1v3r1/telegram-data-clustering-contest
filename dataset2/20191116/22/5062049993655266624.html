<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10701--turnaj-mistru-tsitsipas-zdolal-federera-zahraje-si-o-titul-s-thiemem"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T22:52:00+00:00"/>
    <meta property="og:title" content="Turnaj mistrů: Tsitsipas zdolal Federera, zahraje si o titul s Thiemem"/>
    <meta property="og:description" content="Den semifinále. Taková bude sobota na Turnaji mistrů. V prvním semifinále dvouhry se Roger Federer trápil při proměňování brejkbolů a padl se Stefanosem Tsitsipasem ve dvou setech. Večer se o postup do finále utkali Dominic Thiem s Alexanderem Zverevem a rakouský tenista bez ztráty podání zvítězil."/>
  </head>
  <body>
    <article>
      <h1>Turnaj mistrů: Tsitsipas zdolal Federera, zahraje si o titul s Thiemem</h1>
      <address>
        <time datetime="2019-11-16T22:52:00+00:00">16 Nov 2019, 22:52</time>
      </address>
      <p>
        <b>Den semifinále. Taková bude sobota na Turnaji mistrů. V prvním semifinále dvouhry se Roger Federer trápil při proměňování brejkbolů a padl se Stefanosem Tsitsipasem ve dvou setech. Večer se o postup do finále utkali Dominic Thiem s Alexanderem Zverevem a rakouský tenista bez ztráty podání zvítězil.</b>
      </p>
      <p><b>Tsitsipas zdolal Federera<br/></b>Stefanos Tsitsipas se v úvodním semifinále v Londýně postavil papírovým předpokladům a zahraje si na Turnaji mistrů o titul. V souboji s Rogerem Federerem vyhrál 6:3, 6:4 za 97 minut boje. Semifinále se proměnilo v tuhou bitvu, u níž výsledek není ani tak vypovídající situaci na kurtu. Federer ovšem nedokázal využít své převahy na returnu, když z 12 brejkbolů proměnil pouze jeden a na konci utkání se musel před svým soupeřem sklonit.</p>
      <p>První set rozhodl brejk Tsitsipase ve druhém gemu, kdy se mu povedlo poprvé v utkání prorazit podání soupeře. Federer měl v sedmé hře tři brejkboly, další dva v devátém gemu, který ale nakonec vyhrál po sedmém setbolu řecký mladík.</p>
      <p>I druhý set měl podobný průběh, jen s tím rozdílem, že Tsitsipasův brejk ze třetí hry dokázal Federer stáhnout hned ve čtvrtém gemu. V páté hře však znovu přišel o podání, a ani dva brejkboly v 10. hře mu nepomohly výsledek zvrátit.</p>
      <p><b>Thiem vyřadil obhájce Zvereva<br/></b>Druhé semifinále dvouhry bylo ve znamení Dominika Thiema a loňského držitele titulu z Turnaje mistrů Alexandera Zvereva. Duel mnohem lépe zvládl Rakušan, který postoupil do finále po výhře 7:5, 6:3.</p>
      <p>Klíčovým se ukázal být servis Thiema, jenž si ani jednou neprohrál podání a odvrátil všechny čtyři brejkboly soupeře. Zverev naopak ztratil podání dvakrát.</p>
      <p>První set se nesl v duchu kvalitního servisu z obou stran. Německý tenista byl zprvu o něco lepší, vypracoval si dokonce brejkboly ve třetím a pátém gemu, na soupeře ovšem nevyzrál. To Thiem se na returnu prosadil k brejkbolům poprvé ve dvanácté hře a okamžitě z toho byly využité setboly.</p>
      <p>Ve druhé sadě Thiem pokračoval v předvádění kvalitního výkonu od základní čáry a na returnu se prosadil v dlouhém šestém gemu, kde přes čtyři shody prorazil Zverevovi servis. Němec měl hned v dalším gemu dva brejkboly, ale stejně jako v prvním setu na returnu neuspěl. Thiem zápas poté doservíroval a vyzve v souboji o titul Tsitsipase.</p>
      <p><b>TM: Klaasen s Venusem si zahrají o titul</b><br/>Raven Klaasen a Michael Venus zvládli semifinále na Turnaji mistrů a stali se prvními finalisty. v souboji s nejvýše nasazenými Juanem-Sebastianem Cabalem a Robertem Farahem zvítězili v dramatickém souboji 6:7(5), 7:6(10), 10:6, když dokázali odvrátit hned dva mečboly.</p>
      <p>Ve finále se střetnou s francouzským párem Pierrem-Huguesem Herbertem a Nicolasem Mahutem. Ti porazili ve dvou setech Lukasze Kubota s Marcelem Melem 6:3, 7:6(4).</p>
      <p><u>Sobotní program<br/></u><b>Klaasen (RSA), Venus (NZL)</b> – Cabal, Farah (oba COL) 6:7(5), 7:6(10), 10:6<br/><b>Stefanos Tsitsipas (GRE)</b> – Roger Federer (SUI) 6:3, 6:4<br/><b>Herbert, Mahut (oba FRA)</b> – Kubot (POL), Melo (BRA) 6:3, 7:6(4)<br/><b>Dominic Thiem (AUT) </b>– Alexander Zverev (GER) 7:5, 6:3</p>
      <footer>Radek Štohl, Jan Vojkůvka, foto: Twitter: ATP Tour</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10695--turnaj-mistru-zverev-postoupil-do-semifinale-nadal-je-ze-hry-venku"/>
        <a href="https://www.tenisovysvet.cz/article/detail/10691--turnaj-mistru-postup-slavi-federer-djokovic-zakonci-sezonu-jako-druhy"/>
        <a href="https://www.tenisovysvet.cz/article/detail/10684--turnaj-mistru-tsitsipas-po-jasne-vyhre-postoupil-nadal-dokonal-famozni-obrat"/>
        <a href="https://www.tenisovysvet.cz/article/detail/10677--turnaj-mistru-thiem-v-monumentalni-bitve-udolal-djokovice-federer-si-pripsal-povinnou-vyhru"/>
        <a href="https://www.tenisovysvet.cz/article/detail/10670--turnaj-mistru-zverev-zacal-obhajobu-vyhrou-poprve-porazil-nadala"/>
        <a href="https://www.tenisovysvet.cz/article/detail/10663--turnaj-mistru-thiem-znovu-porazil-federera-djokovic-radil"/>
      </related>
    </article>
  </body>
</html>