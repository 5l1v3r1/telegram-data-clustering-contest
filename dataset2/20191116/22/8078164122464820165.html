<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_17/tennis-sinner-vince-anche-ortisei-l-azzurro-numero-78-mondo-097a2164-092f-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Tennis, Sinner vince anche a Ortisei, l’azzurro è numero 78 al mondo"/>
    <meta property="og:description" content="Non si ferma la scalata di Jannick Sinner: dopo il trionfo al NextGen, si è aggiudicato anche il Challenger «di casa» battendo Ofner"/>
  </head>
  <body>
    <article>
      <h1>Tennis, Sinner vince anche a Ortisei, l’azzurro è numero 78 al mondo</h1>
      <h2>Non si ferma Jannick Sinner: dopo il trionfo al NextGen, si è aggiudicato anche il Challenger «di casa» battendo Ofner: a febbraio era numero 546 al mondo</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Marco Calabresi</a></address>
      <p>Soltanto otto giorni fa c’erano oltre 5.000 persone all’Allianz Cloud ad applaudirlo. Dopo il trionfo nelle Atp NextGen Finals di Milano, Jannik Sinner è tornato dalle parti di casa sua, ma ha vinto ancora. Un cannibale, il 18enne altoatesino, che si è aggiudicato anche il Challenger di Ortisei, in Val Gardena, poco distante dalla Val Pusteria che lo ha svezzato prima del trasferimento a Bordighera alla corte di Riccardo Piatti.</p>
      <p>Il piccolo campo centrale del Tennis Club Ortisei strapieno e tanti bambini a dargli l’assalto per una foto, anche perché chissà se e quando ricapiterà di avere un giocatore del talento di Sinner, <b>che con il 6-2 6-4 rifilato all’austriaco Sebastian Ofner ha conquistato il suo terzo Challenger stagionale</b> (dopo Bergamo e Lexington), ma soprattutto ha fatto un ulteriore balzo in avanti nella classifica Atp.</p>
      <p>Le NextGen Finals non assegnavano punti; con il successo a Ortisei, invece, Sinner <b>sale alla posizione numero 78,</b> che — se ce ne fosse stato ancora bisogno — gli permetterà a gennaio di giocare gli Australian Open senza passare dalle qualificazioni. In Val Gardena, Sinner si presentava da testa di serie numero 2 (alla 1 c’era l’altro azzurro Stefano Travaglia), ma ha spazzato via ogni avversario: quattro match conquistati senza perdere un set, compreso l’ultimo contro Ofner, chiuso in un’ora esatta e dopo aver tolto quattro volte il servizio all’avversario. Aspetto non banale, questo, vista la superficie velocissima, e al coperto. C’è un dato che più di tutti fa spavento sulla stagione di Sinner: a Bergamo, prima del primo dei tre Challenger vinti, Jannik si presentò da numero 546. Era febbraio.</p>
    </article>
  </body>
</html>