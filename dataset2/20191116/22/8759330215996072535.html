<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904046/nederland-kwalificeert-zich-voor-het-ek-na-zoutloos-gelijkspel-tegen-noord-ierland.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T22:40:00+00:00"/>
    <meta property="og:title" content="Nederland kwalificeert zich voor het EK na zoutloos gelijkspel tegen Noord-Ierland"/>
    <meta property="og:description" content="Het Nederlands elftal is na zes jaar afwezigheid weer aanwezig op een eindtoernooi. Oranje had genoeg aan een gelijkspel in en tegen Noord-Ierland en slaagde in die missie: na negentig weinig vermakelijke minuten werd het 0-0 op Windsor Park."/>
  </head>
  <body>
    <article>
      <h1>Nederland kwalificeert zich voor het EK na zoutloos gelijkspel tegen Noord-Ierland</h1>
      <address>
        <time datetime="2019-11-16T22:40:00+00:00">16 Nov 2019, 22:40</time>
      </address>
      <p>
        <b>Het Nederlands elftal is na zes jaar afwezigheid weer aanwezig op een eindtoernooi. Oranje had genoeg aan een gelijkspel in en tegen Noord-Ierland en slaagde in die missie: na negentig weinig vermakelijke minuten werd het 0-0 op Windsor Park.</b>
      </p>
      <p>Oranje was aanvankelijk nog ontsnapt aan een achterstand. De Poolse arbiter zag hoe de bal tegen de arm van Veltman kwam en kende een strafschop toe: aanvoerder Steven Davis schoot echter hoog over. Veel meer grote kansen waren er niet in de eerste helft: de Noord-Ieren konden niet profiteren van een slippertje van Jasper Cillessen en Berghuis raakte aan de andere kant de lat.</p>
      <p><b>Onder controle voor Oranje<br/></b>De thuisploeg had voor rust met de krachten gesmeten en kon in de tweede helft weinig anders dan toezien hoe Oranje de zaken onder controle had. Heel veel kon het Nederlands elftal overigens niet klaarspelen: alleen Ryan Babel kwam in de buurt van een treffer, maar zijn kopbal werd op de lijn gekeerd door doelman Bailey Peacock-Farrell.</p>
      <p>Naarmate de wedstrijd vorderde, leek Nederland zich steeds meer te verzoenen met het resultaat en het veilig te stellen EK-ticket: vlak voor tijd kwam er met Nathan Aké zelfs een extra verdediger in voor Babel. Na het fluitsignaal van Marciniak konden de armen in de lucht.</p>
      <p>De bronzen WK-medaillewinnaar van 2014 mag zich – na mislukte pogingen in 2016 en 2018 – weer eens opmaken voor een Oranje-zomer. Koeman en de zijnen sluiten de kwalificatiereeks dinsdagavond af in Amsterdam met een thuiswedstrijd tegen Estland. Dan zal alleen nog de koppositie in Groep C – Duitsland pakte deze zaterdag af met een ruime zege op Wit-Rusland – op het spel staan.</p>
    </article>
  </body>
</html>