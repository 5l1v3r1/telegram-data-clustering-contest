<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/chorvatsko-nizozemsko-nemecko-a-rakousko-jsou-na-euru/1821960?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T22:41:00+00:00"/>
    <meta property="og:title" content="Chorvatsko, Nizozemsko, Německo a Rakousko jsou na Euru"/>
    <meta property="og:description" content="Praha - Fotbalisté Chorvatska v Rijece otočili zápas se Slovenskem a po výhře 3:1 si kolo před koncem kvalifikace zajistili postup na mistrovství Evropy. Hostující výběr vedený českým trenérem Pavlem Hapalem dohrával v deseti a o druhé postupové místo ze skupiny E bude v závěrečném kole na dálku bojovat s Maďarskem a Walesem."/>
  </head>
  <body>
    <article>
      <h1>Chorvatsko, Nizozemsko, Německo a Rakousko jsou na Euru</h1>
      <address><time datetime="2019-11-16T22:41:00+00:00">16 Nov 2019, 22:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Chorvatska v Rijece otočili zápas se Slovenskem a po výhře 3:1 si kolo před koncem kvalifikace zajistili postup na mistrovství Evropy. Hostující výběr vedený českým trenérem Pavlem Hapalem dohrával v deseti a o druhé postupové místo ze skupiny E bude v závěrečném kole na dálku bojovat s Maďarskem a Walesem.</p>
      <p>Účast na šampionátu si dnes zajistily také ve skupině C reprezentace Nizozemska, Německa a ve skupině G Rakousko. Celkem je známo 16 ze 24 účastníků turnaje. Už dříve oslavily postup Česká republika, Belgie, Anglie, Finsko, Francie, Itálie, Polsko, Rusko, Španělsko, Švédsko, Turecko a Ukrajina.</p>
      <p>Chorvatsko prohrávalo od 32. minuty po zásahu Róberta Boženíka. V 56. minutě srovnal Nikola Vlašič a do vedení vicemistry světa poslal po hodiny hry Bruno Petkovič. Hostům vzápětí šanci na zvrat sebralo vyloučení Róberta Maka a domácí v přesilovce přidali zásluhou Ivana Perišiče třetí gól.</p>
      <p>Chorvaté si tak zajistili postup a tabulku skupiny E vedou se ziskem 17 bodů. Druhé Maďarsko má 12 bodů, třetí je s 11 body Wales a čtvrté Slovensko s deseti body. Hapalův výběr v posledním kole přivítá v úterý Ázerbájdžán, zatímco Maďaři nastoupí proti Walesu.</p>
      <p>Nizozemsku stačil k postupu i bod a pro něj si v nepříliš záživném zápase v Belfastu došlo, čímž ukončilo čekání na účast na velkém turnaji. "Oranjes" chyběli na posledním světovém i evropském šampionátu. Ztráta Severního Irska pomohla na Euro i Německu, které si i díky dvěma gólům Toniho Kroose poradila 4:0 s Běloruskem.</p>
      <p>Podruhé za sebou a potřetí celkově se na Euru představí Rakousko, které si postup zajistilo vítězstvím 2:1 nad Severní Makedonií. O výhře domácích ve Vídni rozhodli David Alaba se Stefanem Lainerem, Rakušané ze skupiny G doprovodí na šampionát Polsko. Za hosty v úplném závěru snížil Vlatko Stojanovski.</p>
      <p>Bez ztráty bodu nadále procházejí kvalifikací Belgičané. V souboji týmů, které už mají místo na Euru jisté, zvítězili 4:1 nad Ruskem a pojistili si první místo v tabulce skupiny I. O výhře hostů v Petrohradu rozhodli sourozenci Hazardové. Thorgan otevřel v 19. minutě skóre a jeho starší bratr Eden ještě do přestávky přidal dva góly.</p>
      <p>Po pauze se prosadil Romelu Lukaku. Za domácí v závěru snížil Georgij Džikija a připravil Belgii první inkasovaný gól po sedmi zápasech a teprve druhý obdržený v kvalifikaci.</p>
      <p>Ve druhém utkání skupiny I si výhru připsal Kazachstán vedený českým trenérem Michalem Bílkem, když uspěl 3:1 v San Marinu, ale oba celky už byly před zápasem bez šance na postup.</p>
      <h3>Výsledky kvalifikace fotbalového mistrovství Evropy 2020</h3>
      <h4>Skupina C:</h4>
      <h4>Mönchengladbach: Německo - Bělorusko 4:0 (1:0)</h4>
      <p>Branky: 55. a 83. Kroos, 41. Ginter, 49. Goretzka. </p>
      <h4>Belfast: Severní Irsko - Nizozemsko 0:0</h4>
      <h3>Tabulka:</h3>
      <ul>
        <li>1. | Německo | 7 | 6 | 0 | 1 | 24:6 | 18</li>
        <li>2. | Nizozemsko | 7 | 5 | 1 | 1 | 19:7 | 16</li>
        <li>3. | Severní Irsko | 7 | 4 | 1 | 2 | 8:7 | 13</li>
        <li>4. | Bělorusko | 8 | 1 | 1 | 6 | 4:16 | 4</li>
        <li>5. | Estonsko | 7 | 0 | 1 | 6 | 2:21 | 1</li>
      </ul>
      <h3>Skupina E:</h3>
      <h4>Baku: Ázerbájdžán - Wales 0:2 (0:2)</h4>
      <p>Branky: 10. Moore, 34. Wilson. </p>
      <h4>Rijeka: Chorvatsko - Slovensko 3:1 (0:1)</h4>
      <p>Branky: 56. Vlašič, 60. Petkovič, 76. Perišič - 32. Boženík. ČK: 66. Mak (Slovensko).</p>
      <h3>Tabulka:</h3>
      <ul>
        <li>1. | Chorvatsko | 8 | 5 | 2 | 1 | 17:7 | 17</li>
        <li>2. | Maďarsko | 7 | 4 | 0 | 3 | 8:9 | 12</li>
        <li>3. | Wales | 7 | 3 | 2 | 2 | 8:6 | 11</li>
        <li>4. | Slovensko | 7 | 3 | 1 | 3 | 11:11 | 10</li>
        <li>5. | Ázerbájdžán | 7 | 0 | 1 | 6 | 5:16 | 1</li>
      </ul>
      <h3>Skupina G:</h3>
      <h4>Lublaň: Slovinsko - Lotyšsko 1:0 (0:0)</h4>
      <p>Branka: 53. vlastní Tarasovs. </p>
      <h4>Vídeň Rakousko - Sev. Makedonie 2:1 (1:0)</h4>
      <p>Branky: 8. Alaba, 48. Lainer - 90.+3 Stojanovski. </p>
      <h4>Jeruzalém: Izrael - Polsko 1:2 (0:1)</h4>
      <p>Branky: 88. Dabur - 4. Krychowiak, 54. Piatek.</p>
      <h3>Tabulka:</h3>
      <ul>
        <li>1. | Polsko | 9 | 7 | 1 | 1 | 15:3 | 22</li>
        <li>2. | Rakousko | 9 | 6 | 1 | 2 | 19:8 | 19</li>
        <li>3. | Slovinsko | 9 | 4 | 2 | 3 | 14:8 | 14</li>
        <li>4. | Izrael | 9 | 3 | 2 | 4 | 16:17 | 11</li>
        <li>5. | Sev.Makedonie | 9 | 3 | 2 | 4 | 11:13 | 11</li>
        <li>6. | Lotyšsko | 9 | 0 | 0 | 9 | 2:28 | 0</li>
      </ul>
      <h3>Skupina I:</h3>
      <h4>Nikósie: Kypr - Skotsko 1:2 (0:1)</h4>
      <p>Branky: 47. Efrem - 12. Christie, 53. McGinn.</p>
      <h4>Petrohrad: Rusko - Belgie 1:4 (0:3)</h4>
      <p>Branky: 79. Džikija - 33. a 40. E. Hazard, 19. T. Hazard, 72. Lukaku. </p>
      <h4>Serravalle: San Marino - Kazachstán 1:3 (0:3)</h4>
      <p>Branky: 77. Berardi - 6. Zajnutdinov, 23. Sujumbajev, 27. Ščetkin.</p>
      <h4>Tabulka:</h4>
      <ul>
        <li>1. | Belgie | 9 | 9 | 0 | 0 | 34:2 | 27</li>
        <li>2. | Rusko | 9 | 7 | 0 | 2 | 28:8 | 21</li>
        <li>3. | Skotsko | 9 | 4 | 0 | 5 | 13:18 | 12</li>
        <li>4. | Kypr | 9 | 3 | 1 | 5 | 14:14 | 10</li>
        <li>5. | Kazachstán | 9 | 3 | 1 | 5 | 12:14 | 10</li>
        <li>6. | San Marino | 9 | 0 | 0 | 9 | 1:46 | 0</li>
      </ul>
    </article>
  </body>
</html>