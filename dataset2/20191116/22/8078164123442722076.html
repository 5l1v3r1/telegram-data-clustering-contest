<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/lettere-al-direttore/17-11-2019/index.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Tornare al centralismo non è la soluzione giusta"/>
    <meta property="og:description" content="Ogni lunedì la pagina delle lettere al Corriere della Sera curata dal direttore Luciano Fontana."/>
  </head>
  <body>
    <article>
      <h1>Tornare al centralismo <br/>non è la soluzione giusta</h1>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Luciano Fontana</a></address>
      <p><b>Caro direttore</b>, <br/>se si osserva un mappamondo, di quelli che utilizzano i bambini, è difficile individuare quel pezzetto di terra che si chiama Italia. Quel pezzetto di terra, però, ha ben 21 Parlamenti, uno centrale e 20 regionali, con migliaia di «impiegati dello Stato» che si chiamano onorevoli e che hanno contribuito, dal 2001 ad oggi, a raddoppiare il debito pubblico nazionale. A cosa serve ridurre il numero dei parlamentari, quando tutti sanno che la riforma del titolo V della Costituzione ha alimentato i centri di spesa, spesso inutili e clientelari, e creato centinaia di posizioni di rendita? Torniamo al tanto vituperato centralismo, che sarà anche lento nelle decisioni, ma che non ci ha mai portato al disastro delle finanze pubbliche attuale. <br/><b>Gennaro Esposito</b></p>
      <p><b>Caro signor Esposito</b>, <br/>La descrizione che lei fa dell’Italia e della moltiplicazione dei centri di spesa è in larga parte esatta. Ma non penso che il ritorno al centralismo, allo Stato forte che decide tutto anche nei diversi territori, sia la soluzione giusta. Lo è solo per alcuni aspetti. Intanto c’è da dire che alcune amministrazione regionali e alcuni Comuni spendono il denaro pubblico degli enti centrali. Spesso organizzano servizi, dalla salute al sostegno alle imprese, più funzionanti. <br/>Il problema semmai è la disparità enorme che c’è tra le diverse parti d’Italia. Ma allora lavoriamo per cambiare le situazioni negative, non per azzerare i buoni risultati. Naturalmente le competenze lasciate allo Stato e quelle attribuite alle Regioni vanno definite nettamente senza dar vita a una rincorsa che può produrre diseguaglianze e scelte sbagliate. Piccoli esempi: come è possibile che nella promozione turistica ognuno voglia fare per sé con risultati assurdi quali la presenza contemporanea di tante, spesso minuscole Regioni, ai grandi eventi internazionali? <br/>L’Italia vale nel mondo perché è un insieme di tanti bellissimi territori da promuovere come un unico. I programmi e la qualità dell’istruzione sono un altro campo in cui non ci possono essere dubbi: devono essere gli stessi per tutti. Ma se in una Regione sia più utile un intervento piuttosto che un altro lo sapranno decidere meglio dei bravi amministratori locali. Bravi appunto, e questo è il punto decisivo su cui concentrarsi.</p>
      <p>
        <a href="https://www.corriere.it/lettere-al-direttore/01-08-2017/index.shtml">Giorno Precedente</a>
      </p>
      <h3>LE ALTRE LETTERE DI OGGI</h3>
      <ul>
        <li>
          <h4>CLAUDIO SIGNORILE</h4>
          <h4>
            <a href="https://www.corriere.it/lettere-al-direttore/17-11-2019/sull-omicidio-moro-parlano-processi_8e61c332-0957-11ea-b74a-83e463a73bb9.shtml">«Sull’omicidio di Moro parlano i processi»</a>
          </h4>
          <p>Claudio Signorile</p>
        </li>
        <li>
          <h4>INFORMAZIONE</h4>
          <h4>
            <a href="https://www.corriere.it/lettere-al-direttore/17-11-2019/sono-diventato-dinosauro-digitale_8e61c332-0957-11ea-b74a-83e463a73bb9.shtml">«Sono diventato un dinosauro digitale»</a>
          </h4>
          <p>Antonio Gallo, Sarno (Salerno);</p>
          <p>
            <a href="https://www.corriere.it/lettere-al-direttore/lettere">Tutte le lettere</a>
          </p>
        </li>
      </ul>
    </article>
  </body>
</html>