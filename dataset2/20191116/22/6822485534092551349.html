<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825191.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T22:37:00+00:00"/>
    <meta property="og:title" content="هشدار کسینجر درباره پیامدهای رویارویی واشنگتن و پکن"/>
    <meta property="og:description" content="به گزارش فارس، به نوشته خبرگزاری «اسپوتنیک»، کیسینجر در مراسمی به میزبانی کمیته ملی روابط چین و آمریکا گفت: «در دوره بغرنجی به سر می‌بریم. اطمینان دارم که رهبران هر دو کشور خواهند فهمید که آینده جهان به تلاش هر دو طرف برای رسیدن به راه‌حل و مدیریت مشکلات انکارناپذیرشان بستگی دارد»."/>
  </head>
  <body>
    <article>
      <h1>هشدار کسینجر درباره پیامدهای رویارویی واشنگتن و پکن</h1>
      <address>
        <time datetime="2019-11-16T22:37:00+00:00">16 Nov 2019, 22:37</time>
      </address>
      <p>«هنری کیسینجر» وزیر امور خارجه دولت «ریچارد نیکسون» در خصوص نتایج فاجعه‌بار عدم حل مسائل میان چین و آمریکا هشدار داد.</p>
      <p>به گزارش فارس، به نوشته خبرگزاری «اسپوتنیک»، کیسینجر در مراسمی به میزبانی کمیته ملی روابط چین و آمریکا گفت: «در دوره بغرنجی به سر می‌بریم. اطمینان دارم که رهبران هر دو کشور خواهند فهمید که آینده جهان به تلاش هر دو طرف برای رسیدن به راه‌حل و مدیریت مشکلات انکارناپذیرشان بستگی دارد».</p>
      <p>این دیپلمات سابق ۹۶ ساله  گفت: «شکی نیست که بسیاری از ابعاد رشد و نمو چین برای آمریکا چالش‌برانگیز است».</p>
      <p>وی با تأکید بر این‌که تجارب تاریخی در جهان نشان داده که رسیدن دو کشور به ‌بن‌بست در حل مسائل بسیار قابل پیش‌بینی است گفت: «هرگز پیش نیامده که دو کشور بزرگ در دو سوی مختلف جهان مواضع مشابهی داشته باشند».</p>
      <p>کیسینجر ضمن هشدار درخصوص «عواقب فاجعه‌بار» درگیری میان چین و آمریکا گفت: «اکنون دیگر این امکان وجود ندارد که فکر کنیم یکی از طرفین می‌تواند بر دیگری چیره شود. آن‌ها باید با این حقیقت کنار بیایند که چنین رقابتی با هم دارند».</p>
      <p>در دو سال و نیمی که از دولت ترامپ می‌گذرد، واشنگتن رویکردی به شدت ضدچینی اتخاذ کرده و سیاست‌هایی در جهت تضعیف نفوذ و قدرت پکن در پیش گرفته است. ترامپ که مشاورینی با گرایش‌های به شدت ضدچین به خدمت گرفته، بارها گفته است که تهدید اصلی پیش روی آمریکا، چین و گسترش نفوذ جهانی این کشور است.</p>
      <p>بر اساس آخرین تحلیل‌های صورت گرفته، رشد نظامی چین در طول ۲۰ سال آینده توازن جدیدی را در دنیا حکم فرما خواهد کرد که سیاست خارجی کشورهای مختلف از جمله آمریکا را دگرگون می‌کند.</p>
      <p>با وجود اختلافات گسترده آمریکا و چین در خصوص مسائل نظامی-امنیتی، اقتصادی و سیاسی، «لی یاچنگ»، معاون وزیر خارجه چین ابراز امیدواری کرده است که پکن و واشنگتن پیشرفت‌هایی در مذاکرات تجاری داشتند و تازمانی‌که هر دو طرف به یکدیگر احترام بگذارند، هر مشکلی حل خواهد شد.</p>
      <p>«دونالد ترامپ» رئیس جمهور آمریکا نیز  اوایل آبان ماه گفت که به یک توافق با چین بسیار نزدیک شده‌ایم.</p>
    </article>
  </body>
</html>