<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621867/%D9%88%D8%B2%DB%8C%D8%B1-%DA%A9%D8%B4%D9%88%D8%B1-%D9%87%D8%B1-%D8%A7%D8%B9%D8%AA%D8%B1%D8%A7%D8%B6%DB%8C-%D8%AF%D8%B1-%D8%A8%D8%B3%D8%AA%D8%B1-%D9%82%D8%A7%D9%86%D9%88%D9%86%DB%8C-%D8%A7%D9%85%DA%A9%D8%A7%D9%86%E2%80%8C%D9%BE%D8%B0%DB%8C%D8%B1-%D8%A7%D8%B3%D8%AA-%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D9%85%D8%B1%D8%AF%D9%85-%D8%A8%D8%B1%D8%A7%DB%8C%D9%85%D8%A7%D9%86-%DB%8C%DA%A9-%D8%A7%D8%B5%D9%84-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T22:12:00+00:00"/>
    <meta property="og:title" content="وزیر کشور: هر اعتراضی در بستر قانونی امکان‌پذیر است / امنیت و آرامش مردم برایمان یک اصل است"/>
    <meta property="og:description" content="وزیر کشور با اشاره به تجمعات امروز در برخی ‌شهرها گفت: هر اعتراضی در بستر قانونی امکان‌پذیر است. مواردی که منجر به خسارت و اموال عمومی می‌شود با توجه به اسناد و مدارکی که از این موضوع تهیه می‌شود با دوربین‌هایی که در میان جمعیت تصویربرداری می‌کند و دوربین‌هایی که در مناطق مختلف نصب هستند و نهایتا با شناسایی دقیق اینها با آنان برخورد خواهد شد."/>
  </head>
  <body>
    <article>
      <h1>وزیر کشور: هر اعتراضی در بستر قانونی امکان‌پذیر است / امنیت و آرامش مردم برایمان یک اصل است</h1>
      <h2>با اشاره به تجمعات اعتراضی اخیر در سراسر ایران</h2>
      <address>
        <time datetime="2019-11-16T22:12:00+00:00">16 Nov 2019, 22:12</time>
      </address>
      <p>
        <i>وزیر کشور با اشاره به تجمعات امروز در برخی ‌شهرها گفت: هر اعتراضی در بستر قانونی امکان‌پذیر است. مواردی که منجر به خسارت و اموال عمومی می‌شود با توجه به اسناد و مدارکی که از این موضوع تهیه می‌شود با دوربین‌هایی که در میان جمعیت تصویربرداری می‌کند و دوربین‌هایی که در مناطق مختلف نصب هستند و نهایتا با شناسایی دقیق اینها با آنان برخورد خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عبدالرضا رحمانی فضلی در گفت‌وگویی با بخش خبری ساعت 21 شبکه یک سیما با اشاره به برگزاری برخی تجمعات اعتراضی در شهرهای کشور در پی سهمیه‌بندی و افزایش قیمت بنزین اظهار کرد: بعد از بحث تغییر قیمت بنزین متاسفانه عده‌ای با اعلام اینکه نسبت به این موضوع اعتراضاتی دارند، در برخی از شهرهای ما با اقداماتی که انجام دادند مشکلات زیادی را برای مردم ایجاد کردند.</p>
      <p>وی افزود: امروز با توجه به اینکه دومین روز اجرای این طرح بوده، نیروهای انتظامی، امنیتی و استانداری‌ها خویشتن‌داری کردند و موضوع را هدایت کردند تا به نحو احسن اگر تجمعی وجود دارد، پایان پذیرد. اما امروز صبح در برخی از شهرها عده‌ای به دنبال برخی اقدامات کاملا غیرقانونی و قانون‌شکنانه به مراکز عمومی مثل بیمارستان‌ها و برخی جاها که مردم در آن بودند، به ماشین و اموال عمومی آسیب رساندند و همچنین اقدام به بستن جاده‌ها و نیز ایجاد بی‌انضباطی و مختل‌کردن ترافیک کردند.</p>
      <figure>
        <img src="https://aftabnews.ir/files/fa/news/1398/8/25/360022_852.jpg"/>
      </figure>
      <p>وزیر کشور تاکید کرد: امروز برخی با ما تماس می‌گرفتند و می‌گفتند که ما حدود هشت ساعت در ترافیک مانده‌ایم. بعد از تذکرات لازم و ارائه بحث‌های مختلف انتظار ما این بود که این موضوع با اعلام نظر به عنوان اعتراضات پایان پذیرد اما عده قلیلی از این فضای عمومی متاسفانه سوءاستفاده کردند و موجب شد که رعب و وحشت ایجاد شود.</p>
      <p>رحمانی فضلی با بیان اینکه وقتی برخی شیشه‌های ماشین‌ها را می‌شکنند و به بیمارستان‌ها حمله می‌کنند یا به مراکز حساس و امنیتی تعرض می‌کنند موجب ناراحتی و رنجش خاطر مردم عزیز ما می‌شوند، اظهار کرد: هم نیروی انتظامی و هم نیروهای امنیتی و نظامی ما در هر شرایطی امنیت کشور و آرامش مردم برایشان اصل است.</p>
      <p>وزیر کشور تصریح کرد: تاکنون با این افراد مدارا شده است و به‌گونه‌ای رفتار شده که توجیه بشوند و منجر به ناراحتی مردم نشوند اما امروز عده‌ای واقعا قلیل کارهایی در برخی شهرها انجام دادند که تصمیم بر این شد اگر این موضوع ادامه پیدا کند، با وجود خویشتنداری نیروهای انتظامی و امنیتی طبعا این نیروها وظیفه خود را انجام دهند زیرا درخواست مردم ما هم این است و از ما سوال می‌کنند که چرا عده‌ای باید این همه زحمت برای کشور درست کنند.</p>
      <p>وی با بیان اینکه دادستان محترم کل کشور اعلام کرده است که در این موارد وارد عمل می‌شوند و افراد متخلف را شناسایی می‌کنند، اظهار کرد: با توجه به شرایطی که کشور ما در آن واقع است باید تلاش کنیم همه مسائل و اعتراضات را در بستر قانونی انجام دهیم وگرنه هر گونه اقدام و اعتراض اگر در بستر قانون انجام نگیرد و در مسیر اعتراضات اجتماعی تنش‌زا انجام شود برای همه زحمت خواهد شد.</p>
      <p>رحمانی فضلی تصریح کرد: امیدواریم به تذکراتی که داده می‌شود توجه کنند چراکه ادامه این کار به نفع هیچکس نیست و یقیناً برای همه موجب زحمت می‌شود. ما این موضوع را از نیروهای امنیتی پیگیری می‌کنیم و حتما مواردی که منجر به خسارت و اموال عمومی می‌شود با توجه به اسناد و مدارکی که از این موضوع تهیه می‌شود با دوربین‌هایی که در میان جمعیت تصویربرداری می‌کند و دوربین‌هایی که در مناطق مختلف نصب هستند و نهایتا با شناسایی دقیق اینها با آنان برخورد خواهد شد.</p>
      <p>وی در پایان گفت: امیدواریم همه ما برای وحدت، انسجام و آرامش کشور فعالیت کنیم و هر اعتراضی هم در بستر قانونی خود امکان‌پذیر است.</p>
    </article>
  </body>
</html>