<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_17/ariana-grande-problemi-salute-rischio-date-tour-americano-84e8c7aa-090d-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Ariana Grande, problemi di salute:a rischio le date del tour americano"/>
    <meta property="og:description" content="La cantante ha postato diversi messaggi sul suo profilo Instagram per comunicare ai fan le sue cattive condizioni di salute: un’infezione sinusale che le sta causando seri problemi"/>
  </head>
  <body>
    <article>
      <h1>Ariana Grande, problemi di salute:<br/>a rischio le date del tour americano</h1>
      <h2>La cantante ha postato diversi messaggi sul suo profilo Instagram per comunicare ai fan le sue cattive condizioni di salute: un’infezione sinusale che le sta causando seri problemi</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Laura Zangarini</a></address>
      <p>Ariana Grande non sta bene. A riferirlo è il sito del magazine People, che rivela che a parlare per prima dei suoi problemi di salute è stata proprio la cantante, con un video postato sabato 16 novembre nelle Instagram Stories del suo profilo. L’artista 26enne, che al momento sta girando gli Stati Uniti con il suo Sweetener World Tour, ha condiviso diversi post, facendo sapere ai suoi spettatori che «a questo punto sono oltre tre settimane» che non si sente bene, ee non nasconde la possibilità di cancellare le date dei prossimi concerti, in calendario fino al 22 dicembre.</p>
      <p><b>«Cari amici, sono ancora molto malata</b>. <b>Sto male dall’ultimo show </b>a Londra (15/16 ottobre, ndr). Non so come sia possibile, ma ho sempre molto mal di gola e mal di testa. Suono bene, solo soffro molto mentre sono sul palco e mi è difficile respirare durante lo spettacolo», ha scritto Ariana in un lungo messaggio. «Non so davvero cosa stia succedendo al mio corpo in questo momento e ho bisogno di capirlo». La popstar ha anche condiviso più video in cui aggiorna i fan sulle sue condizioni. «Ciao a tutti, ecco un rapido aggiornamento sulla mia salute, ho appena finito il mio show a Charlottesville — esordisce nel messaggio —. Ho tossito e ho avuto questa specie di infezione sinusale fastidiosa che non è andata via per molto tempo. Non sono affatto migliorata e durante lo spettacolo, stasera, mi scoppiava la testa, la sentivo pesante, e mi facevano male le ghiandole. Sto cercando di capire cosa sta succedendo». La cantante di «Seven Rings» ha detto che visiterà un dottore per cercare di capire meglio le sue condizioni attuali.</p>
    </article>
  </body>
</html>