<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/descopera-in-romania/18589108-trei-destinatii-turistice-din-romania-incarcate-de-legende-viziteaza-le-si-descopera-le-povestea"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Trei destinaţii turistice din România încărcate de legende. Vizitează-le şi descoperă-le povestea!"/>
    <meta property="og:description" content="Având o mare diversitate a reliefului, România este locul în care pot fi vizitate o multitudine de obiective turistice, pline de istorie şi legende, dincolo de frumuseţea peisajului pe care îl oferă."/>
  </head>
  <body>
    <article>
      <h1>Trei destinaţii turistice din România încărcate de legende. Vizitează-le şi descoperă-le povestea!</h1>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author" href="https://www.descopera.ro/autor/mihaela-stoica" target="_blank">Mihaela Stoica</a></address>
      <slideshow>
        <figure>
          <img src="https://storage0.dms.mpinteractiv.ro/media/401/321/5946/18589108/4/muntii-apuseni-pixabay-descopera.jpg"/>
          <figcaption>În Munţii Apuseni se găsesc numeroase destinaţii turistice incarcate de legende / Credit foto: Pixabay</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5946/18589108/1/lacul-ochiul-beiului.jpg"/>
          <figcaption>Trei destinaţii turistice din România încărcate de legende. Vizitează-le şi descoperă-le povestea!</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5946/18589108/2/lacul-rosu-69935-mediafax-foto-stan-distelmans-descopera.jpg"/>
          <figcaption>Trei destinaţii turistice din România încărcate de legende. Vizitează-le şi descoperă-le povestea!</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5946/18589108/3/focul-viu-sacalatorimro-descopera.jpg"/>
          <figcaption>Trei destinaţii turistice din România încărcate de legende. Vizitează-le şi descoperă-le povestea!</figcaption>
        </figure>
        <figcaption>În Munţii Apuseni se găsesc numeroase destinaţii turistice incarcate de legende / Credit foto: Pixabay</figcaption>
      </slideshow>
      <p>Având o mare diversitate a reliefului, România este locul în care pot fi vizitate o multitudine de obiective turistice, pline de istorie şi legende, dincolo de frumuseţea peisajului pe care îl oferă.</p>
      <p>Atunci când pleacă în vacanţă, dincolo de relaxare şi de peisaj, mulţi turişti sunt atraşi de istoria şi legendele locurilor pe care le vizitează. Mai jos găsiţi trei monumente ale naturii, din România, care au devenit obiective turistice preferate şi pentru poveştile care se regăsesc acolo.</p>
      <h3>Lacul Roşu</h3>
      <p>Situat la poalele Munţilor Hăşmaşu Mare, din <a href="https://www.descopera.ro/dnews/11186921-pestera-tausoare-cea-mai-lunga-din-carpatii-orientali-devine-pentru-prima-data-accesibila-publicului">Carpaţii Orientali</a>, în apropiere de Gheorghieni (judeţul Harghita), Lacul Roşu este cel mai mare lac montan din România, dar şi cel mai tânăr lac natural din ţara noastră. S-a format în urma prăbuşirii unui versant, la cutremurul din 23 ianuarie 1838, care a blocat cursul natural al râului.</p>
      <p>Având aspectul unei văi înecate, Lacul Roşu are o adâncime maximă de circa 10 metri şi se întinde pe 11 hectare. Numele provine de la argilele bogate în oxizi de fier, aduse de Pârâul Roşu şi depozitate în lac.</p>
      <p>Turiştii care vin în zonă sunt impresionaţi de vârfurile brazilor (în prezent pietrificaţi) din vechea pădure, care ies din lac, dar şi de legendele locului. Se spune că acolo trăia o fată de o frumuseţe rară pe care o chema Estera şi de care s-au îndrăgostit foarte mulţi tineri. Unul singur, „înalt şi chipeş”, i-a furat inima. Cei doi au vrut să se căsătorească, însă tânărul a fost luat la oaste. Într-o zi, pe când a mers să aducă apă de la izvorul care se revărsa din munte, Estera a fost răpită de un haiduc. Pentru că nu i-a ascultat rugile să o elibereze, tânăra a implorat munţii să o scape. Astfel, într-o noapte, o stâncă s-a prăvălit în timpul unei furtuni puternice, iar tânăra şi haiducul au fost îngropaţi pe fundul lacului format.</p>
      <figure>
        <img src="https://storage0.dms.mpinteractiv.ro/media/401/321/5946/18589108/2/lacul-rosu-69935-mediafax-foto-stan-distelmans-descopera.jpg"/>
      </figure>
      <p>
        <i>Credit foto: Mediafax Foto</i>
      </p>
      <p>O altă legendă care ar explica culoarea lacului susţine că muntele s-a surpat şi a omorât un cioban, împreună cu turma, măgăruşii şi câinii săi. Sângele vărsat de aceştia ar fi înroşit apa lacului nou format.</p>
      <p>O legendă maghiară spune că surparea terenului ar fi acoperit un sat întreg, omorând toţi locuitorii şi animalele din zonă. Uriaşa baltă de sânge creată ar fi dus la colorarea apei. Din acest motiv, în maghiară Lacul Roşu este denumit şi Mördersee („Lacul Ucigaşul”).</p>
      <ul>
        <li>Ce mai puteţi vizita în apropiere de Lacul Roşu: Capela Sfântului Christopher, Cheile Bicazului, Barajul Bicaz, trasee montane pe vârfurile Suhardu Mic, Suhardu Mare şi Ucigaşu</li>
      </ul>
      <h3>Peştera Gheţarul Focul Viu</h3>
      <p>În <a href="https://www.descopera.ro/natura/17874544-imagini-inedite-ras-vanatoare-filmate-parcul-natural-apuseni">Parcul Natural Apuseni</a>, în Munţii Bihor (pe Valea Galbenă) se află fascinanta Peşteră Gheţarul Focul Viu, fiind amplasată la o altitudine de 1.165 metri. Adăposteşte al treilea gheţar ca mărime din România (25.000 mc), după cel din Peştera Scărişoara (70.000 mc) şi cel din Avenul Borţig (30.000 mc).</p>
      <p>Accesul în peşteră se poate face pe o scară de lemn şi pot fi vizitate două săli. În Sala Mică se află stalagmite, iar în Sale Mare poate fi admirat celebrul gheţar care pare un bulgăre de flăcări din cauza razelor Soarelui care pătrund prin fereastra din boltă.</p>
      <p>Cea mai bună perioadă de vizitat este în jurul prânzului (între orele 13:00 - 14:30) deoarece atunci are loc spectacolul de lumini. În Sala Mare, care măsoară circa 46 de metri în înălţime şi 68 de metri în lungime, se mai găsesc şi trunchiuri de copaci care au căzut prin fereastra din boltă. Această spărtură ajută şi la menţinerea gheţarului în permanenţă, deoarece prin ea intră aerul rece, iarna, care se păstrează aici pe tot parcursul anului, din cauza lipsei venitilaţiei. Din această cauză este bine să aveţi haine groase la voi când mergeţi să vizitaţi peştera. O crevasă destul de periculoasă, cu o adâncime de 20 de metri, se deschide în latura din dreapta Sălii Mari, însă în ea se poate coborî doar cu ajutorul scărilor speologice.</p>
      <figure>
        <img src="https://storage0.dms.mpinteractiv.ro/media/401/321/5946/18589108/3/focul-viu-sacalatorimro-descopera.jpg"/>
      </figure>
      <p>
        <i>Credit foto: Sacalatorim.ro</i>
      </p>
      <p>Legenda Peşterii Gheţarul Focul Viu porneşte de la Decebal şi de la celebrul lui aur din Apuseni. Se spune că regele dac ascunsese aurul în peşteră, unde mai târziu a adus o familie de uriaşi pentru a-l păzi. Acest lucru nu i-a oprit pe cei care îl râvneau să încerce să îl obţină şi, într-o zi, aceştia l-au păcălit pe mezinul familiei, căruia i-au dat mâncare otrăvită. Băiatul a murit, la fel şi tâlharii care veniseră să fure acest aur. În momentul în care au intrat în peşteră, bucăţi de piatră s-au prăvălit peste ei. Legenda mai spune că toate văile, dealurile şi peşterile din zonă s-au format la scurt timp, după ce uriaşul a început să rătăcească, îndurerat de pierderea fiului cel mic.</p>
      <ul>
        <li>Ce mai puteţi vizita în apropiere de Peştera Gheţarul Focul Viu: Cheile Galbenei, Groapa Ruginoasa, Complexul carstic Cetăţile Ponorului, Peştera Urşilor, Peştera Gheţarul de la Vârtop, Chişcău, Arieşeni, Peştera Meziad - Stâna de Vale, Peştera cu Apă din Valea Leşului.</li>
      </ul>
      <h3>Lacul Ochiul Beiului</h3>
      <p>Un alt obiectiv turistic extrem de spectaculos se află în <a href="https://www.descopera.ro/descopera-in-romania/9985727-rezervatia-cheile-nerei-beusnita-si-frumusetea-ei-salbatica">Parcul Naţional Cheile Nerei</a> – Beuşniţa, din judeţul Caraş-Severin. Este vorba de Ochiul Beiului, un lac (declarat monument al naturii) în formă de crater care se întinde pe o suprafaţă de 284 de metri pătraţi şi în care apa, a cărei adâncime maximă este de 3,6m, nu îngheaţă niciodată datorită izvorului carstic subteran.</p>
      <p>Având o temperatură constantă pe tot parcursul anului, între 4 – 10 grade, în apa din lacul Ochiul Beiului pot fi văzute (inclusiv iarna) raţele sălbatice şi stârcii cenuşii.</p>
      <p>Fundul bolovănos al lacului este extrem de vizibil, la fel şi păstrăvii care înoată în apa lui.</p>
      <figure>
        <img src="https://storage0.dms.mpinteractiv.ro/media/401/321/5946/18589108/1/lacul-ochiul-beiului.jpg"/>
      </figure>
      <p>Credit foto: Descopera.ro</p>
      <p>Legenda Lacului Ochiul Beiului este legată de fiul unui bei turc care, în urmă cu câteva sute de ani, pe când se afla la vânătoare în această zonă, s-a îndrăgostit de o tânără ciobăniţă. Pentru că nu a considerat-o vrednică pentru fiul său, beiul a răpit-o şi a închis-o în Turnul Mare din Cheile Nerei. Fata a reuşit să scape cu ajutorul unei frânghii pe care a împletit-o din propria rochie. Supărat de evadarea ciobăniţei, beiul a trimis mai mulţi oameni după ea, să o omoare. Mai apoi, tânărul îndrăgostit a plâns atât de mult în locul în care iubita lui a fost omorâtă încât lacrimile acestuia s-ar fi transformat în lacul care îi poartă numele şi care are o culoare de un albastru spectaculos, aşa cum ar fi fost şi ochii lui.</p>
      <p>O altă legendă spune că în noaptea de Sânziene, în jurul lacului se strâng ielele, celebrele tinere frumoase care îi vrăjesc pe bărbaţi.</p>
      <ul>
        <li>Ce mai puteţi vizita în apropiere de Lacul Ochiul Beiului: Cheile Nerei, Cascada Beuşniţa, Cascada Bigăr, Lacul Dracului, Cascada şi Cheile Şuşarei, Cascada Văioaga.</li>
      </ul>
      <p>Vă recomandăm să citiţi şi:</p>
      <h4>
        <a href="https://www.descopera.ro/descopera-in-romania/17325912-cascada-bigar-a-fost-desemnata-cea-mai-frumoasa-din-lume-vizitata-de-peste-100000-de-turisti-intr-un-an">Cascada Bigăr a fost desemnată cea mai frumoasă din lume</a>
      </h4>
      <p>
        <a href="https://www.descopera.ro/natura/13833309-piatra-dracului-stanca-solitara-din-bistrita-si-legendele-cu-draci-duhuri-bune-si-capcauni-tesute-in-jurul-ei">Piatra Dracului - stânca solitară din Bistriţa şi legendele cu draci, duhuri bune şi căpcăuni ţesute în jurul ei</a>
      </p>
      <p>
        <a href="https://www.descopera.ro/descopera-in-romania/17777031-cel-mai-frumos-oras-din-romania-national-geographic">Cel mai frumos oraş din România, potrivit National Geographic</a>
      </p>
      <p>
        <a href="https://www.descopera.ro/descopera-in-romania/16711179-top-locuri-din-romania-pe-care-trebuie-sa-le-vezi-macar-o-data-in-viata">Top locuri din România pe care trebuie să le vezi măcar o dată în viaţă</a>
      </p>
      <related>
        <h4>Citeşte şi</h4>
        <a href="https://www.descopera.ro/descopera-in-romania/14751251-istoria-portului-constanta-regele-carol-i"/>
        <a href="https://www.descopera.ro/descopera-in-romania/14748152-cum-a-vrut-nicolae-ceausescu-sa-demoleze-gara-de-nord-construita-din-ordinul-regelui-carol-i-foto"/>
        <a href="https://www.descopera.ro/descopera-in-romania/14719873-povestea-trista-a-transfagarasanului-drumul-dintre-nori-unul-dintre-cele-mai-frumoase-din-romania-foto"/>
        <a href="https://www.descopera.ro/descopera-in-romania/18344250-transilvania-in-topul-destinatiilor-turistice-de-toamna-europene"/>
      </related>
    </article>
  </body>
</html>