<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/finance/apodeikseis-ta-parapona-fernoun-kai-allages/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T22:05:10+00:00"/>
    <meta property="og:title" content="Αποδείξεις : Τα παράπονα και οι αντιδράσεις φέρνουν αλλαγές"/>
    <meta property="og:description" content="Ποιες πρέπει να γίνουν με πλαστικό χρήμα"/>
  </head>
  <body>
    <article>
      <h1>Αποδείξεις : Τα παράπονα και οι αντιδράσεις φέρνουν αλλαγές</h1>
      <h2>Ποιες πρέπει να γίνουν με πλαστικό χρήμα</h2>
      <address><time datetime="2019-11-16T22:05:10+00:00">16 Nov 2019, 22:05</time> by <a rel="author">ΤοΒΗΜΑ Team</a></address>
      <p>Με το κομπιουτεράκι στο χέρι και με πλαστικό χρήμα στο άλλο θα κυκλοφορούν από την τη Ιανουαρίου 2020 μισθωτοί, συνταξιούχοι, αγρότες, ελεύθεροι επαγγελματίες  προκειμένου να συλλέξουν αποδείξεις για το χτίσιμο του αφορολογήτου ορίου.</p>
      <p>Αλλαγές και διορθώσεις φέρνει στο φορολογικό νομοσχέδιο η δημόσια διαβούλευση.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Στο υπουργείο Οικονομικών έχουν λάβει υπόψη τους τις επισημάνσεις που έχουν κάνει εκατοντάδες πολίτες αλλά και επαγγελματικοί φορείς κατά τη διάρκεια της διαδικασίας, σχετικά με προβλήματα που έχουν εντοπίσει στις αλλαγές που προβλέπει το νέο φορολογικό νομοσχέδιο.</p>
      <h3>Τα παράπονα για τις αποδείξεις</h3>
      <p>Η κυβέρνηση επανεξετάζει το νέο μέτρο με τις ηλεκτρονικές αποδείξεις καθώς έχει προκαλέσει μεγάλες αντιδράσεις.</p>
      <p>Η υποχρέωση συλλογής ηλεκτρονικών αποδείξεων ίσες με το 30% του εισοδήματος θεωρείται ανέφικτη για πολλούς φορολογουμένους που υποστηρίζουν ότι πρέπει είτε να μειωθεί το ποσοστό είτε να διευρυνθούν οι κατηγορίες των φορολογουμένων που η υποχρέωση συγκέντρωσης ηλεκτρονικών αποδείξεων θα είναι το 20% αντί του 30% του ετήσιου εισοδήματός τους.</p>
      <p>Οι περισσότεροι πολίτες στην ιστοσελίδα opengov.gr δηλώνουν αδυναμία συλλογής του 30% του εισοδήματός τους σε αποδείξεις.</p>
      <p>Συγκεκριμένα, τα εισοδήματα πάνω από τα 50.000 ευρώ θεωρούν ότι η απαίτηση για συλλογή ηλεκτρονικών αποδείξεων στο 30% του εισοδήματος του είναι υπερβολική, καθώς ο φορολογικός συντελεστής για αυτό το ύψος τους εισοδήματος φτάνει το 45%. Ζητούν συνεπώς, το 30% που ζητά το υπουργείο Οικονομικών, να μην υπολογίζεται στο πραγματικό εισόδημα αλλά στο εισόδημα «μετά φόρων».</p>
      <p>Επίσης, οι βασικές ενστάσεις, που διατυπώνουν οι φορολογούμενοι, είναι για τον μη υπολογισμό του ενοικίου και της διατροφής στα έξοδα για την υποχρέωση συγκέντρωσης ηλεκτρονικών αποδείξεων στο 30% του εισοδήματος.</p>
      <p>Όπως χαρακτηριστικά αναφέρει ένας πολίτης, έχει εισόδημα 1.100 ευρώ, εκ των οποίων δίνει 450 διατροφή στην πρώην σύζυγό του και 300 ευρώ για ενοίκιο. Δεδομένου ότι αυτές οι δαπάνες δεν αφαιρούνται από το εισόδημα, για τον υπολογισμό του 30%, ακόμη κι αν ξοδεύει ολόκληρο το εναπομείναν ποσό των 350 ευρώ κάθε μήνα σε ηλεκτρονικές συναλλαγές, πάλι δε θα φτάσει το όριο των 4.620 ευρώ, που απαιτείται εν προκειμένω. Έτσι, θα κληθεί να πληρώσει και φορο-πέναλτι στο 22% επί της διαφοράς των ζητούμενων αποδείξεων που πρέπει να μαζέψει ο φορολογούμενος με αυτές που τελικά συγκέντρωσε.</p>
      <h4>Οι αλλαγές που σχεδιάζονται στις αποδείξεις</h4>
      <p>Έτσι, σχεδιάζονται αλλαγές στο μέτρο της ελάχιστης υποχρεωτικής δαπάνης 30% με ηλεκτρονικές συναλλαγές. Το υπουργείο Οικονομικών φαίνεται να μην μειώνει το ποσοστό του 30% και προσανατολίζεται στην αλλαγή της βάσης υπολογισμού του ποσοστού. Δηλαδή, σχεδιάζει να προσθέσει ή να αφαιρέσει κυρίως κατηγορίες εισοδήματος και εξόδων ώστε να αλλάξει το ύψος του ποσού που θα υπολογίζεται το 30%.</p>
      <p>Ενδεικτικό παράδειγμα είναι ότι εξετάζεται να μην υπολογίζονται στο εισόδημα οι δαπάνες για την καταβολή διατροφής από διαζευγμένους προκειμένου το υποχρεωτικό 30% των ηλεκτρονικών συναλλαγών να υπολογίζεται με βάση το υπόλοιπο διαθέσιμο εισόδημα.</p>
      <p>Μια άλλη εκδοχή, η οποία φαίνεται πως δεν προκρίνεται, είναι οι συγκεκριμένες δαπάνες να συνυπολογίζονται μαζί με τα ενοίκια, τις δόσεις δανείων και τους φόρους ώστε εάν το σύνολο ξεπερνά το 60% του εισοδήματος τότε το υποχρεωτικό ποσό ηλεκτρονικών συναλλαγών να μειώνεται αυτόματα από το 30% στο 20%.</p>
      <h4>Το νέο φορολογικό νομοσχέδιο</h4>
      <p>Ήδη σχεδιάζεται στο τελικό κείμενο που θα κατατεθεί προς ψήφιση στη Βουλή (το πιθανότερο την ερχόμενη εβδομάδα) να προστεθεί διάταξη με την οποία οι περιστασιακά απασχολούμενοι να μην φορολογούνται με βάση τα τεκμήρια ως ελεύθεροι επαγγελματίες.</p>
      <figure>
        <iframe src="https://www.youtube.com/embed/JEjNXjB-aBE" width="640" height="360" data-service="Youtube" scrolling="no"/>
      </figure>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>