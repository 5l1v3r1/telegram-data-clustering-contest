<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621868/%D8%B1%D9%87%D8%A8%D8%B1-%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%A7%D8%B2-%D8%AE%D9%84%D8%A8%D8%A7%D9%86%D8%A7%D9%86-%D8%A7%DB%8C%D9%86-%DA%A9%D8%B4%D9%88%D8%B1-%D8%AE%D9%88%D8%A7%D8%B3%D8%AA-%D8%A2%D9%85%D8%A7%D8%AF%D9%87-%D9%86%D8%A8%D8%B1%D8%AF-%D8%A8%D8%A7-%D8%AF%D8%B4%D9%85%D9%86%D8%A7%D9%86-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T22:15:00+00:00"/>
    <meta property="og:title" content="رهبر کره شمالی از خلبانان این کشور خواست آماده نبرد با دشمنان باشند"/>
    <meta property="og:description" content="رهبر کره شمالی با شرکت در یک نمایشگاه هوایی از خلبانان این کشور درخواست کرد برای نبرد با دشمنان تا بن دندان مسلح، آماده باشند."/>
  </head>
  <body>
    <article>
      <h1>رهبر کره شمالی از خلبانان این کشور خواست آماده نبرد با دشمنان باشند</h1>
      <address>
        <time datetime="2019-11-16T22:15:00+00:00">16 Nov 2019, 22:15</time>
      </address>
      <p>
        <i>رهبر کره شمالی با شرکت در یک نمایشگاه هوایی از خلبانان این کشور درخواست کرد برای نبرد با دشمنان تا بن دندان مسلح، آماده باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رهبر کره شمالی با شرکت در یک نمایشگاه هوایی از خلبانان این کشور خواست تا برای جنگ با دشمنان تا «بن دندان مسلح » آماده باشند.</p>
      <p>به نوشته خبرگزاری «یونهاپ» به نقل از رسانه‌های دولتی کره شمالی، در یک نمایش هوایی در فرودگاه «وونسان کالما» در ساحل شمال شرقی کره شمالی در روز شنبه جنگنده‌های این کشور با مجهز شدن به حداکثر مهمات و پرواز قابلیت‌های رزمی خود را در حضور «کیم جونگ اون» رهبر کره شمالی به نمایش گذاشتند. در این رزمایش انواع جنگنده‌های «میگ-29»، «میگ-21»، «میگ -23» و «سوخو-25» شرکت داشتند.</p>
      <figure>
        <img src="https://aftabnews.ir/files/fa/news/1398/8/25/360025_929.jpg"/>
      </figure>
      <p>این در حالی است که کره شمالی به تازگی آمریکا را تهدید کرده که در صورت برگزاری رزمایش با سئول، اقدامات تلافی جویانه انجام می‌دهد. کره شمالی چهارشنبه گذشته تهدید کرد در صورت انجام رزمایش‌های برنامه ریزی شده آمریکا با کره جنوبی، اقدام تلافی جویانه انجام داده و فشارها برای تغییر رویه آمریکا را ادامه خواهد داد.</p>
      <p>در بیانیه کمیسیون امور خارجه کره شمالی به ریاست رهبر این کشور در این زمینه آمده است که اقدام تلافی جویانه برابر هر حرکتی که حاکمیت و امنیت ما را تهدید کند، دفاع از خود است. </p>
      <p>به نوشته یونهاپ، رهبر کره شمالی پس از تماشای نمایش خلبانان کره‌ای، ابراز رضایت کامل خود از آن‌ها را بیان کرد. کیم از کلیه خلبانان خواست با استفاده مؤثر از تاکتیک‌های هوایی در عملیات‌ و نبردها باشند، مهارت در بمباران اهداف دشمن و انجام منظم رزمایش‌های هوایی و شبیه سازی شرایط جنگی خود را آماده نگاه دارند.</p>
      <p>کیم جونگ اون گفت، خلبانان ما باید تحت هر شرایطی سعی کنند با ایده‌های خوب و تاکتیک مناسب با دشمنان تا بن دندان مسلح بجنگند.</p>
    </article>
  </body>
</html>