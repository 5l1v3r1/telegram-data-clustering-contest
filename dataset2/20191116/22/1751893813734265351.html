<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_17/milano-boom-nuovi-residenti-oltre-500mila-persone-dieci-anni-2f7f442e-0903-11ea-b74a-83e463a73bb9.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-16T22:00:00+00:00"/>
    <meta property="og:title" content="Milano, è boom di nuovi residenti: oltre 500mila persone in dieci anni"/>
    <meta property="og:description" content="Più dall’estero che dal Sud, più dalla Brianza che da Napoli, in crescita record da Roma. La città al centro del dibattito sugli squilibri tra Nord e Sud del Paese negli ultimi dieci anni ha attratto 533.210 abitanti, «cedendone» in cambio 357.365"/>
  </head>
  <body>
    <article>
      <h1>Milano, è boom di nuovi residenti: oltre 500mila persone in dieci anni</h1>
      <h2>Più dall’estero che dal Sud, più dalla Brianza che da Napoli, in crescita record da Roma. La città al centro del dibattito sugli squilibri tra Nord e Sud del Paese negli ultimi dieci anni ha attratto 533.210 abitanti, «cedendone» in cambio 357.365</h2>
      <address><time datetime="2019-11-16T22:00:00+00:00">16 Nov 2019, 22:00</time> by <a rel="author">Andrea Senesi</a></address>
      <p>Più dall’estero che dal Sud, più dalla Brianza che da Napoli, in crescita record da Roma. <a href="https://milano.corriere.it/notizie/cronaca/19_novembre_12/ministro-pd-provenzano-sala-scontro-ruolo-milano-b42eef26-051b-11ea-a1df-d75c93ec44da.shtml">La città «sanguisuga» raccontata da qualche ministro</a> negli ultimi dieci anni ha attratto 533.210 abitanti «cedendone» in cambio 357.365. La differenza tra «arrivi» e «partenze» è di 175.845 nuovi residenti. Un’indicazione spuria, va detto, e che non tiene per esempio conto di un saldo naturale (la differenza tra nati e morti) che rimane invece stabilmente negativo e di un tasso di fecondità bassissimo. Milano cresce e supera la quota simbolo di 1,4 milioni di residenti grazie alla capacità di attrarre da fuori.</p>
      <figure>
        <img src="https://milano.corriere.it/methode_image/2019/11/17/Milano/Foto%20Milano%20-%20Trattate/viene-va-kstg-u31501027683925f6h-656x492corriere-web-milano_192x144.jpg"/>
      </figure>
      <h4>
        <a href="https://milano.corriere.it/notizie/cronaca/19_novembre_17/nuovi-residenti-milano-oltre-500mila-dieci-anni-dc06e7b4-0909-11ea-b74a-83e463a73bb9.shtml">GUARDA IL GRAFICO</a>
      </h4>
      <h4>
        <a href="https://milano.corriere.it/notizie/cronaca/19_novembre_17/nuovi-residenti-milano-oltre-500mila-dieci-anni-dc06e7b4-0909-11ea-b74a-83e463a73bb9.shtml">Nuovi residenti a Milano, oltre 500mila in dieci anni</a>
      </h4>
      <p><b>Già, ma da dove? La sorpresa è appunto che la città sembra in grado di fare da calamita anche all’estero</b>. Nel 2018 gli iscritti all’anagrafe in arrivo da un paese straniero sono stati 14.444, mentre quest’anno — dati ancora parziali e fermi a ottobre — siamo già vicini a quota 13mila. Prima di attrarre a sé nuovi abitanti da altre regioni, la città fa da richiamo sulla provincia, con più di settemila nuovi arrivi dall’hinterland. Sul podio c’è infine la capitale col dato del 2019, come detto parziale, che è clamoroso: fino a ottobre di quest’anno i romani diventati milanesi sono stati 1.898, a fronte dei 1.591 di tutto il 2018.</p>
      <slideshow>
        <figure>
          <img src="https://images2-milano.corriereobjects.it/methode_image/2018/11/12/Milano/Foto%20Gallery/_M4L0275-1_MGTHUMB-INTERNA.jpg"/>
          <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
        </figure>
        <figure>
          <img src="https://images2-milano.corriereobjects.it/methode_image/2018/11/12/Milano/Foto%20Gallery/_MIL3365-1_MGTHUMB-INTERNA.jpg"/>
          <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
        </figure>
        <figure>
          <img src="https://images2-milano.corriereobjects.it/methode_image/2018/11/12/Milano/Foto%20Gallery/_MIL3698-1_MGTHUMB-INTERNA.jpg"/>
          <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
        </figure>
        <figure>
          <img src="https://images2-milano.corriereobjects.it/methode_image/2018/11/12/Milano/Foto%20Gallery/_M4L1088-10_MGTHUMB-INTERNA.jpg"/>
          <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
        </figure>
        <figure>
          <img src="https://images2-milano.corriereobjects.it/methode_image/2018/11/12/Milano/Foto%20Gallery/_DSC0545_MGTHUMB-INTERNA.jpg"/>
          <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
        </figure>
        <figcaption>Le foto di Milano dall?alto: dall?alba al tramonto, le magie della città vista dall?elicottero</figcaption>
      </slideshow>
      <p><b>Milano che recupera abitanti dal circondario</b>, in controtendenza rispetto ai due decenni precedenti, e che attira residenti anche dall’estero e dal Sud. Non stupisce allora che, nella graduatoria delle origini dei nuovi meneghini, dopo Roma si trovino, praticamente appaiate, la Brianza e Napoli. Una provincia lombarda e una del Sud: la classifica prosegue così con una certa regolarità. «Questa città è stata fatta grande nel dopoguerra dall’immigrazione del Sud. Oggi stiamo vendendo un ritorno di tanti giovani dal meridione, che è una cosa buona per noi ma il segno di come questo Paese faccia drammaticamente fatica ad aiutare questi giovani che vengono a Milano», ha detto ieri il sindaco presentando la guida per chi si trasferisce in città. «Ieri — ha aggiunto Beppe Sala — leggevo un articolo del Guardian secondo cui l’85 per cento dei milanesi non vorrebbe abitare in nessun altro posto. In questi anni Milano ha consolidato il suo percorso. Le università hanno quasi 220mila studenti, le istituzioni culturali sono più solide, c’è un’imprenditoria che cerca costantemente di rinnovarsi e i milanesi sono gente generosa e aperta. La città è insomma ben instradata. Si respira una dimensione internazionale che è quasi irreversibile. Basti dire che a Milano hanno sede 4.300 multinazionali sulle 14 mila totali che operano in Italia». Il passo avanti, secondo Sala, va fatto ora sul tema dell’equità sociale: «Questo è il momento in cui Milano deve dimostrare la capacità di fare qualcosa per gli altri,senza però rallentare la propria crescita».</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery%20-%20Trattate/novamilano_txt__0053_151119_ori_crop_MASTER__noscale__MGTHUMB-INTERNA.jpg"/>
          <figcaption>Citylife, le foto dei nuovi grattacieli</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/novamilano_txt__0052_151119_MGTHUMB-INTERNA.JPG"/>
          <figcaption>Citylife, le foto dei nuovi grattacieli</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/novamilano_txt__0051_151119_MGTHUMB-INTERNA.JPG"/>
          <figcaption>Citylife, le foto dei nuovi grattacieli</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/1_BIG_CLM_CityLife-Milan_Model_Image-by-BIG-Bjarke-Ingels-_MGTHUMB-INTERNA.jpg"/>
          <figcaption>Citylife, le foto dei nuovi grattacieli</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/15/Milano/Foto%20Gallery/17_BIG_CLM_CityLife-Milan_Image-by-BIG-Bjarke-Ingels-Group_MGTHUMB-INTERNA.jpg"/>
          <figcaption>Citylife, le foto dei nuovi grattacieli</figcaption>
        </figure>
        <figcaption>Citylife, le foto dei nuovi grattacieli</figcaption>
      </slideshow>
      <p><b>L’assessore all’Urbanistica Pierfrancesco Maran è piacevolmente colpito dai dati provenienti dall’anagrafe</b>. «È impressionante che più di 500mila persone oggi residenti in città non lo fossero dieci anni fa. Questi numeri ci dicono che Milano rappresenta il punto di contatto tra l’Italia e il resto del mondo, visto che le nostre università attraggono un numero sempre crescente di studenti europei». «Ma questi numeri — conclude Maran — ci indicano anche un’altra verità e cioè che la nostra città, per molti giovani italiani, rappresenta l'unica possibile alternativa all’espatrio».</p>
      <p><b>Cervelli che non fuggono più</b>. Dopo decenni di decrescita un po’ infelice, la prima netta inversione di tendenza negli uffici dell’anagrafe è stata registrata nel 2012: da allora la città è tornata a ripopolarsi, fino appunto alla (ri)conquista simbolica di quota 1,4 milioni. Era la fine di settembre e il sindaco Sala volle festeggiare incontrando di persona il milionequattrocentomillesimo milanese. Un avvocato 31enne originario di Catania, perfetto prototipo del nuovo milanese di questi anni.</p>
      <p><b>Una città che cresce, ma che non mette su famiglia nonostante non sia più giovanissima</b>. I single sono più di 400mila, mentre i nuclei composti da più di una persona sono 343.093; di questi, il 47 per cento di due unità, il 27 da tre, il 19 da quattro, il 5 per cento da cinque e via a scalare. Per quanto riguarda le fasce d’età, la più numerosa è quella tra i quaranta e i sessant’anni (31 per cento),seguita dai giovani tra i venti e i quaranta (23 per cento), i residenti tra i sessanta e gli ottanta (20 per cento), i giovanissimi under 20 (17 per cento) e gli over 80 (otto per cento).</p>
    </article>
  </body>
</html>