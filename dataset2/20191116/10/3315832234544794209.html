<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0ad58913df76ba66/consecintele-demiterii-guvernului-maia-sandu-pot-fi-periculoase-pentru-ucraina-scrie-presa-de-la-kiev.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T10:44:02+00:00"/>
    <meta property="og:title" content="Consecințele demiterii Guvernului Maia Sandu pot fi periculoase pentru Ucraina, scrie presa de la Kiev"/>
    <meta property="og:description" content="Circumstanţele şi consecinţele posibile ale demiterii Guvernului Maia Sandu transformă evenimentele din Republica Moldova într-un potențial pericol pentru Ucraina. Iar asta, pentru că, în cazul unor alegeri anticipate, există un risc real ca forțele pro-ruse să instaleze un control total asura guvernării de la Chișinău, de la Președinție, până la Guvern, scrie Evropeiska Pravda."/>
  </head>
  <body>
    <article>
      <h1>Consecințele demiterii Guvernului Maia Sandu pot fi periculoase pentru Ucraina, scrie presa de la Kiev</h1>
      <address><time datetime="2019-11-16T10:44:02+00:00">16 Nov 2019, 10:44</time> by <a rel="author">Jurnal.md</a></address>
      <p>
        <b>
          <b>Circumstanţele şi consecinţele posibile ale demiterii Guvernului Maia Sandu transformă evenimentele din Republica Moldova într-un potențial pericol pentru Ucraina. Iar asta, pentru că, în cazul unor alegeri anticipate, există un risc real ca forțele pro-ruse să instaleze un control total asura guvernării de la Chișinău, de la Președinție, până la Guvern, scrie Evropeiska Pravda.</b>
        </b>
      </p>
      <p>Analiștii publicației ucrainene sunt de părere că există pericolul „unei întorsături geopolitice a Republicii Moldova, probabilitate care nu se va diminua chiar dacă se va fi creată o coaliţie cu Partidul Democrat, formal proeuropean”.</p>
      <p>„Dar nu mai puţin realistă va fi solicitarea de asistenţă financiară de la Moscova, aşa cum a fost în istoria Ucrainei în 2013. Şi, desigur, un astfel de ajutor ar putea prevedea obligaţii politice pentru Chişinău", potrivit jurnaliștilor ucraineni.</p>
      <p>În opinia acestora, „o asemenea inversare va consolida şi mai mult scepticismul UE în ceea ce priveşte perspectivele europene ale ţărilor din Parteneriatului Estic, plus neîncrederea în privinţa Bruxellesului faţă de regiune în general, ceea ce nu poate să nu afecteze Ucraina”.</p>
      <p>„Obținând puterea reală, Igor Dodon ar trebui să înceapă negocierile privind reintegrarea Transnistriei. Iar Moscova nu prea îşi ascunde visele ca reglementarea transnistreană să devină un model pentru Donbass. La fel cum actualul Preşedinte al Moldovei nu îşi ascunde pietatea faţă de Rusia”, remarcă Evropeiska Pravda.</p>
      <p>Publicația amintește de recenta vizită a președintelui moldovean Igor Dodon în Transnistria, unde a sărbătorit „Ziua Unităţii Naţionale a Rusiei”, împreună cu liderul separatist de la Tiraspol, Vadim Krasnoselski.</p>
      <p>În acest context, jurnaliștii de la Kiev nu exclud că „experienţa Republicii Moldova ar putea deveni un puternic instrument în războiul informaţional pe care Rusia îl poartă împotriva Ucrainei, încercând să determine Kievul la "pace" în condițiile dictate de Kremlin”.</p>
    </article>
  </body>
</html>