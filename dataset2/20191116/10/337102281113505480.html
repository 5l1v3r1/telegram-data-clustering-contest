<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%B3%D8%AA%E2%80%8C%DA%A9%D9%85-%DB%8C%DA%A9-%D9%86%D9%81%D8%B1-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%A7%DB%8C%D8%B1%D8%A7%D9%86-%DA%A9%D8%B4%D8%AA%D9%87-%D8%B4%D8%AF-20191116/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-16T10:53:16+00:00"/>
    <meta property="og:title" content="دست‌کم یک نفر در ناآرامی‌های ایران کشته شد"/>
    <meta property="og:description" content="در پس اعتراضات گسترده مردمی به افزایش شدید و ناگهانی قیمت بنزین در ایران، محمد محمودآبادی، سرپرست فرمانداری سیرجان، از کشته شدن یک نفر در اعتراضات شامگاه جمعه در این شهر خبر داد."/>
  </head>
  <body>
    <article>
      <h1>دست‌کم یک نفر در ناآرامی‌های ایران کشته شد</h1>
      <address>
        <time datetime="2019-11-16T10:53:16+00:00">16 Nov 2019, 10:53</time>
      </address>
      <p>
        <b>در پس اعتراضات گسترده مردمی به افزایش شدید و ناگهانی قیمت بنزین در ایران، محمد محمودآبادی، سرپرست فرمانداری سیرجان، از کشته شدن یک نفر در اعتراضات شامگاه جمعه در این شهر خبر داد.</b>
      </p>
      <p>محمودآبادی به خبرگزاری دانشجویان ایران ایسنا گفت: «متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم.»</p>
      <p>همچنین بر اساس گزارش‌ها در شهر بهبهان در استان خوزستان، معترضان یک بانک را به آتش کشیدند.</p>
      <p>در پی افزایش شدید و نابهنگام قیمت بنزین در ایران، مردم بسیاری از شهرهای این کشور از شامگاه جمعه دست به اعتراض زدند.</p>
      <p>براساس مصوبه شورای عالی هماهنگی اقتصادی سران سه قوه، قیمت بنزین معمولی سهمیه‌ای با پنجاه درصد افزایش به لیتری ۱۵۰۰ تومان، قیمت بنزین معمولی غیرسهمیه‌ای با سه برابر افزایش به لیتری ۳ هزار تومان و قیمت بنزین سوپر هر لیتر ۳۵۰۰ تومان شده است.</p>
      <p>حسن روحانی، رئیس جمهوری اسلامی ایران، روز جمعه مدعی شد که افزایش قیمت بنزین «به نفع مردم» است. او گفت: «دولت مدت‌ها به دنبال آن بود تا از طریقی بتواند از اقشار ضعیف کشور که بواسطه شرایط اقتصادی در فشار هستند، حمایت و به آنها کمک کند، اما به دلیل کمبود منابع درآمدی و بودجه توان اجرای آن وجود نداشت.»</p>
    </article>
  </body>
</html>