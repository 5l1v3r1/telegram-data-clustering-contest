<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-hindu-guy-convert-into-mulsim-to-marriage-a-girl-whom-he-met-on-facebook-committed-suicide-in-6-months-2852224.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T10:57:06+00:00"/>
    <meta property="og:title" content="फेसबुक पर प्यार के बाद धर्म बदलकर की शादी, 6 महीने में कर ली आत्महत्या"/>
    <meta property="og:description" content="फेसबुक और मोबाइल से अलीगढ़ और झरिया के प्रेमी जोड़े में हुए प्यार का अंत छह माह में ही हो गया। धर्म बदलकर युवती से शादी करनेवाले युवक ने गुरुवार की रात जहर खाकर आत्महत्या कर ली। झरिया पुलिस ने मृतक..."/>
  </head>
  <body>
    <article>
      <h1>फेसबुक पर प्यार के बाद धर्म बदलकर की शादी, 6 महीने में कर ली आत्महत्या</h1>
      <address><time datetime="2019-11-16T10:57:06+00:00">16 Nov 2019, 10:57</time> by <a rel="author">हिन्दुस्तान संवाददाता।,झरिया (धनबाद)।</a></address>
      <p>फेसबुक और मोबाइल से अलीगढ़ और झरिया के प्रेमी जोड़े में हुए प्यार का अंत छह माह में ही हो गया। धर्म बदलकर युवती से शादी करनेवाले युवक ने गुरुवार की रात जहर खाकर आत्महत्या कर ली। झरिया पुलिस ने मृतक के उत्तर प्रदेश के अलीगढ़ जिला अंतर्गत मोर गांव में पिता और भाई को सूचना दे दी है। परिजन झरिया के लिए रवाना हो गए हैं। बताते हैं कि उत्तर प्रदेश के अलीगढ़ जिला के मोर निवासी सतवीर सिंह के पुत्र रोहित सिंह का डेढ़ साल पहले फेसबुक पर झरिया के बनियाहीर की रहनेवाली मुस्कान से संपर्क हुआ। इसके बाद दोनों मोबाइल पर बात करने लगे। मृतक के परिजनों ने फोन पर बताया कि दोनों के बीच प्यार होने के बाद रोहित सिंह (19) छह माह पहले घर से भाग गया। पता चला है कि वह मुस्कान नामक लड़की से शादी करके रह रहा है। अब उसकी मौत हो गई है। आने पर ही कारणों का पता चलेगा।</p>
      <p>
        <b>Read Also: <a href="https://www.livehindustan.com/assembly-elections/jharkhand-assembly-election-2019/story-jharkhand-assembly-elections-2019-jdu-engaged-for-attempt-to-dent-in-congress-and-bringing-old-congressmen-2852128.html">झारखंड विधानसभा चुनाव 2019: पुराने कांग्रेसियों को पाले में लाने में जुटा जदयू</a></b>
      </p>
      <p>इधर, लोगों का कहना है कि छह माह पहले रोहित सिंह ने अपना धर्म बदलकर अपना नाम सोनू खान कर लिया था। सब्जी बगान में भाड़े के मकान में मुस्कान और सोनू खान रह रहे थे। सोनू खान प्राइवेट काम कर रहा था। वहीं मुस्कान भी ब्यूटी पार्लर चलाती है। पड़ोसियों का कहना था कि दोनों का संबंध अच्छा था। जहर क्यों खाया, इसकी जानकारी लोगों को नहीं है। मकान मालिक से भी पुलिस ने पूछताछ की है। लोगों का कहना है कि पति-पत्नी के बीच झगड़ा हुआ होगा तो नहीं कह सकते, लेकिन दोनों एक साथ खुश थे। झरिया इंस्पेक्टर सरोज कुमार सिंह का कहना है कि मुस्कान के परिजन शव की मांग कर रहे थे, लेकिन मृतक के परिजनों को सूचना दी गई है। उनके आने पर ही कोई निर्णय लिया जाएगा। शव को मॉर्चरी हाउस में रखवाया गया है। जहर खाने के कारणों की जांच की जा रही है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>