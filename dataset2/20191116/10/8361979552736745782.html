<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/alessandro-dzanelli-gendirektor-nestle-v-ukrajini-moldovi-rozpoviv-shcho-dumaye-pro-ukrajinu-novini-ukrajini-50053758.html"/>
    <meta property="og:site_name" content="НВ"/>
    <meta property="article:published_time" content="2019-11-16T10:00:00+00:00"/>
    <meta property="og:title" content="Нове керівництво України набагато ближче до бізнесу — Алессандро Дзанеллі, Nestle"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>Нове керівництво України набагато ближче до бізнесу — Алессандро Дзанеллі, Nestle</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T10:00:00+00:00">16 Nov 2019, 10:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Алессандро Дзанеллі - гендиректор Nestlé в Україні та Молдові. Nestle, найбільша компанія світу з виробництва продуктів харчування і напоїв, працює в Україні вже 25 років. За цей час у неї тут з’явилося кілька виробничих майданчиків — у Львові, Харкові та Торчині. Протягом останніх трьох років компанія інвестувала в Україну приблизно 600 млн грн. 50-річний Дзанеллі, уродженець Італії, працює в Nestle вже понад два десятиліття, а українське представництво очолив навесні цьогоріч.</p>
      <p>
        <b>— Чим Україна схожа і чим не схожа на інші країни, в яких ви працювали?</b>
      </p>
      <p>— Я опинився в Україні якраз у часи, що надихали та хвилювали найбільше. Це період змін та оновлення, зростання економіки та повернення впевненості у краще майбутнє. У повітрі витає позитивна енергія.</p>
      <p>Якщо казати про специфіку України, то варто визнати, що українці дуже вимогливі до керівників. Статус лідера має підтверджуватися досвідом і здатністю привносити щось цінне. Гасла тут не працюють, якщо не підтверджуються справами. Інакше кажучи, лідер тут не посада, а ставлення.</p>
      <p>
        <b>— Які правила в українському бізнес-середовищі потрібно змінити?</b>
      </p>
      <p>— Головне, що необхідно змінити в бізнес-культурі, це ставлення до закону. До того ж усе суспільство, на всіх рівнях має дотримуватися закону, без винятків.</p>
      <p>Дотримання законів мають забезпечувати уряд і правоохоронні органи. Але реалізувати це вдасться тільки тоді, коли такий підхід стане важливим елементом бізнес-культури. І способом дій лідерів ділових середовищ і промисловості. Ми, як бізнес-лідери, маємо відіграти дуже важливу роль. Ми повинні вести справи прозоро й законно та бити на сполох, коли пропонують ініціативи, що створюють перешкоди для бізнесу.</p>
      <aside>Нова хвиля політиків у особі бізнесу бачить партнерів, а не ворогів</aside>
      <p>
        <b>— Ваш найцікавіший або найнесподіваніший досвід спілкування з українськими держорганами?</b>
      </p>
      <p>— У тих місцях, де я працював раніше, і особливо в попередній країні [у Росії], я завжди відчував віддаленість між законодавчою владою, урядом і державними органами, з одного боку, і бізнесом — з іншого. Щоб зустрітися з ними, завжди треба було проходити довгі бюрократичні процедури, а їхнє ставлення було досить авторитарним.</p>
      <p>Нове керівництво України набагато ближче до бізнесу, нові міністри та представники парламенту показують, що їх більше хвилює зворотний зв’язок, вони демонструють бажання співпрацювати з бізнесом. Я відчуваю, що це нова хвиля політиків, яка в особі бізнесу бачить партнера, а не ворога.</p>
      <p>Наприклад, я нещодавно зустрічався з новим керівником митниці. І я бачу, що він дійсно прислухається до думки бізнесу і бажає реформувати митницю. Після нашої зустрічі я більше вірю, що це відбудеться.</p>
      <p>
        <b>— Ваші улюблені місця в Україні?</b>
      </p>
      <p>— Я вже кілька разів був у містах, де розташоване наше виробництво. Це Харків, Луцьк і Львів. Був у Одесі. Україна вразила мене різноманітністю.</p>
      <p>Звичайно, найкраще я знаю Київ. Поки саме він найбільше мені подобається в Україні. Тут безліч знакових туристичних місць — Володимирський, Софійський і Михайлівський собори. Статуя Батьківщини-матері.</p>
      <p>Але у мене є два найважливіші місця. Коли до мене приїжджають друзі, я показую їм не тільки ті пам’ятки, про які вже сказав, але й веду їх до «стіни сліз» — туди, де портрети героїв Небесної сотні та загиблих в АТО. Це нагадування, що продовжують гинути люди.</p>
      <p>І друге — Труханів острів за пішохідним мостом, звідки на заході відкривається фантастична панорама.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>