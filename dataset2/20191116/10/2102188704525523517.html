<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/16/653785/"/>
    <meta property="og:site_name" content="Економічна правда"/>
    <meta property="article:published_time" content="2019-11-16T10:50:00+00:00"/>
    <meta property="og:title" content="За дітей не в автокріслі почнуть штрафувати — Зеленський схвалив"/>
    <meta property="og:description" content="Президент Володимир Зеленський підписав закон про відповідальність за порушення правил перевезення дітей"/>
  </head>
  <body>
    <article>
      <h1>За дітей не в автокріслі почнуть штрафувати — Зеленський схвалив</h1>
      <address>
        <time datetime="2019-11-16T10:50:00+00:00">16 Nov 2019, 10:50</time>
      </address>
      <p>Президент Володимир Зеленський підписав закон про відповідальність за порушення правил перевезення дітей.</p>
      <p><b>Джерело:</b> <a href="https://president.gov.ua/news/prezident-pidpisav-zakon-pro-vstanovlennya-vidpovidalnosti-z-58377">сайт президента</a></p>
      <p><b>Текст повідомлення:</b> "Чинним законодавством не було передбачено норми, яка встановлювала б відповідальність за порушення правил перевезення дітей.</p>
      <p>Реалізація закону забезпечить усвідомлення ступеня відповідальності осіб, що перевозять дітей, і тим самим підвищить рівень безпеки дітей на дорозі, сприятиме зменшенню дорожньо-транспортного травматизму та смертності дітей".</p>
      <p><b>Деталі:</b> Закон доповнює ст.121 Кодексу про адміністративні правопорушення. </p>
      <p>Штраф за перше правопорушення становитиме 510 грн, за повторне правопорушення – 850.</p>
      <figure>
        <img src="https://eimg.pravda.com/images/doc/d/c/dcbe904-8295011-por.jpg"/>
      </figure>
      <p><b>Що передувало:</b> 29 жовтня Верховна Рада підтримала законопроєкт <a href="https://w1.c1.rada.gov.ua/pls/zweb2/webproc4_1?pf3511=66432">№1150</a> "про внесення змін до Кодексу України про адміністративні правопорушення щодо встановлення відповідальності за порушення правил перевезення дітей".</p>
      <p><a href="http://kodeksy.com.ua/pdr/21.11.htm">Заборона</a> перевозити дітей віком до 12 років і зростом до 145 см у машині без використання спеціальних засобів, які дозволять пристебнути дитину пасками безпеки, існувала й раніше, але штрафи не були передбачені.</p>
      <p>
        <a href="https://www.pravda.com.ua/news/2019/11/15/7232128/">Українська правда</a>
      </p>
    </article>
  </body>
</html>