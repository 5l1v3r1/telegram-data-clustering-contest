<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2819567-okupanti-trici-porusili-tisu-pid-starognativkou-pracuvali-minometi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T10:44:00+00:00"/>
    <meta property="og:title" content="Окупанти тричі порушили “тишу”, під Старогнатівкою працювали міномети"/>
    <meta property="og:description" content="Від початку поточної доби і станом на 12.00 у суботу, 16 листопада, російсько-окупаційні війська тричі порушили режим тиші в районі проведення операції Об'єднаних сил."/>
  </head>
  <body>
    <article>
      <h1>Окупанти тричі порушили “тишу”, під Старогнатівкою працювали міномети</h1>
      <h2>Від початку поточної доби і станом на 12.00 у суботу, 16 листопада, російсько-окупаційні війська тричі порушили режим тиші в районі проведення операції Об'єднаних сил.</h2>
      <address>
        <time datetime="2019-11-16T10:44:00+00:00">16 Nov 2019, 10:44</time>
      </address>
      <p>Про це сказав на брифінгу речник Міністерства оборони капітан Михайло Шаравара, повідомляє кореспондент Укрінформу.</p>
      <p>“Противник застосовував 82-міліметрові міномети, гранатомети різних систем та стрілецьку зброю”, - уточнив Шаравара.</p>
      <p>Він зазначив, що від самого ранку противник вів вогонь із гранатометів та стрілецької зброї по опорних пунктах підрозділів Об’єднаних сил біля Новолуганського та Майорська, що на Луганському напрямку.</p>
      <p>На Донецькому напрямку збройні формування Російської Федерації обстріляли позиції українських сил поблизу Старогнатівки, при цьому застосувавши заборонені міномети 82-го калібру та стрілецьку зброю.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2819559-rozvidka-povidomila-pro-vtrati-okupantiv-na-donbasi.html">Розвідка повідомила про втрати окупантів на Донбасі</a>
      </blockquote>
      <p>“Станом на зараз ситуація стабільна та цілком контрольована українськими захисниками. Бойових втрат серед особового складу <a href="https://www.ukrinform.ua/tag-oos">Об’єднаних сил </a>упродовж поточної доби немає”, - повідомив речник МОУ.</p>
    </article>
  </body>
</html>