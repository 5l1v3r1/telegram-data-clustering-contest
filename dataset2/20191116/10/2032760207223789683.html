<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89766"/>
    <meta property="og:site_name" content="Denník politika"/>
    <meta property="article:published_time" content="2019-11-16T10:35:00+00:00"/>
    <meta property="og:title" content="Video: Messiho víťazný návrat do reprezentácie, v prípravnom zápase skóroval do bránky Brazílie"/>
    <meta property="og:description" content="16.11.2019 (Webnoviny.sk) – Návrat Lionela Messiho do reprezentačného dresu Argentíny bol víťazný. V súboji juhoamerických „gigantov“ a zároveň odvekých rivalov Argentína zdolala Brazíliou 1:0 práve gólom svojho nekorunovaného futbalového kráľa. Messi predtým chýbal tri mesiace v národnom tíme z disciplinárnych dôvodov. Verejne sa posťažoval, že o titule Brazílie na Copa América bolo rozhodnuté už vopred."/>
  </head>
  <body>
    <article>
      <h1>Video: Messiho víťazný návrat do reprezentácie, v prípravnom zápase skóroval do bránky Brazílie</h1>
      <address><time datetime="2019-11-16T10:35:00+00:00">16 Nov 2019, 10:35</time> by <a rel="author">Webnoviny</a></address>
      <p>16.11.2019 (Webnoviny.sk) – Návrat Lionela Messiho do reprezentačného dresu Argentíny bol víťazný. V súboji juhoamerických „<i>gigantov</i>“ a zároveň odvekých rivalov Argentína zdolala Brazíliou 1:0 práve gólom svojho nekorunovaného futbalového kráľa. Messi predtým chýbal tri mesiace v národnom tíme z disciplinárnych dôvodov. Verejne sa posťažoval, že o titule Brazílie na Copa América bolo rozhodnuté už vopred.</p>
      <h3>Dva pokutové kopy</h3>
      <p>Z prípravného zápasu Argentíny a Brazílie v saudskoarabskom Rijáde ubehlo iba 13 minút a už sa kopali dva pokutové kopy. Najprv v 10. min si postavil loptu na biely bod brazílsky útočník Gabriel Jesus, ale prízemnou strelou ani netrafil bránku.</p>
      <p>O tri minúty neskôr Messi spadol v šestnástke Brazílie po kontakte s obrancom Alexom Sandrom a loptu si zo vzdialenosti 10 m postavil aj on. Brankár Alisson síce vyrazil jeho málo dôraznú strelu, ale na druhý pokus sa už 32-ročný kanonier FC Barcelona nepomýlil. Bol to 69. reprezentačný gól v podaní „<i>malého</i>“ veľkého muža svetového futbalu.</p>
      <p>„<i>Od začiatku zápasu sme sa snažili hrať futbal. Mali sme pár šancí, ktoré sme nevyužili, ale aj súper mal svoje príležitosti. V druhom polčase sme však boli lepším tímom</i>,“ povedal Lionel Messi pre Reuters, cituje ho aj portál ESPN.</p>
      <h3>Zaujala aj výmena názorov</h3>
      <p>V drese Brazílie sa v 86. min dostal na ihrisko útočník Wesley, ktorý si v sezóne 2015/2016 obliekal dres Trenčína v najvyššej slovenskej súťaži. Argentína natiahla šnúru zápasov bez prehry na šesť, Brazília sa nedočkala víťazstva ani po piaty raz od svojho júlového triumfu na Copa América. V zápase zaujala aj výmena názorov medzi strelcom víťazného gólu Messim a brazílskym trénerom Titem.</p>
      <p>„<i>Sťažoval som sa, lebo Messi mal podľa mňa dostať žltú kartu. Potom prišiel za mnou a vravel, aby som si zatvoril ústa. To isté som povedal aj ja jemu. To bolo všetko</i>,“ priblížil brazílsky tréner Tite. „<i>Vždy je dobré, keď sa zvíťazí. Lepšie sa nám pôjde do ďalších zápasov. Zápas som ukončil v dobrej forme a myslím si, že aj celé mužstvo</i>,“ doplnil Messi.</p>
      <p>Argentínčania by sa mali už v pondelok predstaviť v izraelskom Tel Avive proti Uruguajčanom, ale uvažuje sa o zrušení zápasu pre vojenské akcie v pásme Gazy. Brazília má v utorok naplánovaný súboj s Kórejskou republikou v Abú Zabí v SAE. Bude to posledný zápas „<i>kanárikov</i>“ pred marcovým vstupom do kvalifikácie o postup na MS 2022.</p>
      <footer>Zdroj: Webnoviny.sk – <a href="https://www.webnoviny.sk/video-messiho-vitazny-navrat-do-reprezentacie-v-pripravnom-zapase-skoroval-do-branky-brazilie/"><u>Video: Messiho víťazný návrat do reprezentácie, v prípravnom zápase skóroval do bránky Brazílie</u></a> © SITA Všetky práva vyhradené.</footer>
    </article>
  </body>
</html>