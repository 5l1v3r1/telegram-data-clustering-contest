<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/16/novyna/suspilstvo/speczpryznachenczi-shturmuvaly-kvartyru-kyyevi-17-zatrymanyx"/>
    <meta property="og:site_name" content="Слово і Діло"/>
    <meta property="article:published_time" content="2019-11-16T10:26:01+00:00"/>
    <meta property="og:title" content="Спецпризначенці штурмували квартиру в Києві: 17 затриманих"/>
    <meta property="og:description" content="Спецпризначенці в Києві штурмували квартиру на Оболоні. У приміщенні забарикадувалися 17 чоловіків у балаклавах."/>
  </head>
  <body>
    <article>
      <h1>Спецпризначенці штурмували квартиру в Києві: 17 затриманих</h1>
      <address>
        <time datetime="2019-11-16T10:26:01+00:00">16 Nov 2019, 10:26</time>
      </address>
      <p>
        <b>Спецпризначенці в Києві штурмували квартиру на Оболоні. У приміщенні забарикадувалися 17 чоловіків у балаклавах.</b>
      </p>
      <p>Про це повідомляє пресслужба столичної поліції.</p>
      <p>«<i>До київської поліції надійшло повідомлення, що невідомі захопили приміщення, розташоване на проспекті Героїв Сталінграда. На місці події потерпіла розповіла правоохоронцям, що почула шум у коридорі, після чого вхідні двері відкрилися і до квартири забігло близько двадцяти чоловіків у масках. Невідомі виштовхнули з дому господиню з дочкою і закрилися зсередини»</i>, - йдеться в повідомленні.</p>
      <p>Поліцейські встановили, що вже два роки тривають судові процеси щодо грошових зобов'язань, а цій сім'ї неодноразово погрожували. Надалі борг передали третім особам, але ніяких документів про примусове виселення не було.</p>
      <p>Переговори з чоловіками в квартирі були безрезультатними. Тому спецпризначенцям довелося штурмом брати приміщення. Всіх, хто був усередині, затримали і доставили до відділення поліції.</p>
      <p>«<i>Крім того, після затримання правопорушників у господині квартири та її дочки зникли ювелірні прикраси і коштовні речі</i>», - додали в поліції.</p>
      <p>Відомості про подію внесені до Єдиного реєстру досудових розслідувань за ознаками кримінальних злочинів, передбачених ст. 356 (самоправство) і ч. 3 ст. 185 (крадіжка) Кримінального кодексу України. Зловмисникам загрожує позбавлення волі на строк до шести років.</p>
      <p>Раніше <a href="https://www.slovoidilo.ua/2019/11/11/novyna/suspilstvo/policziya-zatrymala-napadnykiv-veterana-ato-kyyevi">поліція затримала нападників на ветерана АТО в Києві</a>.</p>
      <p>Також нагадаємо, <a href="https://www.slovoidilo.ua/2019/11/08/novyna/suspilstvo/kyyevi-nevidomi-napaly-antykorupczijnoho-eksperta-lyemyenova">в Києві невідомі напали на антикорупційного експерта Лєменова</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/08/08/novyna/svit/odna-lyudyna-zahynula-shturmu-budynku-eks-prezydenta-kyrhyziyi"/>
        <a href="https://www.slovoidilo.ua/2019/07/04/novyna/polityka/shturm-parlamentu-hruziyi-kvalifikuvaly-yak-sprobu-derzhperevorotu"/>
        <a href="https://www.slovoidilo.ua/2019/05/29/novyna/suspilstvo/hrupa-molodyx-lyudej-shturmuvala-lvivsku-meriyu-video"/>
        <a href="https://www.slovoidilo.ua/2019/11/15/novyna/polityka/advokat-prokomentuvav-zatrymannya-cholovika-skoroxod"/>
      </related>
    </article>
  </body>
</html>