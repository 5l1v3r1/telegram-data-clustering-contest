<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/vibuhi-v-balakliji-stan-postrazhdalih-novini-harkova-50053906.html"/>
    <meta property="og:site_name" content="НВ"/>
    <meta property="article:published_time" content="2019-11-16T10:27:00+00:00"/>
    <meta property="og:title" content="Вибухи на складах у Балаклії: лікарі розповіли про стан двох постраждалих"/>
    <meta property="og:description" content="У харківській лікарні невідкладної допомоги повідомили про стан двох військовослужбовців, які постраждали під час вибухів у Балаклії."/>
  </head>
  <body>
    <article>
      <h1>Вибухи на складах у Балаклії: лікарі розповіли про стан двох постраждалих</h1>
      <h2>У харківській лікарні невідкладної допомоги повідомили про стан двох військовослужбовців, які постраждали під час вибухів у Балаклії.</h2>
      <address>
        <time datetime="2019-11-16T10:27:00+00:00">16 Nov 2019, 10:27</time>
      </address>
      <p>Про це повідомляє <a href="https://hromadske.ua/posts/vibuhi-v-balakliyi-u-harkivskij-likarni-povidomili-pro-stan-postrazhdalih">Громадське</a>.</p>
      <p>Заступник головного лікаря харківської лікарні невідкладної допомоги Андрій Соцький заявив, що 43-річний сапер перебуває у важкому стані в реанімації у відділенні політравми. У нього осколкові поранення і перелом плеча.</p>
      <p>Військовий підключений до штучної вентиляції легенів. У нього опіки кінцівок і тулуба — близько 20%, а також множинні осколкові поранення м’яких тканин.</p>
      <p>Крім того, завідувач опікового відділення харківської лікарні невідкладної допомоги Аслан Цогоєв заявив, що другий потерпілий, 24-річний сапер, перебуває в опіковому відділенні. У нього уражено близько 20% тіла. Його стан стабільно важкий стан, але він у свідомості.</p>
      <p>Військового перев’язали під наркозом. На одужання знадобиться близько місяця.</p>
      <p>Ще двоє травмованих перебувають у військовому госпіталі в Харкові, п’ятий постраждалий — у медичному закладі Балаклії.</p>
      <p>15 листопада <a href="https://nv.ua/ukr/ukraine/events/vibuhi-u-balakliji-15-11-2019-foto-video-novini-ukrajini-50053763.html">мерія Балаклії повідомила про «одиничні вибухи»</a> на території військового арсеналу. Інцидент стався під час проведення планових робіт з утилізації боєприпасів. Причина детонації поки невідома.</p>
      <p>У Генштабі запевняють, що місцевим жителям та об'єктам інфраструктури нічого не загрожує.</p>
      <p>В результаті <a href="https://nv.ua/ukr/ukraine/events/vibuhi-u-balakliji-dvoye-saperiv-zaginuli-novini-ukrajini-50053789.html">детонації снарядів в районі артилерійських складів в Балаклії загинули два сапери</a>, четверо військовослужбовців отримали поранення.</p>
      <p>Це третій випадок вибухів на складах у Балаклії.</p>
      <p>У ніч на 23 березня 2017 року <a href="https://nv.ua/ukr/ukraine/events/u-harkivskij-oblasti-vibuhajut-skladi-bojepripasiv-jde-evakuatsija-zhiteliv-850730.html">на складах артилерійських боєприпасів на околиці Балаклії через пожежу почали вибухати боєприпаси</a>.</p>
      <p>Були евакуйовані майже 20 тис. осіб з розташованих поблизу населених пунктів.</p>
      <p>Одна людина загинула, п’ятеро отримали поранення.</p>
      <p>Слідство ведеться за статтею «диверсія».</p>
      <p>Вдруге <a href="https://nv.ua/ukr/ukraine/events/pozhezhu-v-balakliji-povnistju-likvidovano-2468760.html">вибухи на арсеналі в Балаклії відбулися в травні 2018</a> — через детонацію не зібраних після попереднього вибуху боєприпасів.</p>
    </article>
  </body>
</html>