<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825049.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T10:34:00+00:00"/>
    <meta property="og:title" content="سردار سلامی: سپاه از امنیت، عزت و اقتدار دفاع می‌کند"/>
    <meta property="og:description" content="به گزارش الف به نقل از سپاه نیوز؛ سردار سرلشکر پاسدار حسین سلامی فرمانده کل سپاه امشب در مراسم اختتامیه نهمین دوره مسابقات سراسری قرآن و مفاهیم خانواده پاسداران سپاه اظهار داشت: همسران شما همچون صخره‌های سترگ ایستاده‌اند و اجازه نمی‌دهند هیچ چشم ناپاکی به حریم این سرزمین الهی نگاه کند؛ در روی صخر‌ه‌های شمال غرب کشور نیز همسران شما قادر و مقتدر حضور دارند و مطیع ولایت هستند."/>
  </head>
  <body>
    <article>
      <h1>سردار سلامی: سپاه از امنیت، عزت و اقتدار دفاع می‌کند</h1>
      <address>
        <time datetime="2019-11-16T10:34:00+00:00">16 Nov 2019, 10:34</time>
      </address>
      <p>فرمانده کل سپاه گفت: پاسداران سپاه از امنیت، عزت، اقتدار و کرامت امت اسلامی دفاع می‌کنند.</p>
      <p>به گزارش الف به نقل از سپاه نیوز؛ سردار سرلشکر پاسدار حسین سلامی فرمانده کل سپاه امشب در مراسم اختتامیه نهمین دوره مسابقات سراسری قرآن و مفاهیم خانواده پاسداران سپاه اظهار داشت: همسران شما همچون صخره‌های سترگ ایستاده‌اند و اجازه نمی‌دهند هیچ چشم ناپاکی به حریم این سرزمین الهی نگاه کند؛ در روی صخر‌ه‌های شمال غرب کشور نیز همسران شما قادر و مقتدر حضور دارند و مطیع ولایت هستند.</p>
      <p>سردار سلامی با اشاره به اینکه از این رزمندگان خواستم که مشکلاتشان را بگویند و همه بدون استثنا فقط یک تقاضا داشتند و آن ملاقات با رهبر عزیزشان بود افزود: این برای ما شوق‌افزا است. این از کجا آمده است؟ می‌دانیم در کنار آن هجرت بزرگ برای دفاع از حریم اسلام و وطن، صبر خانواده‌ها و تحمل آنان نخستین نقش را در ثبات قدم و آرامش روحی آن مردان فراموش‌ ناشدنی تاریخ ما دارد.</p>
      <p>وی افزود: اگر شما بانوان در خانه رنج دوری پاسداران را تحمل نکنید و پاسدار حرمت خانواده نباشید و نقش پدر را در کنار مادری ایفا نکنید نمی‌توانیم یک گام به جلو برداریم و این یک اعتراف دقیق است. شما از سنگر دیگری دفاع می‌کنید که یقینا موثرتر و قوی‌تر از سنگری است که همسرانتان از آن دفاع می‌کنند.</p>
      <p>فرمانده کل سپاه پاسداران انقلاب اسلامی با اشاره به اینکه خانواده پاسداران در عرصه حجاب و عفاف می‌درخشند اظهار داشت: خانه‌های شما شب و روز محل ذکر است که از آنجا کلام طیب به سوی خداوند تصاعد می‌یابد. خداوند قرآن را برای مومنان شفا قرار داده است و قرآن به زیباترین راه ما را هدایت می‌کند، زیرا قرآن نور است.</p>
      <p>سردار سلامی تصریح کرد: بدون نور نمی‌شود راه را پیمود؛ حرکت در شب تیره و تار بدون نور قرآن ممکن نیست، خداوند راه هدایت را به ما یاد داده است به وسیله قرآن از تیرگی و تاریکی به نور و وادی ایمن و نور هدایت می‌شویم و در زمره رحمت خدا قرار می‌گیریم.</p>
      <p>وی با اشاره به اینکه قرآن تمام راه‌های سعادت را به ما آموخته یک حقیقت متعالی است اظهار داشت: ما 40 سال تجربه داریم که وقتی آیات آسمانی قرآن را روی صفحه زمین شاهد بودیم به هر چیزی که خواستیم رسیدیم؛ هر دشمنی را شکست دادیم، از هر گردنه پر فراز و نشیبی عبور کردیم. آیات قرآن حکیم است؛ وثیق، متین و مستحکم هستند و به بهترین راه ما را هدایت می‌کنند؛ برخی از واژه‌ها کوتاه اما راه نجات هستند.</p>
      <p>فرمانده کل سپاه پاسداران انقلاب اسلامی تصریح کرد: امروز توفیق داشتم در مناطق زلزله‌زده استان آذربایجان شرقی بودم آنجا نیز عرض کردم اگر مردم ما در بحران‌ها و مشکلاتی مثل سیل و زلزله فقط به همین کلمات قرآنی عمل کنند کار تمام است و هیچ فقیری و بی‌خانمانی یافت نمی‌شود و همه آرام زندگی می‌کنند. مردم ما به این قاعده عمل می‌کنند اما عمل به آنها زندگی را برای همه زیبا و پر از شیرینی و سرشار از احساس و مملو از عاطفه و رافت و امید و شوق به بودن و درخشیدن می‌کند.</p>
      <p>سردار سرلشکر سلامی افزود: باید حس کنیم وقتی مقابل دشمن قرار می‌گیریم که در ظاهر بزرگ و مهیب و قدرتمند است؛ چشم‌هایمان را به روی قدرت دشمن نمی‌بندیم؛ رهبر عزیزمان فرمودند دشمن را دست کم نگیرید اما همان نگاهی که امام راحل و رهبر عزیزمان دارند و با آن جهان‌بینی الهی و نگاه از زاویه حکمت الهی به دشمنان خدا دارند وقتی با همان نگاه می‌بینیم آرام می‌شویم.</p>
      <p>وی با اشاره به اینکه قرآن می‌فرماید کسانی را که قدرت می‌شمارید قادر به آفرینش یک پشه نیز نیستند تصریح کرد: وقتی به دشمنان بزرگی مثل آمریکا و شرکای او که با هم دو سوم قدرت نظامی عالم را شکل می‌دهند از زاویه این آیه شریفه می‌نگریم آن وقت آرام می‌گیریم، خداوند فرمول غلبه را به ما در قرآن آموخته و از دشمن هراسی نداریم. </p>
      <p>فرمانده کل سپاه پاسداران انقلاب اسلامی اظهار داشت: در تمام این 40 سال با قوت این آیات الهی به میدان رفته‌ایم، امروز قدرتمند هستیم؛ دیروز که به ظاهر قدرتمند نبودیم با چه قدرتی جنگیدیم؟ ایمان، نباید به دشمن تکیه کنیم؛ میل خفیف به دشمن خدا و ستمگران نیز نباید داشت زیرا در این صورت یاری نمی‌شویم و آتش ما را براساس قرآن فرامی‌گیرد، تنها راه برای عبور از این فرازهای تاریخ سرنوشت‌ساز کشور این است که ایثار کنیم و دیگران را بر خود ترجیح دهیم.</p>
      <p>سردار سرلشکر سلامی افزود: این راه زندگی شرافتمندانه برای یک امت نیست؟ پس ما وقتی در میدان‌های سخت هستیم می‌دانیم که باید انفاق کنیم و آن هم بدون منت، وقتی که انفاق می‌کنیم باید بدون منت و آزار و با احترام باشد؛ اینها همه نشان از آن دارد که همه راه‌های سعادت ما در قرآن عظیم به زیبایی و روشنی ترسیم شده است،؛ قرآن آئینه تمام نمای فضائل عالم هستی است که در قالب کلمات از سطوح الهی برای فهم بشر نازل شده تا ما قادر به درک مفاهیم عمیق آن براساس وسعت وجودی خود باشیم، وقتی ما این گنجینه تمام‌ نشدنی «حیات طیبه» را در اختیار داریم که به ما همه اجزا عمل صالح را یاد داده است.</p>
      <p>وی گفت: سبک زندگی ما در قرآن به زیباترین شکل وجود دارد و حتی در سلام کردن این مسئله وجود دارد، آیا در گذشت و انفاق زیباتر از این می‌توان یافت که از آنچه خود دوست دارید انفاق کنید؟ سوره حجرات به زیبایی این مسئله را به تصویر کشیده و اخلاق و معرفت به ما می‌آموزد که غیبت نکرده و در زندگی دیگران تجسس نکرده و دیگران را با القاب زشت صدا نکنیم و ظن و گمان بد نبریم. آیا از این زیباتر می‌توان انسانیت را در بالاترین طراز خود تعریف کرد؟</p>
      <p>فرمانده کل سپاه پاسداران انقلاب اسلامی گفت: صراط مستقیم الهی را در قرآن بیابیم؛ این صراط مستقیم ماست البته پیامبر عظیم الشان ما و ائمه اطهار(ع) همگی، تجسم‌ کامل و تمام عیار قرآن هستند و حضرت فاطمه زهرا(س) سیمای زنانه قرآن است اگر قرآن در چهره یک زن ظهور پیدا کند آن قطعا فاطمه زهرا(س) است. این ضامن حرکت جامعه ماست؛ سپاه و به ویژه یک تصویری قرآنی دارد؛ در جایی رهبر عزیزمان فرمودند مثل سپاه مثل آیه شریفه قرآن است یعنی مسجدی که از ابتدا برمبنای تقوا ساخته شده است.</p>
      <p>سردار سرلشکر سلامی خاطرنشان کرد: سپاه با سرشت تقوا خلق شده و در آن مردانی هستند که حلال و حرام خدا را به رسمیت می‌شناسند، زیرا می‌دانند که ما دستور داریم این یکی از نشانه‌های سپاه است، خانواده‌ها بهتر از ما هستند و می‌دانند، می‌دانیم که صبورتر، متوکل‌تر و اهل ارتباط بیشتر با خدا هستند. اینها هستند که خانه را محل معراج می‌کنند و منزل رحمت الهی و محل نزول رحمت الهی قرار می‌دهند. خانه‌های شما باب جهاد است.</p>
      <p>وی گفت: از این خانه‌هاست که همسران شما به میدان جنگ می‌روند تا لباس عزت بر قامت ملت بپوشانند؛ اگر قومی از جهاد دست بکشد و لباس جهاد را از تن برون کند خداوند بر او لباس ذلت می‌نشاند و این کلام امیر مومنان(ع) است. می‌دانیم فرمول نزول رحمت الهی چیست و همه اینها را قرآن داده است.</p>
      <p>سردار سرلشکر سلامی افزود: می‌خواهیم برکات نازل شود و هرگز به تحریم‌کنندگان رجوع نکنیم؟ رزق ما دست تحریم‌کنندگان نیست و باید ایمان و تقوا را در دستور کار قرار دهیم. تحریم‌کنندگان می‌توانند از نزول رحمت الهی جلوگیری کنند؟ آنها که خود امروز این همه عاجز هستند؛ قرآن کلام حق است و هر چه در قرآن است حق است و مسیر حق، مسیر قرآن است، پس همه با هم این راه را طی کنیم؛ خوشحالم از اینکه قرآن امروز به یک حقیقت جاری در متن زندگی پاسداران تبدیل شده است و این حقیقت را باید جریان داد.</p>
      <p>وی تصریح کرد: معیشت خوب نیز از ذکر است، اگر از ذکر خدا که قرآن است اعراض شود دچار تنگی در معیشت می‌شویم. چرا به سراغ دشمنان خدا برای گشایش رزق برویم؟ به سراغ خود خدا برویم. دشمنان خدا امروز بیش از حد کارتن‌خواب دارند می‌خواهند گره‌گشایی کنند؟ هرگز، این را ما می‌دانیم. به فضل الهی صاحب قدرت و عظمت هستیم و صاحب ایمان هستیم و عظمت ما از اسلام ماست. اسلام دینی است که به ما اعتلا بخشیده است.</p>
      <p>فرمانده کل سپاه  تصریح کرد: ما بندگان خدا هستیم و به سوی او رجعت می‌کنیم، خداوند بر خود واجب کرده که اجازه ندهد کسی بر مومنان غلبه کند، خداوند وعده داده و بر خود واجب کرده رزق هر جنبده‌ای را بدهد و خدا را شکر ما بنده این خدا هستیم.</p>
    </article>
  </body>
</html>