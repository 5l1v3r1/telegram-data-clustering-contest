<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-mayank-agarwal-and-bowlers-shines-india-win-first-test-against-bangladesh-by-an-innings-130-runs-full-match-report-2852201.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T10:43:47+00:00"/>
    <meta property="og:title" content="INDvsBAN: मयंक और गेंदबाजों के दम पर भारत ने जीता इंदौर टेस्ट, सीरीज में 1-0 की बढ़त"/>
    <meta property="og:description" content="India vs Bangladesh, 1st Test at Indore: तेज गेंदबाज मोहम्मद शमी (31 रन पर 4 विकेट) और ऑफ स्पिनर रविचंद्रन अश्विन (42 रन पर तीन विकेट) की जबरदस्त गेंदबाजी की बदौलत भारत ने बंगलादेश को पहले..."/>
  </head>
  <body>
    <article>
      <h1>INDvsBAN: मयंक और गेंदबाजों के दम पर भारत ने जीता इंदौर टेस्ट, सीरीज में 1-0 की बढ़त</h1>
      <address><time datetime="2019-11-16T10:43:47+00:00">16 Nov 2019, 10:43</time> by <a rel="author">एजेंसी,नई दिल्ली</a></address>
      <p><b>India vs Bangladesh, 1st Test at Indore: </b>तेज गेंदबाज मोहम्मद शमी (31 रन पर 4 विकेट) और ऑफ स्पिनर रविचंद्रन अश्विन (42 रन पर तीन विकेट) की जबरदस्त गेंदबाजी की बदौलत भारत ने बंगलादेश को पहले क्रिकेट टेस्ट के तीसरे ही दिन पारी और 130 रन से मात दे दी। इस जीत के साथ ही मेजबान टीम ने सीरीज में 1-0 की अजेय बढ़त बना ली है। अब भारत और बांग्लादेश के बीच दूसरा टेस्ट मैच 22-26 नवंबर तक कोलकाता में खेला जाएगा। यह भारत का पहला डे-नाइट टेस्ट होगा।</p>
      <p>भारत ने अपनी पहली पारी तीसरे दिन के खेल की शुरुआत से पहले कल के छह विकेट पर 493 रन पर घोषित कर दी। बंगलादेश ने पहली पारी के मुकाबले दूसरी पारी में कुछ बेहतर प्रदर्शन किया, लेकिन पूरी टीम दिन के अंतिम सत्र में 69.2 ओवर में 213 रन पर सिमट गई। यह सीरीज विश्व टेस्ट चैम्पियनशिप के अंतर्गत खेली जा रही है और इस जीत से भारत को 60 अंक मिले, जिससे वह कुल 300 अंक के साथ तालिका में शीर्ष पर बना हुआ है।     </p>
      <p><b>मयंक अग्रवाल बने 'मैन ऑफ द मैच'</b><br/>भारतीय जीत के नायक उसके तेज गेंदबाज और सलामी बल्लेबाज मयंक अग्रवाल रहे, जिन्हें उनकी 243 रन की शानदार पारी के लिए 'मैन ऑफ द मैच' चुना गया। पहली पारी में तीन विकेट लेने वाले मोहम्मद शमी ने दूसरी पारी में भी कमाल दिखाया तथा 31 रन देकर चार विकेट लिए। उनके साथी तेज गेंदबाजों उमेश यादव (51 रन देकर दो) और इशांत शर्मा (31 रन देकर एक) ने उनका अच्छा साथ दिया। ऑफ स्पिनर रविचंद्रन अश्विन (42 रन देकर तीन) ने भी अपना योगदान दिया। </p>
      <p>
        <a href="https://www.livehindustan.com/cricket/story-latest-icc-world-test-championship-points-table-india-beat-bangladesh-by-innings-and-130-runs-in-indore-test-clinch-60-points-see-full-point-table-2852180.html">
          <b>ICC World Test Championship Point Table: टेस्ट चैंपियनशिप में भारत की लगातार छठी जीत, देखें प्वॉइंट टेबल</b>
        </a>
      </p>
      <p><b>भारत की बांग्लादेश पर 10 में से 8वीं जीत</b><br/>भारत की बांग्लादेश पर यह 10 मैचों में आठवीं जीत है। विराट कोहली की अगुवाई में भारत ने 10वीं बार पारी के अंतर से जीत दर्ज की जो भारतीय रिकॉर्ड है। महेंद्र सिंह धौनी की कप्तानी में भारत ने नौ मैच पारी के अंतर से जीते थे। </p>
      <p><b>मुशफिकुर रहीम ने बढ़ाया था भारत की जीत का इंतजार</b><br/>बांग्लादेश की तरफ से दूसरी पारी में केवल अनुभवी मुशफिकुर रहीम ही कुछ संघर्ष कर पाए। उन्होंने शुरू में जीवनदान मिलने के बाद 150 गेंदों का सामना करके 64 रन बनाये। मुशफिकुर ने लिटन दास (35) के साथ छठे विकेट 63 रन और मेहदी हसन मिराज (38) के साथ सातवें विकेट के लिए 59 रन की साझेदारी की।  </p>
      <h3>
        <a href="https://www.livehindustan.com/cricket/story-india-vs-bangladesh-1st-test-mayank-agarwal-hits-2nd-double-ton-in-four-tests-know-all-records-2850474.html">INDvsBAN: दोहरा शतक जड़ ब्रैडमैन से भी आगे निकले मयंक अग्रवाल, बना डाले इतने सारे रिकॉर्ड</a>
      </h3>
      <p><b>बांग्लादेश की खराब शुरुआत</b><br/>बांग्लादेश की दूसरी पारी की शुरुआत भी बेहद खराब रही। उमेश ने बेहतरीन आउटस्विंगर (बायें हाथ के बल्लेबाज के लिए इनस्विंगर) पर इमरुल कायेस (छह) को बोल्ड किया। कायेस शुरू से ही संघर्ष करते हुए नजर आये और उमेश ने जल्द ही उनका लेग स्टंप भी उखाड़ दिया। युवा शादमन इस्लाम (छह) को इशांत ने अपनी तेजी और मूवमेंट से लगातार परेशान किया और उनकी एक गेंद ने जल्द ही इस बल्लेबाज के मिडिल स्टंप से गिल्ली हवा में उड़ा दी। बांग्लादेश की उम्मीद कप्तान मोमिनुल हक (सात) पर टिकी , लेकिन वह शुरू से परेशानी में दिखे। </p>
      <p>उमेश की ऑफ स्टंप से बाहर जा रही गेंद पर उनके खिलाफ पगबाधा के लिए डीआरएस लिया गया जिसमें फैसला मोमिनुल के पक्ष में गया। शमी की कोण लेती गेंद पर वह साफ पगबाधा आउट थे हालांकि कोहली को डीआरएस लेना पड़ा और इस बार उन्हें सफलता मिली। शमी ने इसके बाद मोहम्मद मिथुन (18) को भी शॉर्ट पिच गेंद पर पवेलियन भेजा। बल्लेबाज ने इसे पुल करने की कोशिश में मिडविकेट पर मयंक अग्रवाल को आसान कैच थमाया। मुशफिकुर भी लंच से पहले पवेलियन लौट जाते थे लेकिन रोहित ने शमी की गेंद पर दूसरी स्लिप में उनका आसान कैच छोड़ दिया।</p>
      <p><b>अश्विन का टेस्ट क्रिकेट में 360वां विकेट</b><br/>भारत को दूसरे सत्र में महमुदुल्लाह (15) और लिटन के ही विकेट मिले। शमी ने महमदुल्लाह को आउट करके अपना तीसरा विकेट लिया। रोहित ने इस बार कैच लेने में कोई गलतीनहीं की। लिटन और मुशफिकुर ने लंच के बाद स्पिनरों को अच्छी तरह से खेला। लिटन हालांकि धैर्य नहीं बरत पाए और अश्विन ने फॉलोथ्रू में शानदार कैच लेकर उनकी पारी का अंत किया। यह अश्विन का टेस्ट क्रिकेट में 360वां विकेट था। </p>
      <p>इसके बाद मेहदी ने भी तेजी से रन बनाने की रणनीति अपनायी लेकिन उमेश ने चाय के विश्राम के बाद पहले ओवर में ही उन्हें बोल्ड कर दिया। नये बल्लेबाज ताईजुल इस्लाम ने 43 गेंदों का सामना करने के बाद शमी की गेंद पर विकेट के पीछे कैच दिया। मुशफिकुर की संघर्षपूर्ण पारी का अंत चेतेश्वर पुजारा ने मिड ऑफ पर बेहतरीन कैच लेकर किया। यह विकेट अश्विन के खाते में गया, जिन्होंने इबादत हुसैन (एक) को आउट करके बांग्लादेश की पारी का भी अंत किया। </p>
    </article>
  </body>
</html>