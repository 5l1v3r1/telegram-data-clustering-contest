<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621763/%D8%B3%D8%AE%D8%AA-%D8%B4%D8%AF%D9%86-%D8%AD%D8%B1%DA%A9%D8%AA-%D8%AE%D9%88%D8%AF%D8%B1%D9%88%E2%80%8C%D9%87%D8%A7-%D8%AF%D8%B1-%D8%A8%D8%B1%D8%AE%DB%8C-%D9%85%D8%B9%D8%A7%D8%A8%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:36:00+00:00"/>
    <meta property="og:title" content="سخت شدن حرکت خودرو‌ها در برخی معابر تهران"/>
    <meta property="og:description" content="رئیس پلیس راهنمایی و رانندگی تهران بزرگ وضعیت معابر تهران درپی بارش برف را تشریح کرد و از مردم خواست که از تردد غیرضروری خودداری کنند."/>
  </head>
  <body>
    <article>
      <h1>سخت شدن حرکت خودرو‌ها در برخی معابر تهران</h1>
      <address>
        <time datetime="2019-11-16T10:36:00+00:00">16 Nov 2019, 10:36</time>
      </address>
      <p>
        <i>رئیس پلیس راهنمایی و رانندگی تهران بزرگ وضعیت معابر تهران درپی بارش برف را تشریح کرد و از مردم خواست که از تردد غیرضروری خودداری کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار محمدرضا مهماندار صبح امروز با حضور در جمع خبرنگاران درباره وضعیت معابر تهران در پی بارش برف گفت: از حوالی ساعت ۷ تا ۷:۳۰ صبح امروز بارش برف در مناطق شمالی تهران آغاز شد.<br/><br/>با توجه به اینکه معابر شمالی تهران دارای شیب است و این شیب‌ها با بارش برف نیاز به برف روبی دارد و به دلیل عدم انجام دادن این موارد، تردد در معابر شمالی تهران با مشکل مواجه شده است.</p>
      <p>مهماندار با بیان اینکه دربسیاری از مسیر‌ها به دلیل نشستن برف و عدم برف روبی و پاشیدن شن و نمک، امکان حرکت برای خودرو‌ها وجود ندارد گفت: حتی در برخی از معابر، رانندگان خودرو‌های خود را به همان صورت که در وسط راه هستند، رها کرده‌اند.</p>
      <p>رئیس پلیس راهنمایی و رانندگی تهران بزرگ تصریح کرد: در بسیاری از مناطق شمالی بار ترافیکی کاملا متوقف شده و امکان تردد خودرو‌ها در برخی نقاط مانند ولنجک، دربند، بلوار دانشجو، بلوار رشیدالدین فضل الله، شمال خیابان، ولی عصر، شمال خیابان شریعتی از دزاشیب و دیگر محور‌های فرعی مثل خیابان فرمانیه و علوی و همچنین خیابان عمار تا سه راه یاسر، باهنر، خیابان کامرانیه شمالی، بلوار ارتش، بلوار اندرزگو، میدان دانشگاه آزاد در منطقه ۵، بلوار سیمون بولیوار، شمال بلوار اشرفی اصفهانی، ستاری، بزرگراه‌های بابایی به غرب، امام علی به سمت شمال، چمران، صدر به سمت غرب، مدرس به شمال، چمران، یادگار امام، همت و همچنین شهید باکری به دلیل بارش شدید برف و لغزندگی وجود ندارند.</p>
      <p>وی افزود: با توجه به شرایطی که در برخی از این معابر وجود دارد، از هموطنان می‌خواهیم از تردد‌های غیر ضروری خودداری کنند.</p>
      <p>رئیس پلیس راهنمایی و رانندگی تهران بزرگ گفت: در بزرگراه‌های شهید آبشناسان و شهید ستاری تردد خودرو‌ها کاملاً متوقف شده و خودرو‌ها در این معابر، امکان تردد ندارند.</p>
    </article>
  </body>
</html>