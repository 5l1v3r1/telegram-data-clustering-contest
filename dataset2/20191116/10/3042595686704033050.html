<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/detaljene-rystet---har-vaert-livredde/71810813"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T10:04:19+00:00"/>
    <meta property="og:title" content="Detaljene rystet: - Har vært livredde"/>
    <meta property="og:description" content="Mary Cain gikk fra å være et supertalent til å kjempe for å holde seg i live. Cains historie er ekstrem, men langt fra så ekstraordinær som den burde ha vært, mener Jorunn Sundgot-Borgen."/>
  </head>
  <body>
    <article>
      <h1>Detaljene rystet:<br/>- Har vært livredde</h1>
      <h2>Mary Cain gikk fra å være et supertalent til å kjempe for å holde seg i live. Cains historie er ekstrem, men langt fra så ekstraordinær som den burde ha vært, mener Jorunn Sundgot-Borgen.</h2>
      <address><time datetime="2019-11-16T10:04:19+00:00">16 Nov 2019, 10:04</time> by <a rel="author">Thomas Haarstad</a></address>
      <p>Flere sperret opp øynene da mellomdistanseløperen Mary Cain (23) i forrige uke <a href="https://www.dagbladet.no/sport/supertalentets-historie-ryster/71796299">åpnet opp om sin egen historie.</a></p>
      <p>Som 16-åring ble hun en del av storsatsingen Nike Oregon Project under ledelse av Alberto Salazar. Som 17-åring, i 2013, kvalifiserte hun seg til VM.</p>
      <p>
        <b>Målet hennes var å bli tidenes beste kvinnelige utøver.</b>
      </p>
      <figure>
        <img src="https://dbstatic.no/71814648.jpg?imageId=71814648&amp;x=0&amp;y=0&amp;cropw=100&amp;croph=73.384030418251&amp;width=640&amp;height=386"/>
        <figcaption><b>JUBELDAGENE:</b> 17 år gamle Mary Cain får beskjed fra treneren Alberto Salazar om at hun har satt ny rekord. Foto: NTB Scanpix Vis mer</figcaption>
      </figure>
      <p>I stedet opplevde hun å bli psykisk og fysisk misbrukt under Salazars regime, forteller hun.</p>
      <p>Cain hevder at treneren konstant forsøkte å få henne ned i vekt, at han veide henne foran lagkameratene og forsøkte å latterliggjøre henne dersom hun ikke holdt vekta.</p>
      <p>
        <b>Cain sier også at Salazar ga henne p-piller og vanndrivende medisiner for å gå ned i vekt.</b>
      </p>
      <p>Behandlingen hadde alvorlige konsekvenser. Hun forteller at hun ikke fikk menstruasjon på tre år, og at hun brakk fem bein som følge av beinskjørhet.</p>
      <p>Karrieren gikk også ad undas.</p>
      <p>Salazar benekter flere av Cains anklager, og sier at han tok hensyn til hennes helse og velvære. Nike ønsker ikke å kommentere saken, ifølge New York Times.</p>
      <h3>Et stort problem</h3>
      <p>Cains historie er ekstrem, men langt fra så ekstraordinær som den burde ha vært, mener Jorunn Sundgot-Borgen. Hun er professor ved Norges idrettshøgskole og er spesialist på ernæring, kosthold, spiseforstyrrelser og vektproblemer.</p>
      <p>- Slanking og vektpining er et altfor stort problem i idretten. Det skjer ofte at utøverne selv opplever at dette er nødvendig for å prestere, og setter i gang en slankeprosess. Da er det helt avgjørende at de har folk rundt seg som kan være med og avverge det. For mange slanker seg vekk fra idretten i enkelte særidretter, sier Sundgot-Borgen til Dagbladet.</p>
      <figure>
        <img src="https://dbstatic.no/71819246.jpg?imageId=71819246&amp;width=1024&amp;height=615"/>
        <figcaption><b>ADVARER:</b> Jorunn Sundgot-Borgen. Foto: Morten Holm / NTB Scanpix Vis mer</figcaption>
      </figure>
      <p>
        <b>Hun presiserer at historier som Cains er sjelden vare i Norge, men at det er et mye større problem enn det nok blir gitt uttrykk for:</b>
      </p>
      <p>- Jeg får daglig henvendelser fra foreldre, trenere eller utøvere som engster seg fordi slankingen har gått for langt. Foreldrene kan være fortvilte og forteller at dattera går ned i vekt, og nå engster de seg for at hun har utviklet en spiseforstyrrelser. Det som er utrolig skummelt er konsekvensene av en slik slankeprosess. Det følger gjerne fravær av menstruasjon, hyppige skader, sykdom, depressivitet og selvmordstanker.</p>
      <p><i>- Hva er grunnen til at det snakkes så lite om</i>?</p>
      <p>- Det er få utøvere som tør å si noe. Kropp, vekt og mat er for mange veldig personlig. Alle kan snakke om en kne- eller skulderskade. Det er viktig å ha et sunt forhold til vekt og det å spise mat. Utøvere og andre aktører må slutte å tenke at dette er «hysj-hysj». Jeg er litt optimistisk for den yngre generasjonen trenere, men vi må sørge for å sikre at alle kjenner til problematikken. Problemet har vært «hysj-hysj» for lenge - alle har vært livredde.</p>
      <h3>Håper forbilder står foran</h3>
      <p>Så hva kan bli gjort for å ta problemet på alvor? Sundgot-Borgen håper nå både klubber, trenere, og skolen greier å gjøre en enda bedre jobb i framtida.</p>
      <p>
        <b>Hun er opptatt av det må bli snakket mer om og at ledere, trenere, foreldre og utøverne må få mer kompetanse og muligheten til å få kompetanse:</b>
      </p>
      <p>- Noen særforbund har tatt problemet på alvor over flere år nå. Spesielt gjelder det skiforbundet, friidrett, orientering og skiskyting. Vi har mange meget dyktige og skolerte trenere, men for mange har ikke kunnskap om det som går direkte på denne problematikken. Vi må få effektive forebyggende tiltak satt i system. Vi må få tema inn som en obligatorisk del av trenerutdanninger, forklarer hun.</p>
      <p>
        <b>Sundgot-Borgen løfter også fram at utøverne selv kan være forbilder.</b>
      </p>
      <p>I etterkant av Cains oppgjør med fortida, rykket den norske mellomdistanseløperen Karoline Bjerkeli Grøvdal ut på <a href="https://www.instagram.com/p/B4pn9Elgqg3/">Instagram</a>. Grøvdal fortalte at hun var opprørt og trist etter å ha hørt Cains historie.</p>
      <figure>
        <embed-post data-src="https://www.instagram.com/p/B4pn9Elgqg3" data-service="Instagram"/>
      </figure>
      <p>
        <b>I det lange innlegget ba hun blant annet utøvere om å aldri sammenlikne seg med andre, at de aldri skulle akseptere at andre forteller hvordan deres kropp skulle se ut og ba utøverne om å ha de riktige folka rundt seg.</b>
      </p>
      <p>- Det er veldig viktig at vi har personer som Karoline Bjerkeli Grøvdal, som bruker sin status og posisjon i denne saken. Hun er en erfaren, voksen utøver som bruker sin stemme. Det samme gjelder Marit Bjørgen. Hun har stadig oppfordret kommende utøvere til å slutte å sammenlikne seg med hverandre. Sånne stemmer må vi ha. At tydelige stemmer snakker om dette kan forhindre andre fra å igangsette vanvittige slankeregimer.</p>
    </article>
  </body>
</html>