<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/16/Mistenkt-for-bibliotekbrann-i-Larvik-ble-ved-en-feil-l%C3%B8slatt-i-forrige-uke-20408163.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T10:38:37+00:00"/>
    <meta property="og:title" content="Mistenkt for bibliotekbrann i Larvik ble ved en feil løslatt i forrige uke"/>
    <meta property="og:description" content="En mann i 20-årene er pågrepet for ildspåsettelse på Larvik bibliotek lørdag morgen. Samme person ble pågrepet i forrige uke. Han løslatt ved en feiltakelse."/>
  </head>
  <body>
    <article>
      <h1>Mistenkt for bibliotekbrann i Larvik ble ved en feil løslatt i forrige uke</h1>
      <address><time datetime="2019-11-16T10:38:37+00:00">16 Nov 2019, 10:38</time> by <a rel="author">Pål Solberg</a></address>
      <p>En mann i 20-årene er pågrepet for ildspåsettelse på Larvik bibliotek lørdag morgen. Samme person ble pågrepet i forrige uke. Han løslatt ved en feiltakelse.</p>
      <aside><a href="https://www.adressa.no/nyheter/innenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/16/javascript:void(0);">Del denne artikkelen på e-post</a></aside>
      <p>Mannen ble siktet etter mordbrannparagrafen etter å ha tent på fem steder i Larvik sentrum forrige uke. Men på grunn av kommunikasjonssvikt mellom politiet i Larvik og Tønsberg ble mannen løslatt. Det har påtaleansvarlig i Sørøst politidistrikt, Ole Bjørn Sakrisvold, tidligere uttalt til <a href="https://www.op.no/krim/brann/knut-vidar-vitterso/politirot-forte-til-at-den-siktede-brannstifteren-ble-loslatt-dette-er-stygt-en-meget-alvorlig-sak/s/5-36-846225?access=granted">Østlands-Posten</a>.</p>
      <p>Nå bekrefter politiet overfor <a href="https://www.vg.no/nyheter/innenriks/i/JoX0l6/mann-paagrepet-etter-brann-i-larvik-ble-loeslatt-etter-polititabbe-forrige-uke?utm_content=row-1&amp;utm_source=vgfront">VG</a> at det er den samme personen som er pågrepet og mistenkt for ildspåsettelsen på Larvik bibliotek.</p>
      <p>Mannen, som er i 20-årene ble pågrepet i umiddelbar nærhet til åstedet lørdag morgen. Politiet har foreløpig ingen andre mistenkte i saken.</p>
      <h3>Evakuerer beboere</h3>
      <p>Beboere innenfor 100 meter radius til brannen måtte evakuere boligene sine på grunn av røykutviklingen. Et mottak har blitt opprettet i Farrishallen, opplyser politiet på <a href="https://twitter.com/politietsorost/status/1195629484839460866">Twitter</a>.</p>
      <p>Nansetgata inn mot Larvik sentrum sperres for trafikk grunnet mye røyk. Vitner på stedet beskriver til NTB at det er kraftig røykutvikling i området.</p>
      <p>– Det er problemer med å få slukket brannen i kobberplatene som ligger oppe på taket, opplyser operasjonsleder Øystein Eikedalen i Sørøst politidistrikt til NTB.</p>
      <h3>Lover å bygge opp biblioteket</h3>
      <p>Olav Norheim, leder i hovedutvalget for kultur, miljø og næring i Larvik kommune sier til NTB at brannen er en «katastrofe».</p>
      <p>– Det er så trist å få beskjed på telefon om at biblioteket vårt brenner. Det er pulsen i samfunnet vårt og det er mye verre enn jeg forestilte meg.</p>
      <p>Norheim står utenfor biblioteket sammen med ansatte, og forteller til NTB at tårer felles.</p>
      <p>– Vi må avvente hva som er mulig å gjenoppbygge, men biblioteket er så viktig at det skal på plass igjen så fort som mulig, lover kulturlederen.</p>
      <h3>Stort slukkearbeid</h3>
      <p>Ved ellevetiden lørdag jobbet brannvesenet på spreng med å få slukket brannen.</p>
      <p>Politiet regner med at slukkearbeidet vil pågå hele lørdagen. Ifølge NTBs reporter på stedet har deler av taket blitt revet av for å slukke brannen. To tredjedeler av bygningen ser ut til å være totalskadd.</p>
      <p>– Det ser dårlig ut for store deler av bygget, og barneavdelingen er brent ned, bekrefter operasjonsleder Øystein Eikedalen i Sørøst politidistrikt.</p>
      <p>Politiet mottok melding om at det brant i en konteiner utenfor Larvik bibliotek klokken seks lørdag morgen.</p>
    </article>
  </body>
</html>