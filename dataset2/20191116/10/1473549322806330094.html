<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/teksas-sad-wstrzymal-egzekucje-skazanego-za-morderstwo-kochanki,985900.html"/>
    <meta property="og:site_name" content="TVN24"/>
    <meta property="article:published_time" content="2019-11-16T10:58:48+00:00"/>
    <meta property="og:title" content="Skazany za zabójstwo, miał zginąć od zastrzyku. Egzekucję wstrzymano pięć dni przed wykonaniem"/>
    <meta property="og:description" content="Sąd apelacyjny w Teksasie wstrzymał w piątek zapowiedzianą na najbliższą środę egzekucję 51-letniego Rodneya Reeda, skazanego na karę śmierci za zabójstwo w 1996 roku 19-letniej kochanki. Pojawiły ..."/>
  </head>
  <body>
    <article>
      <h1>Skazany za zabójstwo, miał zginąć od zastrzyku. Egzekucję wstrzymano pięć dni przed wykonaniem</h1>
      <address><time datetime="2019-11-16T10:58:48+00:00">16 Nov 2019, 10:58</time> by <a rel="author">ft//plw</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/21517953-2316-4ddc-9059-4edd3af37a3f-480p.mp4"/>
          <figcaption>Rodney Reed otrzymał wsparcie m.in. od członków Kongresu USA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/e4f7f340-3a3b-40d4-9c97-ad37a301f183-480p.mp4"/>
          <figcaption>Zabójca pracownicy brytyjskiej ambasady Rebeki Dykes skazany...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/04d5de61-80a0-49b9-a521-6f13d0ecd816-480p.mp4"/>
          <figcaption>Północnokoreańscy rybacy oskarżeni o zabójstwo 16 członków...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/a1c56d04-7f18-4c62-a1df-b5f1acab8efc-480p.mp4"/>
          <figcaption>Studenci o profesorze Olegu Sokołowie, podejrzanym o...</figcaption>
        </figure>
        <figcaption>Rodney Reed otrzymał wsparcie m.in. od członków Kongresu USA<cite>Foto: Texas Department of Criminal Justice | Video: ENEX, Texas Department of Criminal Justice</cite></figcaption>
      </slideshow>
      <h3>Sąd apelacyjny w Teksasie wstrzymał w piątek zapowiedzianą na najbliższą środę egzekucję 51-letniego Rodneya Reeda, skazanego na karę śmierci za zabójstwo w 1996 roku 19-letniej kochanki. Pojawiły się bowiem nowe dowody i poszlaki, które stawiają pod znakiem zapytania jego winę.</h3>
      <p>Sąd odroczył egzekucję i przesłał sprawę Rodneya Reeda do ponownego rozpoznania przez sąd niższej instancji. Mają być zbadane poszlaki wskazujące, że oskarżyciele zaprezentowali fałszywe zeznania świadków i ukryli niektóre dowody przemawiające na korzyść oskarżonego. Sam Reed konsekwentnie utrzymuje, że jest niewinny.</p>
      <related>
        <a href="https://www.tvn24.pl/wiadomosci-ze-swiata,2/prokuratura-zgwalcil-i-odcial-ofierze-glowe-mezczyznie-grozi-kara-smierci,947344.html"/>
      </related>
      <p>Wcześniej odroczenie egzekucji o 120 dni zarekomendowała stanowa komisja do spraw ułaskawień i zwolnień warunkowych. Równocześnie jednak odrzuciła wniosek adwokatów Reeda o zamianę wyroku na dożywotnie więzienie.</p>
      <p>Umieszczoną w internecie petycję o uwolnienie Reeda (Freerodneyreed.com) podpisało prawie 3 mln osób. Za odroczeniem egzekucji, która ma być wykonana za pomocą śmiertelnego zastrzyku, opowiedziało się wielu polityków, zarówno republikanów, jak i demokratów oraz znanych osobistości.</p>
      <p>Petycję podpisali m.in. Beyonce, Kim Kardashian i Oprah Winfrey.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/87692bae-cfc6-42ec-bd1f-ac00e32c69aa.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Rodney Reed<cite>Źródło: Texas Department of Criminal Justice</cite></figcaption>
      </figure>
      <h3>Zabójstwo i błędy</h3>
      <related>
        <a href="https://www.tvn24.pl/wiadomosci-ze-swiata,2/miliony-za-smierc-meza-lata-ucieczki-i-oszustw-byla-krolowa-pieknosci-skazana,919725.html"/>
      </related>
      <p>W grę wchodzi również aspekt rasowy, bowiem Reed, który jest Afroamerykaninem, został uznany za winnego w 1998 roku przez ławę przysięgłych złożoną wyłącznie z białych.</p>
      <p>Podczas procesu dowiedziono, że utrzymywał intymne kontakty z 19-letnią Stacey Stites zatrudnioną w sklepie spożywczym w miejscowości Bastrop. 23 kwietnia 1996 roku znaleziono ją martwą na skraju drogi. Ustalono, że ofiara została uduszona, a wcześniej zgwałcona.</p>
      <p>Zdaniem obrońców Rodneya Reeda eksperci medycyny sądowej popełnili wiele błędów i nie udowodnili w sposób przekonujący, że to Reed dopuścił się tej zbrodni. Nie zajęto się też ewentualną odpowiedzialnością za zbrodnię narzeczonego ofiary, Jimmy'ego Fennella, miejscowego policjanta. Przez pewien czas był on głównym podejrzanym, ale nie został formalnie oskarżony.</p>
      <p>Reed ma wciąż przed sobą drogę odwoławczą, w tym do Sądu Najwyższego. Jego sprawa śledzona jest z dużym zainteresowaniem przez amerykańską opinię publiczną i jest szeroko relacjonowana przez media.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/c54441c8-4cb8-46da-be4d-d23167860954.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Kara śmierci w USA<cite>Źródło: PAP/Adam Ziemienowicz</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/strzaly-na-szkolnym-boisku-w-czasie-meczu-dwie-osoby-ciezko-ranne,985897.html"/>
        <a href="https://www.tvn24.pl/wiadomosci-ze-swiata,2/odrzutowiec-ladowal-awaryjnie-po-wycieku-paliwa-uderzyl-w-drugi-stojacy-przy-pasie,985885.html"/>
        <a href="https://www.tvn24.pl/wiadomosci-ze-swiata,2/doradca-trumpa-skazany-chca-go-uwiezic-na-wiele-lat,985826.html"/>
        <a href="https://www.tvn24.pl/wiadomosci-ze-swiata,2/ona-zeznawala-trump-tweetowal-zastraszanie-swiadka-w-czasie-rzeczywistym,985794.html"/>
        <a href="https://www.tvn24.pl/wiadomosci-ze-swiata,2/szef-pentagonu-seul-powinien-placic-wiecej-by-pomoc-pokryc-koszty-obrony,985647.html"/>
      </related>
    </article>
  </body>
</html>