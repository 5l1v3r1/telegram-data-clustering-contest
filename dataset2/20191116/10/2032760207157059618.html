<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89768"/>
    <meta property="og:site_name" content="Denník politika"/>
    <meta property="article:published_time" content="2019-11-16T10:35:10+00:00"/>
    <meta property="og:title" content="Video: Drogová scéna na Zemplíne prišla o dvoch dílerov, kukláči chytili Branislava a Mateja"/>
    <meta property="og:description" content="16.11.2019 (Webnoviny.sk) – Trebišovskej polícii sa podarilo prekaziť obchodovanie s drogami prevažne v blízkosti herní v Trebišove a Sečovciach. Dvom mladíkom vo veku 29 a 21 rokov hrozí za to väzenie. Ako ďalej agentúru SITA informovala košická krajská policajná hovorkyňa Lenka Ivanová, polícia získala informáciu o predaji drog v júli."/>
  </head>
  <body>
    <article>
      <h1>Video: Drogová scéna na Zemplíne prišla o dvoch dílerov, kukláči chytili Branislava a Mateja</h1>
      <address><time datetime="2019-11-16T10:35:10+00:00">16 Nov 2019, 10:35</time> by <a rel="author">Webnoviny</a></address>
      <p>16.11.2019 (Webnoviny.sk) – Trebišovskej polícii sa podarilo prekaziť obchodovanie s drogami prevažne v blízkosti herní v Trebišove a Sečovciach. Dvom mladíkom vo veku 29 a 21 rokov hrozí za to väzenie. Ako ďalej agentúru SITA informovala košická krajská policajná hovorkyňa Lenka Ivanová, polícia získala informáciu o predaji drog v júli.</p>
      <p>Na základe následného vyšetrovania košickí kukláči v spolupráci s trebišovskými kriminalistami vo štvrtok 14. novembra krátko popoludní zastavili v obci Horovce v michalovskom okrese auto. Vo vozidle boli tri osoby, dvaja z nich, 29-ročný Branislav z okresu Michalovce a 21-ročný Matej mali pri sebe drogy. Tretiu osobu z auta polícia nezadržala.</p>
      <h3>Našli pervitín aj metamfetamín</h3>
      <p>Počas prehliadky auta našla polícia v Branislavovej taške zatavenú striekačku s 0,42 gramu čírej kryštalickej látky s obsahom metamfetamínu (pervitínu). Podľa expertízy by sa z nej dalo vyrobiť minimálne sedem bežných jednorazových dávok drogy, každá s obsahom minimálne desať gramov pervitínu.</p>
      <p>Našli aj plastové vrecúško s neznámym práškom hnedozelenej farby a kovovú drvičku s obsahom neznámej hnedozelenej sušiny.</p>
      <p>Mladší, 21-ročný Matej polícii počas prehliadky auta dobrovoľne vydal plastové vrecúško s 0,34 gramu čírej kryštalickej látky s obsahom metamfetamínu. Z tohto množstva by sa podľa expertízy dalo vyrobiť minimálne šesť bežných jednorazových dávok drogy.</p>
      <h3>Obvinili Branislava a Mateja</h3>
      <p>Podľa polície Branislav získaval pervitín či marihuanu od viacerých zatiaľ neznámych osôb v Michalovciach. Drogy delil na užívateľské dávky a predával najmä v blízkosti herní v mestách Trebišov a Sečovce.</p>
      <p>Trebišovský policajný vyšetrovateľ obvinil 29-ročného Branislava zo zločinu nedovolenej výroby omamných a psychotropných látok, jedov alebo prekurzorov, ich držania a obchodovania s nimi. Zároveň spracoval podnet na jeho väzobné stíhanie.</p>
      <p>V prípade dokázania viny mu hrozí väzenie na tri až desať rokov. Z drogovej trestnej činnosti obvinili taktiež 21-ročného Mateja. Jemu v prípade dokázania viny hrozí väzenie až na päť rokov.</p>
      <p>V prípade, ak sa vám nezobrazil zdieľaný obsah nad týmto textom <a href="https://www.facebook.com/KRPZKE/videos/524417848141198/">kliknite sem</a></p>
      <p>Viac k témam: <a href="https://www.webnoviny.sk/tag/drogovi-dileri/"><u>drogoví díleri</u></a>, <a href="https://www.webnoviny.sk/tag/drogy/"><u>drogy</u></a>, <a href="https://www.webnoviny.sk/tag/metamfetamin/"><u>metamfetamín</u></a>, <a href="https://www.webnoviny.sk/tag/pervitin/"><u>pervitín</u></a><br/>Zdroj: Webnoviny.sk – <a href="https://www.webnoviny.sk/video-drogova-scena-na-zempline-prisla-o-dvoch-dilerov-kuklaci-chytili-branislava-a-mateja/"><u>Video: Drogová scéna na Zemplíne prišla o dvoch dílerov, kukláči chytili Branislava a Mateja</u></a> © SITA Všetky práva vyhradené.</p>
    </article>
  </body>
</html>