<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f015dd046384b828/twitter-interzice-reclamele-politice-pe-platforma-care-sunt-persoanele-exceptate-de-la-aceasta-regula.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T10:24:29+00:00"/>
    <meta property="og:title" content="Twitter interzice reclamele politice pe platformă: Care sunt persoanele exceptate de la această regulă"/>
    <meta property="og:description" content="Rețeaua de socializare Twitter a dat detalii cu privire la decizia de interzicere a reclamelor politice pe platformă, cei mai afectați fiind politicienii și staff-ul acestora de campanie. Însă, excepții de la această regulă vor fi făcute în cazul jurnaliștilor și editorilor din mass media."/>
  </head>
  <body>
    <article>
      <h1>Twitter interzice reclamele politice pe platformă: Care sunt persoanele exceptate de la această regulă</h1>
      <address><time datetime="2019-11-16T10:24:29+00:00">16 Nov 2019, 10:24</time> by <a rel="author">Jurnal.md</a></address>
      <p>
        <b>Rețeaua de socializare Twitter a dat detalii cu privire la decizia de interzicere a reclamelor politice pe platformă, cei mai afectați fiind politicienii și staff-ul acestora de campanie. Însă, excepții de la această regulă vor fi făcute în cazul jurnaliștilor și editorilor din mass media.</b>
      </p>
      <p>Noua politică editorială a Twitter interzice orice reclame care menționează candidații politici, alegeri și măsuri de vot, dar permite postări ale jurnaliștilor și editorilor, precum și promovarea anumitor cauze sociale și umanitare, relatează Business Insider. Unul din șefii companiei, Vijaya Gadde, a dat detalii vineri cu privire la aplicarea noilor reguli de conținut la Twitter.</p>
      <p>Mai exact, Twitter interzice orice postări care menționează „un candidat, un partid politic, un oficial al guvernului ales sau desemnat, date despre alegeri, referendum, măsuri de vot, legislație, regulamente, directive sau rezultate judiciar” iar interdicțiile includ anunțuri de la candidați politici și partide, arată sursa citată.</p>
      <p>Editorii de știri sau anunțurile privind cauzele sociale vor fi exceptate de la această regulă, a anunțat oficialul companiei, în urma unor luări de opinie ale senatorilor americani Elizabeth Warren și Ted Cruz cu privire la modul în care politica ar putea fi afectată de această decizie.</p>
      <p>Politica editorială Twitter vine în contradicție cu cea a Facebook, ai cărei reprezentanți au comunicat recent că nu vor verifica anunțurile politice difuzate pe platforma de socializare.</p>
      <p>Explicând decizia Twitter, Gadde a menționat anunțurile politice plătite și micro-targetingul, care aduc „riscuri semnificative pentru politică, cu privire la modul în care pot fi folosite pentru a influența voturile afectând viața milioanelor de utilizatori”.</p>
      <p>CEO-ul Twitter, Jack Dorsey, a stârnit ample dezbateri când a anunțat măsurile, în octombrie, spunând că „mesajul politic trebuie câștigat, nu cumpărat”. Compania nu a oferit atunci prea multe detalii despre modul în care intenționa să definească conținutul politic plătit sau să aplice interdicția.</p>
    </article>
  </body>
</html>