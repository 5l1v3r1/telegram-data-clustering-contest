<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621761/%D8%B5%D9%81%D8%B1-%D8%AA%D8%A7-%DB%B1%DB%B0%DB%B0-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T10:34:00+00:00"/>
    <meta property="og:title" content="صفر تا ۱۰۰ سهمیه‌بندی بنزین"/>
    <meta property="og:description" content="بامداد جمعه ۲۴ آبان، بنزین سهمیه‌بندی شد و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد که طبق اعلام وزیر نفت از محل اجرای این طرح در طول یک سال آینده، ۳۱ هزار میلیارد تومان درآمد کسب خواهد شد که همه این مقدار به مردم تعلق می‌گیرد."/>
  </head>
  <body>
    <article>
      <h1>صفر تا ۱۰۰ سهمیه‌بندی بنزین</h1>
      <address>
        <time datetime="2019-11-16T10:34:00+00:00">16 Nov 2019, 10:34</time>
      </address>
      <p>
        <i>بامداد جمعه ۲۴ آبان، بنزین سهمیه‌بندی شد و قیمت این فرآورده نفتی به صورت سهمیه‌ای (۶۰ لیتر ماهانه برای خودروهای شخصی) در هر لیتر ۱۵۰۰ تومان و به صورت آزاد ۳۰۰۰ تومان تعیین شد که طبق اعلام وزیر نفت از محل اجرای این طرح در طول یک سال آینده، ۳۱ هزار میلیارد تومان درآمد کسب خواهد شد که همه این مقدار به مردم تعلق می‌گیرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>موضوع سهمیه‌بندی بنزین و افزایش قیمت این فرآورده نفتی مدتی بود که مطرح بود که بالاخره مورد تایید قرار گرفت و وارد مرحله اجرایی شد، البته این در شرایطی است که هنوز افرادی هستند که کارت سوخت خود را دریافت نکرده‌اند.</p>
      <p>بر اساس آخرین آمار ارائه شده از وضعیت کارت‌های سوخت، در حال حاضر بیش از ۷۰۰ هزار کارت سوخت در باجه های معطل پست قرار دارد که با توجه به سهمیه بندی بنزین به نظر می رسد به زودی تعیین تکلیف می‌شوند.</p>
      <figure>
        <img src="https://aftabnews.ir/files/fa/news/1398/8/25/359822_759.jpg"/>
      </figure>
      <p>شهرام رضایی- مدیر برنامه‌ریزی شرکت ملی پخش فرآورده‌های نفتی ایران - در این باره گفت: افرادی که درخواست کارت هوشمند سوخت خودروی خود را داده‌اند و دریافت نکرده‌اند، می‌توانند در سایت POST.IR و یا EPOLICE.IR پیگیری کنند که کارت سوخت خودروی آنها در کدام باجه پستی است.</p>
      <p>
        <b>افراد فاقد کارت سوخت نگران نباشند</b>
      </p>
      <p>وی با بیان این‌که کسانی که کارت سوخت خودروی خود را دریافت نکرده‌اند، سهمیه ماهانه آنها تا ۶ ماه در کارتشان ذخیره می‌شود، اظهار کرد: اگر شخصی کارت سوخت خودروی خود را دریافت نکرده است، به راحتی حتی همین امروز می‌تواند به دفاتر پلیس +۱۰ مراجعه و درخواست خود را اعلام کند. کارت سوخت درخواست کنندگان به سرعت تحویل می‌شود و سهمیه بنزین ماهانه آن‌ها در کارتشان ذخیره می‌شود و نگرانی از این بابت وجود ندارد.</p>
      <p>او درباره تاکسی‌های اینترنتی تصریح کرد: با تمهیداتی که وزارت کشور اندیشیده به آنها اطلاع داده شده است که مابه‌التفاوت قیمت نخست و دوم در مقدار پیمایشی که این تاکسی‌ها انجام می‌دهند، به صورت اعتبار در کارت بانکی راننده این تاکسی‌های اینترنتی شارژ خواهد شد.</p>
      <p>وی با اشاره به این‌که این تمهیدات را وزارت کشور انجام داده است و پیمایش آن را تأیید می‌کند، اظهار کرد: به‌واسطه همین موضوع، هر دو تاکسی اینترنتی بزرگ کشور امروز اطلاعیه‌ای صادر کردند که به هیچ وجه قیمت‌ها را افزایش نخواهند داد.</p>
      <p>
        <b>هیچ سهمیه‌ای به خودروهای دولتی اختصاص داده نمی‌شود</b>
      </p>
      <p>رضایی با بیان این‌که در طرح سهمیه‌بندی بنزین به آمبولانس‌ها ماهانه ۵۰۰ لیتر اختصاص می‌یابد، افزود: هیچ سهمیه‌ای به خودروهای دولتی اختصاص داده نمی‌شود همانطور که در مراحل پیشین سهمیه‌بندی بنزین نیز به همین شکل بوده است و این بار هم به هیچ‌وجه سهمیه‌ای ندارند و خودروهای دولتی باید اعتباری در بودجه داشته باشند و آزاد مصرف کنند که این موضوع در بهینه‌سازی مصرف سوخت نقشی بسزا دارد.</p>
      <p>با این وجود کارت سوخت جایگاه‌داران نیز در اختیار متقاضیان بنزین قرار دارد و هر فردی تا هر میزانی که تمایل داشت می‌تواند در جایگاه‌ها سوخت‌گیری کند چرا که پس از اجرای این سهمیه کارت سوخت جایگاه‌داران برداشته شده اما افراد باید مبلغ ۳۰۰۰ تومان را برای هر لیتر پرداخت کنند.</p>
      <p>
        <b>نرخ CNG‌ بدون تغییر خواهد بود</b>
      </p>
      <p>در مجموع از ساعت صفر روز ۲۴ سهمیه کامل ماه آبان سال ۱۳۹۸ همه خودروها به کارت سوخت شخصی آن ها واریز شده و سهمیه خودروهای شخصی به مدت ۶ ماه قابل ذخیره است. استفاده از سهمیه سوخت صرفا با استفاده از کارت هوشمند سوخت شخصی میسر خواهد بود.</p>
      <p>نرخ CNG‌ بدون تغییر خواهد بود و برای مسافربرهای بر پایه اینترنت (اسنپ و تپ‌سی) مشروط برآن که نرخ های خود را از مقادیر مصوب، به تشخیص وزارت کشور تغییر ندهند، اعتبار معادل سهمیه مصوب تعلق خواهد گرفت. برای تامین سوخت خودروهای مسافر برخطی و بین‌شهری، آژانس‌های مسافربری و آموزشگاه‌های رانندگی تمهیدات لازم اتخاذ گردیده است که متعاقبا اعلام خواهد شد.</p>
      <p>به منظور رفاه حال دارندگان خودروها با اولویت وانت‌بارها مقرر شد تا وزارت نفت و سازمان برنامه و بودجه کشور ظرف مدت یک ماه ضوابط تشویقی برای توسعه مصرف CNG‌ در خودروها را تنظیم و به تصویب شورای اقتصاد برسانند. همچنین قیمت نفت گاز با کارت سوخت جایگاه‌دار بدون تغییرخواهد بود.</p>
      <p>
        <b>تکلیف بنزین سوپر</b>
      </p>
      <p>در این میان طبق اعلام فاطمه کاهی - سخنگوی شرکت ملی پخش فرآورده‌های نفتی - امکان سوخت‌گیری بنزین سوپر با کارت سوخت شخصی وجود ندارد و اگر شخصی برای سوخت‌گیری از بنزین سوپر از کارت سوخت شخصی خود استفاده کند، دستگاه پیام می‌دهد که کارت شما غیرمجاز است.</p>
      <p>به گفته وی، برای بنزین سوپر سهمیه‌ای در نظر گرفته نشده است؛ لذا متقاضیان بنزین سوپر باید از کارت سوخت جایگاه‌داران استفاده کنند؛ چون در غیر این صورت امکان سوختگیری نخواهد داشت. افراد فقط می‌توانند با کارت جایگاه‌ها بنزین سوپر ۳۵۰۰ تومانی دریافت کنند.</p>
      <p>
        <b>وزیر نفت چه می‌گوید؟</b>
      </p>
      <p>وزیر نفت مهار مصرف، افزایش صادرات بنزین و اختصاص یارانه انرژی به مردم را از جمله مزایای اجرای طرح سهمیه‌بندی بنزین در کشور خواند و گفت: برآورد ما این است که از محل اجرای این طرح در طول یک سال آینده ۳۱ هزار میلیارد تومان درآمد کسب خواهد شد که همه این مقدار به مردم تعلق می‌گیرد.</p>
      <p>وی درباره ملاک تعیین مقدار بنزین اختصاص یافته به خودروها در طرح سهمیه‌بندی بنزین اظهار کرد: سهمیه اختصاص‌یافته به خودروها براساس آنچه از تجربه و عملکرد تاریخی در دوره‌های پیشین سهمیه‌بندی به دست آمده، تعیین شده و به همان صورت عینا اعمال شده است.</p>
      <p>او درباره این‌که هم‌اکنون وضع تولید و عرضه بنزین در کشور به چه شکل است و آیا ممکن است در صورت صرفه‌جویی، صادرات بنزین هم داشته باشیم، افزود: هم‌اکنون نیز صادرات بنزین داریم، اگر سهمیه‌بندی بنزین هم انجام نمی‌شد، تولید بنزین کشور در سال آینده مقداری نیز افزایش می‌یافت.</p>
      <p>وزیر نفت در ادامه با اشاره به اینکه مسئله اساسی در توازن بین عرضه و تقاضا این است که اگر ما به همین روال سالانه ۱۰ درصد یعنی حدود ۹ تا ۱۰ میلیون لیتر مصرف اضافه داشته باشیم، سال ۱۴۰۰ دوباره پس از تلاش سنگینی که برای خودکفایی در تامین بنزین مورد نیاز کشور در این دولت شد، باید واردکننده بنزین می‌شدیم، تأکید کرد: آمریکا در دوره پیشین تحریم‌ها بیشترین فشار را از این محل وارد کرد که ایران نتواند به واردات بنزین دسترسی داشته باشد، اما در این دوره از تحریم کاری نتوانستند بکنند.</p>
      <p>زنگنه با تأکید بر این موضوع که در واقع با اجرای طرح سهمیه‌بندی بنزین، توازن بین عرضه و تقاضا در کشور برای چند سال دوباره خوب خواهد بود، تصریح کرد: پس از آن هم ان‌شاءالله می‌توانیم صادرات بنزین بیش‌تری هم داشته باشیم.</p>
      <p>وی گفت: براساس برآوردی که داریم پس از اعمال کامل طرح سهمیه‌بندی بنزین، سال آینده اگر مصرف بنزین حدود روزانه ۹۳ تا ۹۴ میلیون لیتر باشد، ۶۷ درصد یعنی دو سوم بنزین عرضه‌شده سهمیه‌بندی و یک سوم آن آزاد و با قیمت ۳۰۰۰ تومان خواهد بود.</p>
      <p>وزیر نفت درباره عواید حاصل از اجرای طرح سهیمه‌بندی بنزین که به مردم بازگردانده می‌شود، ادامه داد: در این شرایط روزانه ۶۴ میلیون لیتر و سالانه ۲۳.۵ میلیارد لیتر با کارت هوشمند سوخت عرضه می‌شود که در مقایسه با قیمت پیشین بنزین و مابه‌التفاوت لیتری ۵۰۰ تومان، سالانه ۱۱ هزار و ۵۰۰ میلیارد تومان از بنزین سهمیه‌بندی افزایش درآمد حاصل می‌شود و با مصرف حدود روزانه ۳۰ میلیون لیتر بنزین آزاد و احتساب 2000 تومان مابه‌التفاوت با قیمت پیشین بنزین، ۲۰ هزار میلیارد تومان نیز از این محل افزوده می‌شود که در مجموع نزدیک ۳۰ تا ۳۱ هزار میلیارد تومان از طریق اجرای این طرح درآمد خواهیم داشت؛ البته این برآورد است، زیرا ما هنوز دقیق نمی‌دانیم رفتار مصرف‌کننده در بخشی که مربوط به بنزین آزاد است چگونه خواهد بود.</p>
      <p>زنگنه با بیان این‌که به این ترتیب در طول یک سال حدود ۳۰ تا ۳۱ هزار میلیارد تومان درآمد از طریق اجرای طرح سهمیه‌بندی بنزین خواهیم داشت، تأکید کرد: تمام این درآمد همان‌طور که آقای رئیس جمهوری تأکید دارند به طبقات متوسط و ضعیف بازمی‌گردد و حتی یک ریال این درآمد صرف کار دیگری نمی‌شود.</p>
      <p>وی با اشاره به این‌که همان‌طور که گفته شده است طی یک هفته تا ۱۰ روز آینده درآمد فروش بنزین حتی پیش از فروش آن به مردم پرداخت می‌شود، افزود: منابع لازم برای انجام این پرداختی از محل دیگری تأمین شده که این پول به حساب مردم واریز می‌شود.</p>
      <p>وی با بیان این‌که در این طرح به خودروهای دولتی سهمیه بنزین اختصاص داده نشده است و این خودروها باید از همان بنزین لیتری 3000 تومان مصرف کنند، گفت: در مورد بقیه خودروها هم از قبیل تاکسی‌ها، آمبولانس‌ها و وانت‌ها سهمیه مورد نیاز اختصاص یافته است.</p>
      <p>وزیر نفت با اشاره به این‌که برای تاکسی‌های اینترنتی هم چارچوبی توافق شده که سهمیه لازم به آن‌ها اختصاص یابد، اظهار کرد: برای خودروهای دیگر نیز مانند آژانس‌ها و خودروهای بین‌راهی شهری و داخلی و امثال آن‌ها، دولت تشکیل کمیته‌ای را در وزارت نفت با حضور معاون وزیر کشور، سازمان برنامه و بودجه و معاونان این سازمان تصویب کرده است که در این موارد باید تقاضاهایشان را به وزارت کشور اعلام کنند و در این کمیته تصمیم گرفته می‌شود که در صورت لزوم به موارد درخواستی سهمیه بنزین اختصاص یابد یا اگر قرار شد سهمیه‌ای اصلاح شود، آن کمیته اجازه دارد این سهمیه‌ها را اصلاح کند.</p>
      <p>
        <b>برنامه دولت چیست؟</b>
      </p>
      <p>محمدباقر نوبخت رئیس سازمان برنامه و بودجه به ارائه توضیحاتی درباره سهمیه‌بندی و اعلام قیمت جدید بنزین پرداخت و گفت: منابع حاصل از اصلاح قیمت بنزین، به خانوارها پرداخت می‌شود وی همچنین از توزیع درآمد حاصل از افزایش قیمت بنزین به خانواده‌های هدف تا کمتر از ۱۰ روز دیگر خبر داد و اظهار کرد: تمام ۳۰ هزار میلیارد تومان درآمد ناشی از افزایش قیمت بنزین بین ۱۸ تا ۱۹ میلیون خانوار هدف توزیع می‌شود.</p>
      <p>وی با بیان این‌که حدود ۱۸ تا ۱۹ میلیون خانوار در گروه هدف پرداخت پول حاصل از افزایش قیمت بنزین قرار دارند و این پول از هفته آینده به خانوارها پرداخت می‌شود. همچنین اگر کسی خودش را متقاضی دریافت این کمک هزینه می‌داند باید به وزارت رفاه مراجعه کند. اظهار کرد: حدود یک‌سوم بنزین مصرفی روزانه کشور مشمول قیمت غیر سهمیه خواهد بود، تصریح کرد: پیش‌بینی‌ها نشان می‌دهد درآمد ناشی از افزایش قیمت بنزین حدود ۳۰ هزار میلیارد تومان خواهد بود و سه هزار میلیارد تومان نیز صادرات انجام خواهد شد.</p>
      <p>رئیس سازمان برنامه و بودجه در ادامه خاطرنشان کرد که در قانون هدفمندی یارانه‌ها ۱۴۰ تا ۱۵۰ هزار میلیارد تومان حاصل می‌شود که هشت تا نه هزار میلیارد تومان از آن بین مردم پخش می‌شود و باقی سهم مالیات، شهرداری و بخش‌های دیگر است اما سیاست طرح جدید این است که همه درآمد ناشی از افزایش قیمت بنزین بین خانوارهای هدف توزیع شود.</p>
      <p>نوبخت همچنین با بیان این که مکانیزم توزیع درآمد ناشی از افزایش قیمت بنزین شفاف و قابل نظارت است، تصریح کرد: دولت طی شش سال گذشته دو بار نسبت به اصلاح قیمت حامل‌های انرژی اقدام کرده که هیچکدام منجر به روند افزایش تورم نشده است اما ممکن است سوء‌استفاده برخی افراد از افزایش قیمت بنزین باعث افزایش قیمت‌ سایر کالاها شود که در این زمینه سازمان‌های نظارتی تمهید مقدمات کرده و جمع‌بندی جلسه ستاد تنظیم بازار نیز نشان می‌دهد که برای جلوگیری از سوءاستفاده‌گران برنامه‌ریزی شده است.</p>
      <p>ااین مقام مسئول در ادامه بر لزوم نظارت بر واحدهای تولید خودرو برای کاهش میزان مصرف سوخت و انرژی تاکید کرد.</p>
      <p>نوبخت با اشاره به افزایش ۱۴ درصدی مصرف بنزین در سال جاری نسبت به سال ۱۳۹۵ تصریح کرد: مصرف روزانه بنزین در سال ۱۳۹۵ معادل ۷۲ میلیون لیتر بود اما در سال جاری به بالای ۹۵ میلیون لیتر رسیده است. با این وجود امیدواریم اصلاح قیمت‌ها روی کاهش مصرف و کاهش آلودگی هوا اثر داشته باشد.</p>
      <p>رئیس برنامه و بودجه در ادامه اعلام کرد که خانواده‌های هدف کمتر از ۱۰ روز دیگر درآمد ناشی از افزایش قیمت بنزین را دریافت خواهند کرد و متقاضیان دیگری که خود را مستحق دریافت کمک هزینه می‌دانند می‌توانند به وزارت رفاه مراجعه کنند.</p>
      <p>او همچنین خاطرنشان کرد که از این به بعد سازمان برنامه و بودجه در ماه سه پرداختی خواهد داشت؛ یک پرداختی حقوق و مزایا و پرداخت‌های مربوط به طرح‌های عمرانی است که هر ماه انجام می‌شود، پرداخت دیگر مربوط به یارانه‌ها است که معمولا بیست‌وششم هر ماه انجام می‌شود و پرداخت دیگری وجود دارد که بابت حمایت‌های معیشتی با استفاده از درآمد ناشی حاصل از افزایش قیمت بنزین انجام خواهد شد.</p>
      <p>به گفته او ممکن است افرادی از گروه دریافت کنندگان یارانه نقدی حذف شده باشند اما بتوانند از این حمایت معیشتی استفاده کنند. برای مثال کسانی که برای کمک به دولت از دریافت یارانه انصراف دادند می‌توانند در این گروه قرار یگیرند.</p>
      <p>نوبخت در پایان با اشاره به این که حمایت معیشتی می‌تواند منجر به افزایش تقاضا برای کالاهای داخلی شود، اظهار کرد: یک پیشنهاد هم این بود که این حمایت معیشتی برای خرید کالای ایرانی در نظر گرفته شود که در صورت تامین زیرساخت‌ها روش خوبی برای حمایت از تولید خواهد بود.</p>
    </article>
  </body>
</html>