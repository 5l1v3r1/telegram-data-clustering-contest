<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/athens_articles/259414/pagkrati-pos-to-moyseio-toy-idrymatos-goylandri-metamorfonei-mia-olokliri-geitonia"/>
    <meta property="og:site_name" content="LiFO"/>
    <meta property="article:published_time" content="2019-11-16T10:28:00+00:00"/>
    <meta property="og:title" content="Παγκράτι: Πώς το Μουσείο του Ιδρύματος Γουλανδρή μεταμορφώνει μια ολόκληρη γειτονιά"/>
    <meta property="og:description" content="Νέα καταστήματα εστίασης, τουριστική άνθηση, αλλά και προβλήματα στάθμευσης και μίσθωσης ακινήτων σε μια περιοχή που αποκτά νέο δυναμισμό μετά τα εγκαίνια του νέου Μουσείου του Ιδρύματος Γουλανδρή."/>
  </head>
  <body>
    <article>
      <h1>Παγκράτι: Πώς το Μουσείο του Ιδρύματος Γουλανδρή μεταμορφώνει μια ολόκληρη γειτονιά</h1>
      <h2>Νέα καταστήματα εστίασης, τουριστική άνθηση, αλλά και προβλήματα στάθμευσης και μίσθωσης ακινήτων σε μια περιοχή που αποκτά νέο δυναμισμό μετά τα εγκαίνια του νέου Μουσείου του Ιδρύματος Γουλανδρή.</h2>
      <address><time datetime="2019-11-16T10:28:00+00:00">16 Nov 2019, 10:28</time> by <a rel="author">ΓΙΑΝΝΗΣ ΠΑΝΤΑΖΟΠΟΥΛΟΣ</a></address>
      <p>
        <b>Ανεβαίνοντας την οδό <b>Ερατοσθένους στο Παγκράτι</b> ξεπροβάλλουν από νωρίς οι ουρές των επισκεπτών στο <b>νέο Μουσείο του Ιδρύματος Γουλανδρή.</b> Στο ανακαινισμένο προαύλιο της εκκλησίας του Αγίου Σπυρίδωνα και λίγο πριν από την κεντρική είσοδο του μουσείου άνθρωποι όλων των ηλικιών φωτογραφίζονται, έχοντας ως φόντο το επιβλητικό κτίριο.</b>
      </p>
      <p>Ήδη, από τον πρώτο μήνα λειτουργίας του, η προσέλευση του κόσμου έχει ξεπεράσει κατά πολύ τις προσδοκίες. Σκοπός της δημιουργίας του ήταν να δοθεί η δυνατότητα στο ευρύτερο κοινό να έρθει σε επαφή με τη νεότερη και σύγχρονη τέχνη. Μάλιστα, το νέο μουσείο, που φέρει το όνομα των ιδρυτών, <b>Βασίλη και Ελίζας Γουλανδρή,</b> στεγάζεται σε ένα ιδιόκτητο διατηρητέο μεσοπολεμικό κτίσμα, στο οποίο ξεχωρίζουν οι απαραίτητες σύγχρονες προσθήκες.</p>
      <p>Η επιλογή της τοποθεσίας έγινε με γνώμονα την επιθυμία του ζεύγους Γουλανδρή το μουσείο να βρίσκεται σε κεντρικό σημείο της πρωτεύουσας, εύκολα προσβάσιμο για όλους και εντός του πολιτιστικού άξονα που περικλείει τα μεγάλα μουσεία της πόλης.</p>
      <blockquote>Κατά τον πρώτο μήνα λειτουργίας του δέχτηκε περισσότερους από 25.000 επισκέπτες όλων των ηλικιών, οι οποίοι ανακάλυψαν τη σπάνια συλλογή με έργα μοντέρνας και σύγχρονης τέχνης, εξυπηρέτησε πάνω από 50 ξεναγήσεις, υποδέχτηκε 400 ενήλικες και παιδιά που συμμετείχαν στα εκπαιδευτικά προγράμματά του.</blockquote>
      <p>Το μουσείο έχει συνολική επιφάνεια 7.250 τ.μ. και εκτείνεται σε 11 ορόφους, ενώ, εκτός από τους εκθεσιακούς χώρους, λειτουργούν ένα πωλητήριο, καφέ-εστιατόριο, βιβλιοθήκη τέχνης, παιδικό εργαστήριο, καθώς και ένα σύγχρονων προδιαγραφών αμφιθέατρο, 190 θέσεων.</p>
      <p>Το τελευταίο διάστημα η περιοχή γύρω από το μουσείο γνωρίζει άνθηση χάρη στη δημιουργία του και σιγά σιγά εξελίσσεται σε ένα επιτυχημένο παράδειγμα διαμόρφωσης μιας νέας γειτονιάς η οποία συγκροτεί ένα καινούργιο πεδίο κοινωνικής διάδρασης.</p>
      <p>Αναμφίβολα, <b>η συνοικία του Αγίου Σπυρίδωνα μεταμορφώνεται και αποκτά νέο δυναμισμό.</b> Καινούργια επιχειρηματικά εγχειρήματα έχουν κάνει την εμφάνισή τους και παρατηρείται έξαρση της συγκέντρωσης χρήσεων και δραστηριοτήτων αναψυχής. Ακριβώς απέναντι από το μουσείο υπάρχουν αφίξεις καταστημάτων εστίασης και ψυχαγωγίας με σύγχρονη αντίληψη, προκειμένου να ικανοποιηθούν οι ανάγκες των επισκεπτών.</p>
      <figure>
        <img src="https://www.lifo.gr/uploads/image/1568320/mouseio_pagkrati_-2-.jpg"/>
        <figcaption>Tο Παγκράτι τα τελευταία δύο-τρία χρόνια έχει αποκτήσει εντονότερη ζωή, νέα μαγαζιά υγειονομικού ενδιαφέροντος αλλά και νέες εμπορικές πιάτσες. Φωτο: Πάρις Ταβιτιάν/LIFO</figcaption>
      </figure>
      <p>«Από τις 2 Οκτωβρίου, που άνοιξε τις πόρτες του στο κοινό, έως σήμερα, το νέο μουσείο της πόλης έχει κερδίσει ήδη μια θέση στην καρδιά του κόσμου και η αποδοχή του από τους κατοίκους της Αθήνας είναι πραγματικά συγκινητική» τονίζουν οι άνθρωποι του μουσείου.</p>
      <p>Σύμφωνα με τα στατιστικά στοιχεία που παραχώρησε στη LiFO το νέο Μουσείο του Ιδρύματος Β. &amp; Ε. Γουλανδρή: «Κατά τον πρώτο μήνα λειτουργίας του δέχτηκε <b>περισσότερους από 25.000 επισκέπτες όλων των ηλικιών,</b> οι οποίοι ανακάλυψαν τη σπάνια συλλογή με έργα μοντέρνας και σύγχρονης τέχνης, εξυπηρέτησε πάνω από 50 ξεναγήσεις, υποδέχτηκε 400 ενήλικες και παιδιά που συμμετείχαν στα εκπαιδευτικά προγράμματά του, πάνω από 500 άτομα που παρακολούθησαν τις εκδηλώσεις του, ενώ ο μήνας κλείνει με την οικογένεια του Προγράμματος Μελών να μετράει ήδη πάνω από 1.000 μέλη».</p>
      <p><b>Ο Δημήτρης Γιαννακούλας</b>, ο οποίος εδώ και πολλά χρόνια διατηρεί κατάστημα ψιλικών στην περιοχή, <b>επιβεβαιώνει την αισθητική αναβάθμιση της περιοχής, ωστόσο σημειώνει ότι θα πρέπει να υπάρξει ένα ολοκληρωμένο σχέδιο χωρικής διάταξης</b>: «Κάθε Σαββατοκύριακο το μουσείο κατακλύζεται από επισκέπτες. <b>Στο επόμενο χρονικό διάστημα αναμένεται η λειτουργία της Εθνικής Πινακοθήκης και σε συνδυασμό με το επικείμενο άνοιγμα του ΕΜΣΤ θα δημιουργηθεί ένα πολιτιστικό τρίγωνο.</b> Αντιλαμβάνεστε ότι η περιοχή θα δέχεται τεράστιο όγκο επισκεπτών, χωρίς όμως να έχουν προνοήσει για λύσεις στάθμευσης και χωρίς μακροπρόθεσμο σχέδιο αντιμετώπισης της κυκλοφοριακής συμφόρησης, από τη στιγμή που η Ερατοσθένους αποτελεί μία από τις βασικές εξόδους του Παγκρατίου. Πρέπει επίσης να αναφέρουμε ότι πάρα πολλές φορές ερχόμαστε αντιμέτωποι με το κλείσιμο δρόμων. Με ποιους τρόπους, λοιπόν, θα μπορεί ένας επισκέπτης να πλησιάσει το μουσείο, ώστε, αντίστοιχα, να μη δημιουργείται πρόβλημα και στα καταστήματα εστίασης;».</p>
      <p><b>Η Μαργαρίτα Συμεωνίδου</b> εργάζεται ως σερβιτόρα στο παρακείμενο καφέ Ziggy. <b>Η επιχείρηση άνοιξε τον περασμένο Ιούνιο, προσβλέποντας στα οφέλη από το άνοιγμα του μουσείου.</b> Η ίδια επιβεβαιώνει κατά τη συζήτησή μας ότι η προσέλευση του κόσμου μετά το καλοκαίρι έχει πολλαπλασιαστεί. Αναδεικνύει ωστόσο και μια άλλη διάσταση, που αφορά το ύψος των ενοικίων: «Το τελευταίο διάστημα το Παγκράτι έχει επηρεαστεί σημαντικά από το Airbnb και την αύξηση του τουρισμού. Από τη στιγμή που το μουσείο βρίσκεται σε κεντρικό σημείο, πολύ κοντά στο Καλλιμάρμαρο αλλά και σε σημαντικούς αρχαιολογικούς χώρους, πάρα πολλοί τουρίστες αναμένεται να επιλέγουν για τη διαμονή τους την περιοχή».</p>
      <figure>
        <img src="https://www.lifo.gr/uploads/image/1568321/ZIGGY.jpg"/>
        <figcaption>Το Ziggy άνοιξε τον περασμένο Ιούνιο, προσβλέποντας στα οφέλη από το άνοιγμα του μουσείου.</figcaption>
      </figure>
      <p>«Η οικονομία διαμοιρασμού (βραχυχρόνια μίσθωση), σε συνδυασμό με την Golden Visa, αυξάνει κατακόρυφα τόσο τις τιμές πώλησης των κατοικιών όσο και τις τιμές μίσθωσης στο Παγκράτι. Συγκεκριμένα, <b>η μέση ζητούμενη τιμή πώλησης για διαμέρισμα 1ου ορόφου πενταετίας το 2015 ήταν 1.875 €/τ.μ., ενώ το 2019 αγγίζει τα 2.400 €/τ.μ., αύξηση +20%.</b> Παράλληλα, οι τιμές μίσθωσης στο σύνολο της χώρας τα τελευταία δύο χρόνια παρουσιάζουν αυξητικές τάσεις –ιδιαίτερα σε περιοχές πλησίον του κέντρου των Αθηνών, όπου συναντούμε έντονα το φαινόμενο της βραχυχρόνιας μίσθωσης–, φτάνοντας ακόμη και το 50% σε πολλές περιπτώσεις» λέει στη LiFO o πρόεδρος του Πανελλαδικού Δικτύου Κτηματομεσιτών E-Real Estates, <b>Θέμης Μπάκας.</b></p>
      <p>Και συμπληρώνει: «Στο Παγκράτι η μέση ζητούμενη τιμή μίσθωσης αυξήθηκε κατά 42% το 2019, σε σχέση με το 2016. Συγκεκριμένα, η μέση ζητούμενη τιμή για ένα διαμέρισμα το 2016 ήταν 6 €/τ.μ. και το 2019 σκαρφάλωσε στα 8,5 €/τ.μ.</p>
      <p>Αξίζει να αναφέρουμε ότι <b>το Παγκράτι τα τελευταία δύο χρόνια αποτέλεσε πόλο έλξης Κινέζων αλλά και Ισραηλινών</b>, που είτε επένδυσαν στην αγορά ακινήτου με στόχο τη διαμονή και την εκμετάλλευσή του τους μήνες που θα έλειπαν, είτε επένδυσαν σε ακίνητα που έχρηζαν ανακαίνισης με στόχο την άμεση μεταπώληση σε ομοεθνείς τους.</p>
      <p>Δεν είναι λίγες οι περιπτώσεις που ακίνητο στην περιοχή του Παγκρατίου μεταπωλήθηκε περισσότερες από δύο φορές μέσα στο 18μηνο με στόχο την απόκτηση <b>Golden Visa</b>, δηλαδή αγοράστηκε από τον επενδυτή, ανακαινίστηκε, πωλήθηκε σε κινεζική εταιρεία προσαυξημένο κατά 30%-35% και η κινεζική εταιρεία το μεταπώλησε σε Κινέζο που επιθυμούσε την Golden Visa στην τιμή των 250.000 ευρώ, που αποτελεί και το ελάχιστο όριο επένδυσης.</p>
      <p>Γενικότερα, το Παγκράτι τα τελευταία δύο-τρία χρόνια έχει αποκτήσει εντονότερη ζωή, νέα μαγαζιά υγειονομικού ενδιαφέροντος αλλά και νέες εμπορικές πιάτσες, τόσο λόγω της εγγύτητας στο κέντρο των Αθηνών όσο και λόγω του ότι αποτελεί μια ιστορική αστική συνοικία με πλούσιο πολιτιστικό ενδιαφέρον, στο οποίο έρχεται να συμβάλει και το νέο Μουσείο Σύγχρονης Τέχνης».</p>
      <p>Αναμφισβήτητα η άφιξη του μουσείου έχει μεταβάλει τη φυσιογνωμία της γειτονιάς. Η ερήμωση, το γκρίζο και η στατικότητα έχουν δώσει τη θέση τους στην κίνηση, στη ροή και στην ανάπτυξη. <b>Η περιοχή σταδιακά μετατρέπεται σε ένα σύγχρονο meeting point για παρέες, ζευγάρια, ηλικιωμένους και οικογένειες.</b></p>
      <p>Ένα μουσείο, λοιπόν, έρχεται να αναβαθμίσει το πολιτιστικό επίπεδο της πόλης αλλά και την ποιότητα ζωής της περιοχής του κέντρου.</p>
      <p>
        <i>Το άρθρο δημοσιεύθηκε στην έντυπη LiFO</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/opinions/255555/i-akatamaxiti-galini-mias-aithoysas-me-pinakes"/>
        <a href="https://www.lifo.gr/articles/athens_articles/181498/agras-20-sto-spiti-toy-giorgoy-seferi"/>
        <a href="https://www.lifo.gr/articles/arts_articles/252937/10-aristoyrgimata-toy-neoy-moyseioy-toy-idrymatos-vasili-kai-elizas-goylandri"/>
        <a href="https://www.lifo.gr/articles/arts_articles/252569/ayto-einai-to-neo-moyseio-sygxronis-texnis-toy-idrymatos-goylandri-apokleistikes-protes-eikones"/>
      </related>
    </article>
  </body>
</html>