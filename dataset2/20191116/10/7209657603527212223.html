<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/cesena/salute/operato-mentre-suona-il-piano-1.4889225"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-16T10:35:01+00:00"/>
    <meta property="og:title" content="Tumori, a Cesena musicista operato al cervello mentre suona il piano"/>
    <meta property="og:description" content="Un intervento particolarmente sofisticato eseguito al Bufalini utilizzando la tecnica dell'Awake Surgery. Il primario: &quot;Localizzate aree per salvaguardare le abilità musicali&quot;"/>
  </head>
  <body>
    <article>
      <h1>Tumori, a Cesena musicista operato al cervello mentre suona il piano</h1>
      <h2>Un intervento particolarmente sofisticato eseguito al Bufalini utilizzando la tecnica dell'Awake Surgery. Il primario: "Localizzate aree per salvaguardare le abilità musicali"</h2>
      <address><time datetime="2019-11-16T10:35:01+00:00">16 Nov 2019, 10:35</time> by <a rel="author">il Resto del Carlino</a></address>
      <p>Cesena, 16 novembre 2019 - All’ospedale <b>Bufalini di Cesena</b> un<b> musicista affetto da un tumore cerebrale</b> è stato <b>operato al cervello da sveglio</b> durante l’esecuzione di alcune <b>melodie musicali al piano</b>. Si tratta di un intervento particolarmente sofisticato che è stato eseguito nei giorni scorsi utilizzando la tecnica dell’Awake Surgery (Chirurgia da sveglio) che consiste nell’operare il paziente in condizione di veglia con un duplice scopo: asportare la massa tumorale e, nel caso specifico, salvaguardare le abilità musicali.</p>
      <p>L’<b>Awake Surgery, metodica iniziata da qualche anno nella Neurochirurgia del Bufalini,</b> dopo un periodo di perfezionamento dei neurochirurghi cesenati presso vari Centri tra cui il Dipartimento di Neuroscienze dell’Università di Montpellier diretta dal professor Hughes Duffau (noto luminare in questo campo di studi) consente al paziente di rimanere vigile e in grado di rispondere a una serie di test prestabiliti posti dal neuropsicologo, in modo da localizzare e asportare nel modo più completo e preciso possibile la massa tumorale, senza danneggiare le aree cerebrali che regolano il linguaggio, il movimento e le altre funzioni cognitive superiori. Tutto ciò al fine di salvaguardare la qualità della vita del paziente.</p>
      <p>
        <b>LEGGI ANCHE <a href="https://www.ilrestodelcarlino.it/bologna/cronaca/tumori-1.4880375">Tumori cranici rimossi dal naso senza incisioni, a Bologna si fa scuola</a></b>
      </p>
      <p>“Ciò che rende questo intervento piuttosto raro ed eccezionale – spiega il <b>dottor Luigino Tosatto direttore dell’Unità Operativa di Neurochirurgia</b> dell’Ospedale Bufalini di Cesena, insieme al dottor <b>Vincenzo Antonelli e al dottor Giuseppe Maimone</b> - è che in questo paziente, insegnante e cultore di musica jazz, per la prima volta abbiamo localizzato alcune aree cerebrali specifiche per la musica, molto complesse da rilevare, per preservare le sue abilità musicali durante l’asportazione della massa tumorale. Inoltre tale approccio ci permetterà di comprendere meglio la complessità dei processi cerebrali che sottendono alcune funzioni cognitive superiori della mente umana, fra cui le abilità artistiche e musicali”.</p>
      <p>Nello specifico, durante l’intervento sono state <b>mappate e monitorate 3 diverse capacità di comprensione musicale</b>: il riconoscimento dei toni melodici, il ritmo e il contorno musicale. L’operazione, che è<b> durata circa 5 ore</b>, è stata eseguita dall’equipe multidisciplinare composta dai neurochirurghi Luigino Tosatto, Vincenzo Antonelli, Giuseppe Maimone; dal neurofisiologo, Dottoressa Chiara Minardi; dai neuroanestesisti, Dottor Marco Bocchino e Dottoressa Giuseppina Pugliese; dai neuropsicologi, Prof.ssa Caterina Bertini e Dottor Davide Braghittoni dell’Università degli Studi di Bologna, Dipartimento di Psicologia di Cesena e da personale infermieristico coordinato da Milena Maccherozzi. Il plannig Neuroradiologico preoperatorio per questi pazienti viene eseguito dalla Neuroradiologia di Cesena diretta dalla Dottoressa Maria Ruggiero e dalla Neuroradiologia di Ravenna, come in questo caso specifico dove collaborano le dottoresse Patrizia Cenni e Chiara Romeo. Certamente una modalità operativa di alta complessità, che ha richiesto una stretta collaborazione e una forte integrazione multidisciplinare tra diversi professionisti di elevata competenza, oltre a una lunga formazione sul campo.</p>
      <h3>Cos'è l’Awake Surgery </h3>
      <p>E’ una tecnica neurochirurgica che ha avuto un <b>notevole sviluppo negli ultimi 20 anni</b>, grazie ad un continuo miglioramento delle tecniche chirurgiche ed anestesiologiche. Lo scopo principale di questa metodica è preservare le aree eloquenti cerebrali durante l’asportazione di lesioni tumorali infiltranti. E’ indicata soprattutto per interventi chirurgici di asportazione di gliomi di bassa e media aggressività che rappresentano circa il 5% di tutte le neoplasie benigne cerebrali ed il 15% di tutti i gliomi cerebrali (5-7/100000 abitanti) e colpiscono <b>prevalentemente soggetti giovani </b> tra i 35 e i 45 anni. Inizialmente la chirurgia da sveglio è stata utilizzata per preservare le aree cerebrali del linguaggio e del movimento ma, negli ultimi anni, grazie alla collaborazione con un team dedicato di neuropsicologi, neurofisiologi e neuroanestesisti, e con lo sviluppo di test specifici intraoperatori, è possibile monitorare durante l’intervento chirurgico molteplici funzioni cognitive superiori quali la percezione visuo-spaziale, la memoria, la capacità di calcolo, le funzioni attentive ed esecutive, l’empatia cognitiva e molte altre. Lo scopo finale è quello di ottenere il massimo bilancio “neuro-oncologico”, cioè quello di massimizzare l’area di asportazione e di minimizzare o evitare del tutto l’insorgenza di deficit neurologici e neuro-cognitivi, con evidenti importanti vantaggi sulla qualità di vita del paziente.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/tumori-1.4880375"/>
      </related>
    </article>
  </body>
</html>