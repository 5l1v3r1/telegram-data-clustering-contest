<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/2079-mln-grn-peredbachili-na-finansuvannya-poslug-z-suprovodu-ta-profilaktiki-vil-u-2020-roci"/>
    <meta property="og:site_name" content="Кременчугская газета"/>
    <meta property="article:published_time" content="2019-11-16T10:00:00+00:00"/>
    <meta property="og:title" content="207,9 млн грн передбачили на фінансування послуг з супроводу та профілактики ВІЛ у 2020 році"/>
    <meta property="og:description" content="Це охопить послугами понад 356 тисяч українців у 2020 році."/>
  </head>
  <body>
    <article>
      <h1>207,9 млн грн передбачили на фінансування послуг з супроводу та профілактики ВІЛ у 2020 році</h1>
      <address>
        <time datetime="2019-11-16T10:00:00+00:00">16 Nov 2019, 10:00</time>
      </address>
      <p>
        <b>Це охопить послугами понад 356 тисяч українців у 2020 році.</b>
      </p>
      <p>Україна стала першою державою серед країн Східної Європи та Центральної Азії, яка переходить від донорського фінансування послуг з профілактики та супроводу ВІЛ до фінансування за бюджетні кошти. Процес переходу поступовий і розрахований на 3 роки. </p>
      <p>Перші кошти на фінансування цих послуг з державного бюджету виділили у 2019 р. У проєкті держбюджету на 2020 рік передбачено 207,9 млн. на фінансування послуг з супроводу та профілактики ВІЛ: </p>
      <p>·         49,9 млн. грн на закупівлю послуг з догляду та підтримки людей, які живуть з ВІЛ;</p>
      <p>·         148 млн. грн на послуги з профілактики ВІЛ серед представників груп підвищеного ризику.</p>
      <p>Такі суми коштів дозволять розширити охоплення послугами з 252 тис. українців у 2019 році до понад 356 тисяч українців у 2020.</p>
      <p>Згідно із цілями уряду, упродовж 2020 року система громадського здоров’я перейде на новий, сучасний механізм стратегічної закупівлі послуг у сфері громадського здоров’я, зокрема, щодо імунопрофілактики та попередження неінфекційних хвороб. Цьому передував вдалий досвід пілоту фінансування послуг із профілактики та супроводу ВІЛ за кошти держбюджету у 2019 році . </p>
      <p>Також, упродовж 2020 року забезпечать перехід від фінансування постатейних кошторисів державних установ - лабораторних центрів МОЗ України - до закупівлі конкретизованих пріоритетних послуг у закладів громадського здоров’я.Вперше за програмою 2301040 – «Громадське здоров’я та заходи боротьби з епідеміями» - 227,1 млн грн підуть на закупівлю послуг громадського здоров’я. Планується, що послуги будуть виконуватися регіональними центрами громадського здоров’я, мережа яких зараз у процесі створення, а також іншими провайдерами. Згідно Закону України «Про публічні закупівлі» всі закупівлі будуть проходити через систему Prozorro, що значно покращить ефективність використання державних коштів.</p>
      <p>Планується і збільшення державного фінансування закупівель ліків та медвиробів до 9,77 млрд грн, що на 3,2 млрд більше, ніж у 2019 р. Державні закупівлі ліків і медичних виробів здійснюються за 40 напрямами. Серед програм, за якими здійснюються закупівлі, – лікування ВІЛ/СНІДу, туберкульозу, онкології, серцево-судинних захворювань, рідкісних орфанних захворювань, забезпечення заходів імунопрофілактики населення, тощо. Закупівлі ліків продовжуватимуть здійснювати міжнародні організації (Програма розвитку ООН (ПРООН), Дитячий фонд ООН (ЮНІСЕФ), CrownAgents), а також створене у 2018 році ДП “Медичні закупівлі України”. </p>
      <p>Усього в проєкті бюджету, який презентував Уряд 5 листопада, на охорону здоров’я передбачається 113 млрд грн, що на 13% більше за бюджет 2019 року. Наступне слово за Верховною Радою - вона має ухвалити проєкт бюджету.</p>
      <p> </p>
      <p> </p>
      <p>Прес-служба Інституту аналітики та адвокації</p>
      <p><i>Стаття підготовлена в рамках проекту за фінансової підтримки МФ </i>«<i>Відродження</i>» <i>за матеріалами офіційного сайту МОЗ України</i></p>
    </article>
  </body>
</html>