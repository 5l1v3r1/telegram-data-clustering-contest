<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640231/%DA%A9%DB%8C%D9%81%DB%8C%D8%AA-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87-%D9%87%D8%A7-%D8%A8%D9%87-%D8%B4%D9%86%DB%8C%D8%AF%D9%87-%D8%B4%D8%AF%D9%86-%D8%AA%DB%8C%D8%AA%D8%B1%D8%A7%DA%98-%DA%A9%D9%85%DA%A9-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:23:00+00:00"/>
    <meta property="og:title" content="کیفیت «فوق لیسانسه ها» به شنیده شدن تیتراژ کمک کرد"/>
    <meta property="og:description" content="امید نعمتی خواننده از تجربه خواندن تیتراژ تلویزیونی و جدیدترین فعالیت هایش گفت."/>
  </head>
  <body>
    <article>
      <h1>
        <a href="https://www.bultannews.com/fa/news/640231/%DA%A9%DB%8C%D9%81%DB%8C%D8%AA-%D9%81%D9%88%D9%82-%D9%84%DB%8C%D8%B3%D8%A7%D9%86%D8%B3%D9%87-%D9%87%D8%A7-%D8%A8%D9%87-%D8%B4%D9%86%DB%8C%D8%AF%D9%87-%D8%B4%D8%AF%D9%86-%D8%AA%DB%8C%D8%AA%D8%B1%D8%A7%DA%98-%DA%A9%D9%85%DA%A9-%DA%A9%D8%B1%D8%AF">کیفیت «فوق لیسانسه ها» به شنیده شدن تیتراژ کمک کرد</a>
      </h1>
      <h2>امید نعمتی خواننده از تجربه خواندن تیتراژ تلویزیونی و جدیدترین فعالیت هایش گفت.</h2>
      <address><time datetime="2019-11-16T10:23:00+00:00">16 Nov 2019, 10:23</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  سال ۹۷ و ۹۸ سال کم کاری برای گروه پالت بود. بعد از این که گروه پالت با تیتراژ سریال «لیسانسه ها» بر سر زبان‌ها افتاد، انتظار می‌رفت که این گروه پرکار‌تر شود. البته پالت و امید نعمتی خواننده گروه، کنسرت‌هایی را برگزار کردند، اما طرفدارانشان توقع حضور بیشتر این گروه در اجرای صحنه و انتشار تک آهنگ داشتند. نعمتی علت این دوری را وسواس در تولید آلبوم و برخی کارهای پژوهشی اعضای گروه دانست. حالا و پس از ماه ها سفر, تور کنسرت پالت آغاز شده و حتی اجرایی هم در تالار وحدت داشتند. نکته قابل توجه این است که سری جدید سریال «لیسانسه‌ها» با عنوان «فوق لیسانسه‌ها» آغاز شده است و همچنان بسیاری قطعه «تو بیا‌ ای یار دیرین» را می‌شنوند. درباره فعالیت‌های گروه پالت و تیتراژ سریال «فوق لیسانسه ها» با امید نعمتی گفت و گو کردیم که در ادامه می خوانید.</p>
      <p>ظاهرا پس از مدتی دوری از موسیقی کشور، گروه پالت دوباره پر کار شده است؟</p>
      <p>بله, پالت پر کار می‌شود و هفته آینده سه کنسرت برگزار خواهیم کرد. احتمالا آذر ماه کنسرت را تمدید می‌کنیم. به زودی آلبوم جدیدمان می‌آید. آلبوم بیاید مجدد تور کنسرت برگزار می‌کنیم.</p>
      <p>امیدوارم آلبوم بعدی بتواند طرفداران را راضی کند و سعی کردیم تمام وسواسمان را به خرج بدهیم که اتفاق خوبی رقم بزنیم.</p>
      <p>کنسرت پالت که به تازگی در تالار وحدت برگزار شد، چگونه بود؟</p>
      <p>اجرای جدید خیلی خوب بود. بعد از رفتن برخی از اعضای گروه پالت، داریم به ترکیبی می‌رسیم که تولیدات خوبی داشته باشیم.</p>
      <p>امسال خارج از گروه پالت فعالیت موسیقیایی نخواهید داشت؟</p>
      <p>خیر,تمامی فعالیت‌های من در گروه پالت است. آنقدر برنامه‌های گروه زیاد است که به کار‌های فارغ از گروه نمی‌رسم. البته پیش از این با مهیار علیزاده آهنگساز، آلبومی تولید کردیم که آن هم مراحل اولیه خود را طی می‌کند و احتمالا در ماه‌های آینده برای اخذ مجوز آن اقدام می‌کنیم.</p>
      <p>بسیاری از مردم تیتراژ سریال فوق لیسانسه ها را که دو سال پیش پخش شد، باز هم می‌شنوند و با آن ارتباط برقرار می‌کنند, آن زمان بسیاری از این قطعه استقبال کردند. نظر شما درباره این تیتراژ چیست؟</p>
      <p>به نظرم این تیتراژ موفق بود. تنها همکاری من با تلویزیون تا الان به همین تیتراژ خلاصه می‌شود. ناگفته نماند که سریال، با کیفیت بود و این موضوع به موفقیت تیتراژ کمک کرد. من بیشتر به خاطر سروش صحت کارگردان «لیسانسه ها» تیتراژ را خواندم. از مدت‌ها قبل با سروش دوست بود. و می‌دانستم کار‌های او کیفیت بالایی دارد. وقتی سروش عزیز، پیشنهاد خواندن تیتراژ سریالش را داد، خیلی خوشحال شدم.</p>
      <p>باز هم تیتراژ تلویزیونی می‌خوانید؟</p>
      <p>نمی‌دانم باز هم فرصت پیش بیاید، تیتراژ بخوانم یا نه. اگر با فیلمسازی همفکر باشیم، ممکن است باز هم تیتراژ کار کنم. البته این را هم بگویم که تیتراژ یک فیلم سینمایی را خوانده ام؛ به دلیل اینکه هنوز مجوز نگرفته است، نمی‌توانم اسم آن را بگویم. احتمالا آن فیلم هم به زودی بیرون می‌آید. فیلمی که تیتراژش را خواندم فیلم بسیار خوبی است، امیدوارم در صورت انتشار، تیتراژ آن را هم مردم دوست داشته باشند.</p>
      <p> </p>
    </article>
  </body>
</html>