<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-kryvyi-rig-kurgan/30275270.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T10:52:29+00:00"/>
    <meta property="og:title" content="На Дніпропетровщині поліція розслідує руйнування вандалами кургану епохи бронзи"/>
    <meta property="og:description" content="У Кривому Розі поліція розслідує руйнування вандалами кургану епохи бронзи «Ляхова могила». Про це Радіо Свобода в суботу, 16 листопада, повідомила речниця поліції Кривого Рогу Оксана Лєсонєн. За її"/>
  </head>
  <body>
    <article>
      <h1>На Дніпропетровщині поліція розслідує руйнування вандалами кургану епохи бронзи</h1>
      <address>
        <time datetime="2019-11-16T10:52:29+00:00">16 Nov 2019, 10:52</time>
      </address>
      <p>У Кривому Розі поліція розслідує руйнування вандалами кургану епохи бронзи «Ляхова могила». Про це <b>Радіо Свобода</b> в суботу, 16 листопада, повідомила речниця поліції Кривого Рогу Оксана Лєсонєн.</p>
      <p>За її словами, про те, що невідомі зрізають і вивозять вантажівками чорнозем з кургану, розташованого на території Кривого Рогу, до правоохоронних органів повідомили місцеві жителі.</p>
      <p>Поліція відкрила кримінальне провадження за частиною 1 статті 252 Кримінального кодексу України (умисне знищення або пошкодження територій, взятих під охорону держави, та об'єктів природно-заповідного фонду). Тривають слідчі дії.</p>
      <figure>
        <img src="https://gdb.rferl.org/366F2659-0304-42E4-9DF5-5809DBF61243.jpg"/>
      </figure>
      <p>Як зазначила речниця поліції, особу, підозрювану в скоєнні злочину, встановили. Це 47-річний місцевий мешканець.</p>
      <p>У разі доведення провини йому загрожує до 3 років позбавлення волі.</p>
      <p>Курганний могильник «Ляхова могила» – це комплекс з 8 курганів, найбільший з яких – «Ляхова могила» – заввишки понад 8 метрів. Розташований поблизу Карачунівського водосховища. Був виявлений 1983 року криворізьким археологом Олександром Мельником.</p>
    </article>
  </body>
</html>