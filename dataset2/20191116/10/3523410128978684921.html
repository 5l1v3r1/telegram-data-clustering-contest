<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640241/%D9%81%D8%B1%D9%88%D8%B4-%D8%AC%D9%88%DA%A9%D8%B1-%D8%A8%D9%87-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:39:00+00:00"/>
    <meta property="og:title" content="فروش «جوکر» به یک میلیارد دلار رسید"/>
    <meta property="og:description" content="فیلم سینمایی «جوکر» با بازی واکین فینیکس با فروش یک میلیارد دلاری به اولین فیلم کم بودجه‌ای تبدیل شد که به این فروش رسیده است."/>
  </head>
  <body>
    <article>
      <h1>
        <a href="https://www.bultannews.com/fa/news/640241/%D9%81%D8%B1%D9%88%D8%B4-%D8%AC%D9%88%DA%A9%D8%B1-%D8%A8%D9%87-%DB%8C%DA%A9-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1-%D8%B1%D8%B3%DB%8C%D8%AF">فروش «جوکر» به یک میلیارد دلار رسید</a>
      </h1>
      <h2>فیلم سینمایی «جوکر» با بازی واکین فینیکس با فروش یک میلیارد دلاری به اولین فیلم کم بودجه‌ای تبدیل شد که به این فروش رسیده است.</h2>
      <address><time datetime="2019-11-16T10:39:00+00:00">16 Nov 2019, 10:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  «جوکر» محصول جدید کمپانی برادران وارنر در رده سنی بزرگسال به کارگردانی تاد فیلیپس فاصله بسیار اندکی تا پیوستن به باشگاه میلیاردی‌های سینما داشت.</p>
      <p>فروش جهانی این فیلم تا روز پنج شنبه به ۹۹۹.۱ میلیون دلار رسیده بود و تاکنون باید از یک میلیارد دلار عبور کرده باشد.</p>
      <p>به این ترتیب فیلم «جوکر» با بازی واکین فینیکس سودی ۶۰۰ میلیون دلاری برای کمپانی برادران وارنر و ویلیج رودشو و برون که در ساخت این فیلم همکاری کرده اند، به ارمغان آورده است. دو کمپانی ذکر شده هر کدام سهمی ۲۵ درصدی از این فیلم دارند.</p>
      <p>در آغاز این فیلم در گیشه فروش به خصوص در آمریکا به دلیل نگرانی‌های امنیتی که برای انتشار این فیلم به وجود آمده بود، فراتر از انتظار ظاهر شد. «جوکر» تا کنون ۳۱۶ میلیون دلار در گیشه داخلی و در گیشه‌های جهانی نیز ۶۷۸ میلیون دلار فروش کرده که پیش بینی می‌شود، این ارقام به ۳۴۰ میلیون و ۸۲۰ میلیون دلار برسد. این فیلم اکنون سود آور‌ترین فیلم اقتباس شده از کتاب‌های کمیک محسوب می‌شود.</p>
      <p>«جوکر» چهارمین عنوان از دنیای دی سی است که از یک میلیارد دلار عبور و پشت سر فیلم‌های «آکوامن» با ۱.۱۵ میلیارد دلار، «شوالیه تاریکی بر می‌خیزد» با ۱.۰۸۴ میلیارد دلار و «شوالیه تاریکی» با ۱.۰۰۵ میلیارد دلار قرار می‌گیرد. در مجموع نیز این فیلم به سیزدهمین عنوان از کتاب‌های کمیک تبدیل می‌شود که از یک میلیارد عبور کرده اند. در این بین هشت فیلم از محصولات مشترک مارول و دیزنی حضور دارند.</p>
      <p>جوکر پیش از این هم از فروش ۷۸۳ میلیونی ددپول عبور کرده بود و به پرفروش‌ترین فیلم رده بزرگسال تاریخ تبدیل شد. این فیلم به ششمین فیلم کمپانی برادران وارنر تبدیل شد که از یک میلیارد عبور کرده است. به غیر از فیلم‌های «آکوامن» و «دو شوالیه تاریکی»، فیلم سینمایی «هری پاتر» و «هابیت:ماجراجویی غیر منتظره» دیگر فیلم‌های این کمپانی هستند.</p>
    </article>
  </body>
</html>