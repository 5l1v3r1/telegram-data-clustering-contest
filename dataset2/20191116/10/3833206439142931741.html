<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914247.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T10:34:00+00:00"/>
    <meta property="og:title" content="Тъжна новина! Пловдив загуби един от своите големи шампиони!"/>
    <meta property="og:description" content="Вчера, на 58-годишна възраст внезапно почина изтъкнатият български състезател по вдигане на тежести ..."/>
  </head>
  <body>
    <article>
      <h1>Тъжна новина! Пловдив загуби един от своите големи шампиони!</h1>
      <address>
        <time datetime="2019-11-16T10:34:00+00:00">16 Nov 2019, 10:34</time>
      </address>
      <p>Вчера, на 58-годишна възраст внезапно почина изтъкнатият български състезател по вдигане на тежести Минчо Пашов. Роден е на 7 ноември 1961 година в село Шишманци, Пловдивско. На олимпийските игри в Москва извоюва бронзов медал в категория 67.5 кг. Това е и неговото първото участие при мъжете.</p>
      <p>Минчо Пашов започва да тренира през 1972 г. при големия специалист Ганчо Карушков. Завършва ССУ "Васил Левски" в Пловдив. Дебютира в националния отбор на световното първенство за юноши в София през 1977 г., където се класира на трето място. Това е първото му голямо официално състезание в кариерата.</p>
      <p>Състезава се за "Марица“ (1972­1981), ЦСКА (1981­1982) и "Левски“ (1982­1986). Дипломира се и в НСА. През 1980 и 1981 г. е световен шампион за младежите. Трикратен световен и европейски шампион за мъже в категория 75 кг за 1981, 1982 и 1985 г. На турнира "Черно море“ във Варна (алтернативен на олимпиадата) през 1984 г. поставя световен рекорд от 212,5 кг в изтласкването. На шампионата на света през 1982 г. в Любляна двамата с Янко Русев събарят 4 световни рекорда в категория 75 кг.</p>
      <p>Погребението на Минчо Пашов е утре, неделя, 17 ноември 2019 г. Поклонението е от 11.00 часа на Централни гробища в Пловдив.</p>
      <p>Екипът на <b>Plovdiv24.bg</b> изказва искрени съболезнования на близките и роднините на Минчо Пашов!</p>
    </article>
  </body>
</html>