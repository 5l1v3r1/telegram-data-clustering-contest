<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/741988"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T10:25:00+00:00"/>
    <meta property="og:title" content="เดินห้างชิลๆเจอบุกจับ หนีคดี7ปีชำเราด.ญ.-อ้างจำไม่ได้"/>
    <meta property="og:description" content="หนุ่มท่าม่วงผงะเดินเล่นในห้างชิลๆดันเจอตำรวจบุกโชว์หมายจับ หนีคดีชำเรา ด.ญ.อายุ 12 ขวบ ยาวนาน 7 ปี อ้างเมาขาดสติ จำไม่ได้ จำได้แค่ไม่ได้ก่อเหตุ"/>
  </head>
  <body>
    <article>
      <h1>เดินห้างชิลๆเจอบุกจับ หนีคดี7ปีชำเราด.ญ.-อ้างจำไม่ได้</h1>
      <address>
        <time datetime="2019-11-16T10:25:00+00:00">16 Nov 2019, 10:25</time>
      </address>
      <p>
        <b>หนุ่มท่าม่วงผงะเดินเล่นในห้างชิลๆดันเจอตำรวจบุกโชว์หมายจับ หนีคดีชำเรา ด.ญ.อายุ 12 ขวบ ยาวนาน 7 ปี อ้างเมาขาดสติ จำไม่ได้ จำได้แค่ไม่ได้ก่อเหตุ</b>
      </p>
      <p>เมื่อวันที่ 16 พ.ย. พ.ต.อ.เนติ วงษ์กุหลาบ ผกก.5 บก.ป. นำกำลังจับกุม นายกฤษดา โมระพัด อายุ 27 ปี ชาว อ.ท่าม่วง จ.กาญจนบุรี ผู้ต้องหาตามหมายจับศาลจังหวัดกาญจนบุรี ที่ มจ.406/2555 ลง 26 มิ.ย.2555 ข้อหา 1.กระทำชำเราเด็กอายุยังไม่เกิน 13 ปี, 2.พาเด็กอายุยังไม่เกิน 15 ปี ไปอนาจาร, 3.พรากเด็กอายุยังไม่เกิน 15 ปี ไปจากพ่อแม่เพื่ออนาจาร และ4.เสพยาเสพติดให้โทษประเภท 1 โดยสามารถจับกุมได้ที่บริเวณด้านห้างสรรพสินค้าแห่งหนึ่ง ถนนพหลโยธิน อ.ลำลูกกา จ.ปทุมธานี ขณะที่เจ้าตัวกำลังเดินเล่นอยู่ในห้างอย่างสบายใจ ซึ่งพอเห็นหมายก็ถึงกับตกใจหน้าถอดสี<br/><br/>สืบเนื่องจาก เมื่อวันที่ 25 มิ.ย.55 เวลา 21.00 น. ผู้ต้องหาได้หลอกลวง ด.ญ.เบลล่า (นามสมมุติ) อายุ 12 ปี  จากบ้านพักไปชำเราที่ริมคลองชลประทาน หมู่ 4 ต.ท่าล้อ อ.ท่าม่วง จ.กาญจนบุรี  ต่อมา แม่เห็นความผิดปกติของลูกสาวจากที่เป็นคนร่าเริงกลับดูซึมเศร้า จึงเค้นถามจนได้ความว่าถูก นายกฤษดา ซึ่งเป็นคนหมู่บ้านเดียวกันหลอกว่าจะพาไปหาเพื่อน แต่ที่จริงกลับไปพาข่มขืนจนสำเร็จความใคร่หลายครั้ง จึงเข้าแจ้งความกับตำรวจจนรวบรวมหลักฐานขออนุมัติหมายจับไว้ พอสืบสวนก็พบว่าผู้ต้องหาหนีจากกาญจนบุรีไปกบดานที่จังหวัดอื่นแล้ว</p>
      <figure>
        <img src="https://www.dailynews.co.th/admin/upload/20191116/news_ACgrpbntYr163626_533.jpg?v=201911171211?v=9647"/>
      </figure>
      <p>กระทั่งวานนี้ (15 พ.ย.) ซึ่งคดีผ่านมาแล้วกว่า 7 ปี ตำรวจได้รับแจ้งจากสายลับว่า นายกฤษดา หลบหนีมาพักอาศัยอยู่กับญาติที่ จ.ปทุมธานี จึงเฝ้าติดตามเรื่อยมาจนจับกุมตัวได้ขณะเดินห้าง<br/><br/>สอบสวนนายกฤษดา ให้การปฏิเสธอ้างว่า ในวันเกิดเหตุจำอะไรไม่ได้เลยเพราะเมาขาดสติ จำได้แค่ว่าจะอาสาพาน้องไปส่งที่บ้าน แล้วจากนั้นก็จำอะไรไม่ได้อีกเลย แต่จำได้แค่ว่าไม่ได้ข่มขืนแน่ๆ ส่วนหมายจับคดียาเสพติดนั้นเป็นหมายจับค้างเก่า ตอนนี้เลิกเสพยาเสพติดไปตั้งนานแล้ว เบื้องต้น นำตัวส่ง สภ.ท่าม่วงดำเนินคดีต่อไป.</p>
    </article>
  </body>
</html>