<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640222/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D8%A8%D8%B9%D8%AF-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T10:03:00+00:00"/>
    <meta property="og:title" content="تشدید نظارت بر بازار بعد از اصلاح قیمت بنزین"/>
    <meta property="og:description" content="قائم‌مقام وزیر صنعت، معدن و تجارت گفت: اصلاح قیمت بنزین هیچ بهانه‌ای برای افزایش قیمت کالاها نیست و نظارت بر اصناف و بازار تشدید یافته است."/>
  </head>
  <body>
    <article>
      <h1>
        <a href="https://www.bultannews.com/fa/news/640222/%D8%AA%D8%B4%D8%AF%DB%8C%D8%AF-%D9%86%D8%B8%D8%A7%D8%B1%D8%AA-%D8%A8%D8%B1-%D8%A8%D8%A7%D8%B2%D8%A7%D8%B1-%D8%A8%D8%B9%D8%AF-%D8%A7%D8%B2-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86">تشدید نظارت بر بازار بعد از اصلاح قیمت بنزین</a>
      </h1>
      <h2>قائم‌مقام وزیر صنعت، معدن و تجارت گفت: اصلاح قیمت بنزین هیچ بهانه‌ای برای افزایش قیمت کالاها نیست و نظارت بر اصناف و بازار تشدید یافته است.</h2>
      <address><time datetime="2019-11-16T10:03:00+00:00">16 Nov 2019, 10:03</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین مدرس خیابانی در ارتباط تلفنی با رسانه ملی گفت: <b>اصلاح قیمت</b> صرفا درباره بنزین صورت گرفته است و دولت کاملا متوجه بوده که قیمت گازوئیل را تغییر ندهد و همین موجب می‌شود اثر اندک و ناچیزی روی قیمت‌ها اتفاق بیافتد.</p>
      <p>وی گفت: این تصمیم در شرایطی اجرایی شد که شاهد پایداری نرخ ارز و ثبات نسبی اقتصادی هستیم و هیچ زمانی مثل اکنون کالاهای اساسی فراوان نبوده است؛ بر همین اساس، بازار با تخفیف‌های قابل توجه این کالاها در فروشگاه‌های زنجیره‌ای مواجه است.</p>
      <p>مدرس خیابانی افزود: البته اصناف باید مراقبت کنند که کسی از این فضا سوء استفاده نکند و سازمان‌های حمایت از حقوق مصرف کنندگان و تعزیرات حکومتی به جد مراقب هستند تخلفی صورت نگیرد.</p>
      <p>وی گفت: ما از مردم درخواست می‌کنیم به نگرانی‌ها دامن نزنند؛ چراکه انتظار تورمی موجب می‌شود با افزایش قیمت، کنار بیایند؛ در صورتی که هیچ بهانه‌ای برای افزایش قیمت کالاها نیست.</p>
      <p>قائم مقام وزیر صنعت افزود: براساس مطالعات، اصلاح قیمت بنزین حداکثر ۴ درصد روی نرخ کالاها اثر می‌گذارد و دولت کاملا مراقب بوده است که در این تصمیمات خود به قیمت گازوئیل دست نزند.</p>
      <p>مدرس خیابانی از مردم خواست فقط کالاهایی را خریداری کنند که نرخ آن درج شده باشد و در صورت مشاهده گران فروشی با سامانه ۱۲۴ تماس بگیرند.</p>
      <p>وی، از مردم و رسانه‌ها خواست مسئولان نظارتی را در انجام وظایف شان یاری کنند.</p>
    </article>
  </body>
</html>