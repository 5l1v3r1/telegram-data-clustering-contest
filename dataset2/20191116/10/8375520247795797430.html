<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/u-gruziji-prodovzhujutsja-sutichki-protestuvalnikiv-z-politsijeju-je-postrazhdali-640359.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T10:30:49+00:00"/>
    <meta property="og:title" content="У Грузії продовжуються сутички протестувальників з поліцією – є постраждалі"/>
    <meta property="og:description" content="Одному з операторів на акції зламали руку"/>
  </head>
  <body>
    <article>
      <h1>У Грузії продовжуються сутички протестувальників з поліцією – є постраждалі</h1>
      <address>
        <time datetime="2019-11-16T10:30:49+00:00">16 Nov 2019, 10:30</time>
      </address>
      <h4>Одному з операторів на акції зламали руку</h4>
      <p>Перед центральним офісом керівної партії Грузії «Грузинська мрія», у якому зібралася на засідання парламентська більшість, сталися сутички між протестувальниками та поліцією, внаслідок чого постраждали двоє осіб.</p>
      <p>Про це повідомляє «<a href="https://www.interpressnews.ge/ka/article/573067-kartuli-ocnebis-centralur-opistan-shexla-shemoxla-grzeldeba">Інтерпресньюс</a>».</p>
      <p>Правоохоронці вибудували кордон, перекривши автомобільну дорогу до центрального офісу. Учасники акції закликають правоохоронців зняти кордон. Як заявив директор департаменту патрульної поліції Важі Сирадзе, правоохоронці мобілізовані на місці для підтримання правопорядку і безпеки.</p>
      <p>Один з присутніх на акції закликав пікетувати входи до офісу «Грузинської мрії», що спровокувало конфлікт між протестувальниками і співробітниками поліції.</p>
      <p>«Як бачите, певні сили тут провокують поліцію. Відповідно, ми захистимо порядок. Закликаємо всіх підкорятися законним вимогам поліції. Вони можуть висловлювати протест в спокійній обстановці, але не можна пікетувати входи в будівлю», – заявив Сирадзе.</p>
      <p>Під час сутички постраждав один учасник акції. Одному з операторів на акції зламали руку.</p>
      <p>14 листопада на проспекті Руставелі під парламентом Грузії почалися протести після того, як депутати провалили голосування з реформи виборчої системи.</p>
      <p>Нагадаємо, у центрі Тбілісі учасники акції протесту, яка почалася після того, як депутати провалили голосування за реформу виборчої системи, <a href="https://glavcom.ua/world/observe/u-gruziji-pochalisya-protesti-cherez-proval-golosuvannya-za-viborchu-reformu-640037.html">почали розбивати намети на проспекті Руставелі</a>.</p>
      <related>
        <a href="https://glavcom.ua/news/sbu-zayavila-pro-zatrimannya-odnogo-z-klyuchovih-lideriv-idil-640229.html"/>
        <a href="https://glavcom.ua/kyiv/news/piketuvalniki-nacbanku-oburilis-na-slova-smoliya-shchodo-proplachenosti-mitingiv--640217.html"/>
        <a href="https://glavcom.ua/world/observe/lider-kitayu-prigroziv-gonkongu-vtratoyu-avtonomiji-cherez-protesti-640046.html"/>
      </related>
    </article>
  </body>
</html>