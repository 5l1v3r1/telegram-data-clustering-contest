<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547588.html/%D8%A2%D8%BA%D8%A7%D8%B2-%DA%AF%D8%B4%D8%AA-%D9%85%D8%B4%D8%AA%D8%B1%DA%A9-%D8%AF%D8%B3%D8%AA%DA%AF%D8%A7%D9%87-%D9%87%D8%A7%DB%8C-%D9%86%D8%B8%D8%A7%D8%B1%D8%AA%DB%8C-%D8%A8%D8%B1-%D8%A8%D8%A7%D8%B2%D8%A7%D8%B1-%D9%85%D8%A7%D8%B2%D9%86%D8%AF%D8%B1%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D8%AC%D8%AF%DB%8C-%D8%A8%D8%A7-%D9%85%D8%AA%D8%AE%D9%84%D9%81%D8%A7%D9%86-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T10:47:00+00:00"/>
    <meta property="og:title" content="آغاز گشت مشترک دستگاه‌های نظارتی بر بازار مازندران/برخورد جدی با متخلفان افزایش قیمت‌ها"/>
    <meta property="og:description" content="رئیس اداره صنعت، معدن و تجارت مرکز مازندران از آغاز گشت مشترک دستگاه‌های نظارتی بر بازار استان خبر داد و گفت: نظارت بر بازار از هفت صبح شروع و تا هفت شب ادامه دارد."/>
  </head>
  <body>
    <article>
      <h1>آغاز گشت مشترک دستگاه‌های نظارتی بر بازار مازندران/برخورد جدی با متخلفان افزایش قیمت‌ها</h1>
      <h2>رئیس اداره صنعت مرکز مازندران خبر داد</h2>
      <address>
        <time datetime="2019-11-16T10:47:00+00:00">16 Nov 2019, 10:47</time>
      </address>
      <p>رئیس اداره صنعت، معدن و تجارت مرکز مازندران از آغاز گشت مشترک دستگاه‌های نظارتی بر بازار استان خبر داد و گفت: نظارت بر بازار از هفت صبح شروع و تا هفت شب ادامه دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسن ژولیده در گفت و گو با خبرنگار <a href="http://www.bloghnews.com/">بلاغ</a> بر نظارت ویژه دستگاه‌های نظارتی و بازرسی به منظور کنترل بازار و جلوگیری از هر گونه افزایش قیمت به بهانه افزایش قیمت بنزین تاکید کرد و افزود: دستگاه‌های نظارتی در چند بخش مختلف به صورت ویژه در سطح بازار استان، قیمت‌ها را به دقت رصد و کنترل می‌کنند.<br/><br/>وی با تاکید به ضرورت حفظ آرامش بازار و ثباتِ در قیمت‌ها و جلوگیری از گرانفروشی خواستار تشدید نظارت و بازرسی از اصناف شد و تصریح کرد: بازرسان ما به همراه بازرسان دستگاه‌های نظارتی از جمله سازمان تعزیرات حکومتی و سایر بازرسان اصناف و اتحادیه‌های مربوط بصورت آماده‌باش در قالب گشت های مشترک در بازار سطح شهر ساری حضور پررنگ و موثر دارند.<br/><br/>رئیس اداره صنعت، معدن و تجارت مرکز مازندران تنظیم بازار را جزو اولویت‌های این سازمان اعلام کرد و ادامه داد: با توجه به تمهیدات اتخاذ شده در صورت مواجه با هرگونه تخلف و افزایش قیمتی در سطح بازار برخورد جدی می‌شود.<br/><br/>ژولیده ضمن قدردانی از همراهی مردم استان، انتظار داریم مردم به عنوان ناظر واقعی بازار در صورت مواجهه با هرگونه تخلف و افزایش قیمتی موارد را به مجموعه نظارتی وزارت صمت منعکس کنند تا در اسرع وقت با متخلفان برخورد شود.<br/><br/>وی با اشاره به اینکه در ذخایر و عرضه کالاهای اساسی مشکلی نداریم، گفت: دغدغه‌های مردم در خصوص افزایش قیمت در انواع کالا و خدمات مورد توجه ویژه قرار دارد و حتماً با تخلفات گزارش شده برخورد جدی می‌کنیم.<br/><br/>انتهای پیام/</p>
    </article>
  </body>
</html>