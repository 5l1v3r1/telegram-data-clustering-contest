<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv-pochita-pametta-na-zhertvite-ot-putnotransportni-proizshestviya-914246"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T10:30:00+00:00"/>
    <meta property="og:title" content="Пловдив почита паметта на жертвите от пътнотранспортни произшествия"/>
    <meta property="og:description" content="С резолюция на Генералната асамблея на ООН от 2005 г. всяка трета неделя от месец ноември се отбеляз..."/>
  </head>
  <body>
    <article>
      <h1>Пловдив почита паметта на жертвите от пътнотранспортни произшествия</h1>
      <address>
        <time datetime="2019-11-16T10:30:00+00:00">16 Nov 2019, 10:30</time>
      </address>
      <p>С резолюция на Генералната асамблея на ООН от 2005 г. всяка трета неделя от месец ноември се отбелязва Световният ден за възпоменание на жертвите при пътнотранспортни произшествия. На този ден отдаваме и дължимото към хората, които оказват помощ при пътни инциденти – полицаи, пожарникари, медици.</p>
      <p>На 17 ноември, от 11.00 ч., в Митрополитски храм “Света Марина" в Пловдив ще бъде отслужена панихида за душите и вечен покой на загиналите при катастрофи. На църковния ритуал ще присъстват областният управител Дани Каназирева, заместник-кметовете по транспорта и обществения ред Тодор Чонов и Йордан Ставрев, заместник-директорът на областната дирекция на МВР комисар Димитър Събчев, началникът на отдел “Охранителна полиция" комисар Венелин Младенов, секретарят на Областна комисия по безопасност на движението Нъшан Деркалестаниан, председателят на Областният съвет на БЧК Таня Георгиева, председателят на Националната транспортна камара инж. Койчо Русев.</p>
      <p>Да отдадат своята почит се приканват и жителите и представителите на институции и неправителствени организации в Пловдив и областта.</p>
      <p>Същия ден, в 13.00 ч., на пешеходната пътека до сградата на Областната управа на бул. “Шести септември" служители на ОДМВР – Пловдив и представители на Областната администрация ще връчват на участниците в движението листовки и брошури, свързани с пътната безопасност.</p>
      <p>От началото на годината на територията на Пловдивска област са регистрирани 734 пътни произшествия с 52 загинали и 952 ранени. В сравнение с миналата година катастрофите с травматизъм са с 92 по-малко. Намаление има и при жертвите – с 16, както и на ранените – с 109. Сред основните причини за възникване на транспортни злополуки от сектор "Пътна полиция“ се отчитат движение с несъобразена скорост, отнемане на предимство, навлизане в насрещно движение, излизане извън пътното платно.</p>
    </article>
  </body>
</html>