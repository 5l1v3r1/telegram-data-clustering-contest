<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/2k-hacker-sui-social/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T10:09:00+00:00"/>
    <meta property="og:title" content="2K presa di mira dagli hacker: messaggi offensivi sugli account social | Game Division"/>
    <meta property="og:description" content="Gli account ufficiali dell'editore 2K sui social media sono stati presi di mira dagli hacker che hanno pubblicato messaggi offensivi."/>
  </head>
  <body>
    <article>
      <h1>2K presa di mira dagli hacker: messaggi offensivi sugli account social | Game Division</h1>
      <address>
        <time datetime="2019-11-16T10:09:00+00:00">16 Nov 2019, 10:09</time>
      </address>
      <p>Diversi account <b>sui social network</b> gestiti da 2K o legati all’editore sono stati presi di mira dagli <b>hacker</b>. La violazione è stata su larga scala e ha riguardato, ad esempio, l’account Facebook del publisher, quello del Digital Brand Manager della serie <b>NBA 2K</b> e le pagine dedicate a serie come <b>Borderlands</b> e<b> WWE 2K. </b>Tra i principali titoli pubblicati da 2K ci sono Grand Theft Auto e Bioshock.</p>
      <p>In pochi minuti e con un attacco coordinato una serie di <b>messaggi offensivi</b>, alcuni dei quali di contenuto <b>razzista</b>, sono stati pubblicati sugli account social di 2K e hanno così raggiunto inevitabilmente migliaia di utenti. Una volta ripreso il controllo della situazione, l’azienda è intervenuta con due messaggi: nel primo ha spiegato <b>cosa è accaduto,</b> mentre nel secondo ha voluto esplicitamente ribadire la propria <b>condanna</b> per il contenuto di quanto scritto e ha voluto <b>scusarsi</b> per i messaggi pubblicati dagli hacker.</p>
      <figure>
        <iframe data-src="https://twitter.com/2K/status/1195601535276703746?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <slideshow>
        <figure>
          <img src="https://www.tomshw.it/images/images/2019/11/2k-games-63373.768x432.jpg"/>
        </figure>
        <figure>
          <img src="https://www.tomshw.it/images/images/2019/11/2k-games-63372.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/borderlands-3-quando-dlc-campagna/">Borderlands 3, ecco quando verrà svelato il primo DLC della campagna</a></p>
      <p>Vittima dell’attacco hacker anche la pagina Facebook dedicata alla serie di wrestling <b>WWE </b>dove l’immagine è stata sostituita con il logo di <b>AEW Wrestling</b> e la copertina è stata cambiata con un’immagine del wrestler professionista Chris Benoit. L’ultimo gioco della serie di wrestling era stato <b>molto criticato</b> al lancio per una serie di <b>problemi tecnici</b> (poi parzialmente corretti) ma anche per aspetti del <b>gameplay</b> che non erano piaciuti ad alcuni fan.</p>
      <p>I messaggi degli hacker, palesemente non in linea con l’azienda, hanno anche ottenuto <b>migliaia di like</b>. Attacchi simili sono piuttosto <b>frequenti</b> in questo settore anche se solitamente riguardano i <b>singoli dipendenti</b> o sviluppatori, come successo recentemente per alcuni componenti dello staff di FIFA. Tuttavia <b>raramente</b> è capitato di assistere a una violazione di account social di un’azienda videoludica così <b>su larga scala</b> come quella accaduta nelle ultime ore.</p>
      <blockquote>Borderlands 3 è l’ultimo capitolo della serie di 2K e potete trovarlo in versione PlayStation 4 anche <a href="https://toms.it/czqez">su Amazon</a>.</blockquote>
    </article>
  </body>
</html>