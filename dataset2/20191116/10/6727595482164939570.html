<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/no-chances-of-mid-term-elections-stable-govt-will-be-formed-in-maharashtra-sharad-pawar-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T10:02:00+00:00"/>
    <meta property="og:title" content="'മഹാരാഷ്ട്രയില്‍ ഇടക്കാല തെരഞ്ഞെടുപ്പ് ഉണ്ടാവില്ല, അഞ്ച് വര്‍ഷം തികച്ച് ഭരിക്കും'; സുസ്ഥിര സര്‍ക്കാര്‍ രൂപീകരിക്കുമെന്ന് ശരദ് പവാര്‍"/>
    <meta property="og:description" content="Maharashtra India മുംബൈ: മഹാരാഷ്ട്രയില്‍ ശിവസേന-എന്‍.സി.പി-കോണ്‍ഗ്രസ് നേതൃത്വത്തില്‍ സര്‍ക്കാര്‍ രൂപീകരിക്കുന്നതില്‍ ആശയക്കുഴപ്പമൊന്നും ഇല്ലെന്ന് വ്യക്തമാക്കി എന്‍.സി.പ"/>
  </head>
  <body>
    <article>
      <h1>'മഹാരാഷ്ട്രയില്‍ ഇടക്കാല തെരഞ്ഞെടുപ്പ് ഉണ്ടാവില്ല, അഞ്ച് വര്‍ഷം തികച്ച് ഭരിക്കും'; സുസ്ഥിര സര്‍ക്കാര്‍ രൂപീകരിക്കുമെന്ന് ശരദ് പവാര്‍</h1>
      <address><time datetime="2019-11-16T10:02:00+00:00">16 Nov 2019, 10:02</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ശിവസേന-എന്‍.സി.പി-കോണ്‍ഗ്രസ് നേതൃത്വത്തില്‍ സര്‍ക്കാര്‍ രൂപീകരിക്കുന്നതില്‍ ആശയക്കുഴപ്പമൊന്നും ഇല്ലെന്ന് വ്യക്തമാക്കി എന്‍.സി.പി അധ്യക്ഷന്‍ ശരദ് പവാര്‍.</p>
      <p>സുസ്ഥിരമായ ഒരു സര്‍ക്കാര്‍ തന്നെ മഹാരാഷ്ട്രയില്‍ ഉണ്ടാകുമെന്നും ഇടക്കാല തെരഞ്ഞെടുപ്പിന്റെ ഒരു സാധ്യതയും സംസ്ഥാനത്ത് ഇല്ലെന്നും പവാര്‍ വാര്‍ത്താ സമ്മേളനത്തില്‍ പറഞ്ഞു.</p>
      <p>”സുസ്ഥിരമായ ഒരു സര്‍ക്കാര്‍ ഇവിടെ ഉണ്ടാകും. കഴിയുന്നതും എത്രയും പെട്ടെന്ന് തന്നെ. സര്‍ക്കാര്‍ രൂപീകരിക്കാനുള്ള ശ്രമങ്ങള്‍ എത്രയും വേഗം ആരംഭിച്ചതിനാല്‍ തന്നെ അത് ഉടന്‍ സംഭവിക്കും. മഹാരാഷ്ട്രയില്‍ എന്തായാലും ഇടക്കാല തെരഞ്ഞെടുപ്പിന് സാധ്യതയില്ല. സുസ്ഥിരമായ ഒരു സര്‍ക്കാര്‍ രൂപീകരിക്കും, അത് അഞ്ച് വര്‍ഷം നീണ്ടുനില്‍ക്കുന്ന ഒരു സര്‍ക്കാരായിരിക്കും” ശരദ് പവാര്‍ പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതേസമയം കോണ്‍ഗ്രസ് അധ്യക്ഷ സോണിയ ഗാന്ധിയും ശരദ് പവാറും ഞായറാഴ്ച കൂടിക്കാഴ്ച നടത്തും. സര്‍ക്കാര്‍ രൂപീകരണവുമായി ബന്ധപ്പെട്ട് തങ്ങളുടെ പാര്‍ട്ടിക്ക് മാത്രം തീരുമാനമെടുക്കാനാവില്ലെന്നും ഇരു നേതാക്കളും ഞായറാഴ്ച കൂടിക്കാഴ്ച നടത്തുമെന്നും മഹാരാഷ്ട്രയുടെ കോണ്‍ഗ്രസ് ചുമതലയുള്ള നേതാവ് മല്ലികാര്‍ജുന്‍ ഖാര്‍ഗെ വ്യക്തമാക്കി.</p>
      <related>
        <a href="https://www.doolnews.com/justifying-shiv-sena-s-alliance-with-the-congress-and-ncp-says-sanjay-raut-147.html?utm_source=doolnews&amp;utm_medium=related"/>
      </related>
      <p>ഈ പ്രശ്‌നം എങ്ങനെ പരിഹരിക്കാമെന്ന് അവര്‍ തീരുമാനിക്കും. അതിനുശേഷം മാത്രമേ മറ്റ് കാര്യങ്ങള്‍ തീരുമാനിക്കുകയുള്ളൂ- അദ്ദേഹം പറഞ്ഞു.</p>
      <p>ഈ ആഴ്ച ആദ്യം രാഷ്ട്രപതി ഭരണം ഏര്‍പ്പെടുത്തിയ മഹാരാഷ്ട്രയില്‍ ബി.ജെ.പി ഇതര സര്‍ക്കാര്‍ രൂപീകരിക്കുന്നതിനായി ശിവസേനയും എന്‍.സി.പിയും കോണ്‍ഗ്രസും ചര്‍ച്ചകള്‍ നടത്തിവരികയാണ്.</p>
      <p>അതേസമയം കര്‍ഷകരുടെ പ്രശ്നങ്ങള്‍ ചര്‍ച്ച ചെയ്യുന്നതിനായി ശിവസേന, എന്‍.സി.പി, കോണ്‍ഗ്രസ് നേതാക്കളടങ്ങുന്ന പ്രതിനിധി സംഘം മഹാരാഷ്ട്ര ഗവര്‍ണര്‍ ഭഗത് സിംഗ് കോശ്യാരിയെ ഇന്ന് കാണും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>സഖ്യം രൂപീകരിച്ച് പൊതുമിനിമം പദ്ധതിയുടെ കരട് തയ്യാറായ സാഹചര്യത്തില്‍, പുതിയ സഖ്യത്തെക്കുറിച്ച് ഗവര്‍ണറെ അറിയിക്കാനാണ് സന്ദര്‍ശനമെന്നും റിപ്പോര്‍ട്ടുണ്ട്.</p>
      <p>അതേസമയം, സഖ്യസര്‍ക്കാരിനെക്കുറിച്ചുള്ള പുതിയ വിവരങ്ങളൊന്നും പവാര്‍ പുറത്തുവിട്ടിട്ടില്ല. മന്ത്രിസ്ഥാനം പങ്കിടുന്നതിനെച്ചൊല്ലി ശിവസേനയും കോണ്‍ഗ്രസും അന്തിമ തീരുമാനത്തിലെത്തിയിട്ടില്ലെന്നാണ് റിപ്പോര്‍ട്ട്.</p>
      <p>നിലവില്‍ മുഖ്യമന്ത്രിസ്ഥാനം കൂടാതെ 16 മന്ത്രിസ്ഥാനമാണ് തങ്ങള്‍ക്കു വേണ്ടതെന്ന നിലപാടിലാണ് ശിവസേന. എന്‍.സി.പിക്ക് 14 സ്ഥാനം ലഭിക്കുമ്പോള്‍ കോണ്‍ഗ്രസിന് 12 സ്ഥാനം മാത്രമാണു ലഭിക്കുക. ഇപ്രകാരമാണ് പൊതുമിനിമം പദ്ധതി തയ്യാറായിരിക്കുന്നത്.</p>
      <figure>
        <iframe src="https://www.youtube.com/embed/VagkJ0Tc7f8" width="500" height="281" data-service="Youtube" scrolling="no"/>
      </figure>
    </article>
  </body>
</html>