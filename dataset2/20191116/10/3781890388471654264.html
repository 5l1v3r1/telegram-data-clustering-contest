<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741992"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T10:50:00+00:00"/>
    <meta property="og:title" content="&quot;น้องเมย์&quot; ดวล &quot;เฉิน ยู่ เฟย&quot; ชิงดำขนไก่ฮ่องกงโอเพ่น"/>
    <meta property="og:description" content="'น้องเมย์' แซงโค่น 'อากาเนะ ยามากูชิ' ไปอย่างสุดมัน 2-1 เกม ผงาดเข้าไปชิงชนะเลิศ ศึกแบดมินตัน 'ฮ่องกง โอเพ่น 2019' เป็นสมัยที่ 2 ติดต่อกัน โดยนัดชิงดำจะดวลกับ 'เฉิน ยู่ เฟย' มือ 3 ของโลกจากจีน"/>
  </head>
  <body>
    <article>
      <h1>"น้องเมย์" ดวล "เฉิน ยู่ เฟย" ชิงดำขนไก่ฮ่องกงโอเพ่น</h1>
      <address>
        <time datetime="2019-11-16T10:50:00+00:00">16 Nov 2019, 10:50</time>
      </address>
      <p>
        <b>"น้องเมย์" แซงโค่น "อากาเนะ ยามากูชิ" ไปอย่างสุดมัน 2-1 เกม ผงาดเข้าไปชิงชนะเลิศ ศึกแบดมินตัน "ฮ่องกง โอเพ่น 2019" เป็นสมัยที่ 2 ติดต่อกัน โดยนัดชิงดำจะดวลกับ "เฉิน ยู่ เฟย" มือ 3 ของโลกจากจีน</b>
      </p>
      <p>ศึกแบดมินตัน เอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 500 รายการ "โยเน็กซ์ ซันไรส์ ฮ่องกง โอเพ่น 2019" ชิงเงินรางวัลรวม 400,000 ดอลลาร์สหรัฐ หรือประมาณ 12,000,000 บาท ที่เขตปกครองพิเศษฮ่องกง เมื่อวันที่ 16 พ.ย.ที่ผ่านมา เป็นการแข่งขันในรอบรองชนะเลิศ ไฮไลท์ที่น่าสนใจของนักแบดมินตันไทย อยู่ที่ประเภทหญิงเดี่ยว "น้องเมย์" รัชนก อินทนนท์ มืออันดับ 5 ของโลก และมือวางอันดับ 5 ของรายการ หนึ่งเดียวของไทย พบกับ อากาเนะ ยามากูชิ มืออันดับ 4 ของโลก และมือวางอันดับ 2 ของรายการ<br/><br/>สถิติของคู่นี้เคยเจอกันมาแล้วทั้งหมด 22 ครั้ง "น้องเมย์" ชนมา 9 ครั้ง อากาเนะ ชนะมา 13 ครั้ง ล่าสุด รายการ "สิงคโปร์ โอเพ่น 2019" ที่สิงคโปร์ ในรอบก่อนรองชนะเลิศ รัชนก แพ้มา 0-2 เกม ส่วนครั้งนี้ "น้องเมย์" โชว์ฟอร์มได้อย่างยอดเยี่ยม แม้เกมแรกจะแพ้ไปก่อน 21-23 แต่อีก 2 เกมต่อมา นักตบลูกขนไก่สาวไทย ไม่ทำให้ผิดหวัง เร่งเครื่องชนะไปทั้ง 2 เกม พลิกกลับมาคว้าชัยไปอย่างสุดมัน 2-1 เกม 21-23, 21-15, 21-12 ใช้เวลาไป 1.02 ชม. ผ่านเข้ารอบชิงชนะเลิศ ไปพบกับ เฉิน ยู่ เฟย มืออันดับ 3 ของโลก และมือวางอันดับ 3 ของรายการจากจีน ที่เอาชนะ จาง ไป่ เหวิน มืออันดับ 17 ของโลก จากสหรัฐอเมริกา 2-1 เกม 21-18, 14-21, 21-15 ต่อไป<br/><br/>สำหรับ "น้องเมย์" ผ่านเข้ารอบชิงชนะเลิศ รายการนี้เป็นสมัยที่ 2 ติดต่อกัน พร้อมกับการันตีเงินรางวัลไปแล้ว 15,200 ดอลลาร์สหรัฐ หรือประมาณ 456,000 บาท<br/><br/><br/> </p>
    </article>
  </body>
</html>