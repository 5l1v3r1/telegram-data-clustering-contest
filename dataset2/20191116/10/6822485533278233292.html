<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825047.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T10:27:00+00:00"/>
    <meta property="og:title" content="پیش‌بینی کاهش ۱۰درصدی مصرف بنزین در کشور"/>
    <meta property="og:description" content="به گزارش شبکه خبر، امیر وکیل‌زاده - مدیرعامل شرکت ملی پخش فرآورده‌های نفتی ایران گفت: اگر کسی کارت سوختش گم شده یا به هر دلیلی کارت به دستش نرسیده از امروز تا 6 ماه سهمیه اش محفوظ است."/>
  </head>
  <body>
    <article>
      <h1>پیش‌بینی کاهش ۱۰درصدی مصرف بنزین در کشور</h1>
      <address>
        <time datetime="2019-11-16T10:27:00+00:00">16 Nov 2019, 10:27</time>
      </address>
      <p>مدیرعامل شرکت ملی پخش فرآورده‌های نفتی ایران: با سهمیه بندی بنزین، مصرف ۸ الی ۱۰ درصد کاهش می یابد.</p>
      <p>به گزارش شبکه خبر، امیر وکیل‌زاده - مدیرعامل شرکت ملی پخش فرآورده‌های نفتی ایران گفت: اگر کسی کارت سوختش گم شده یا به هر دلیلی کارت به دستش نرسیده از امروز تا 6 ماه سهمیه اش محفوظ است.</p>
      <p>وی افزود: با سهمیه بندی بنزین، مصرف میانگین کاهش می یابد.</p>
      <p>وکیل‌زاده گفت: وقتی سوخت ارزان است تولید کننده خودرو زیاد تمایل ندارد که مصرف سوخت ماشین تولیدی را پایین بیاورد؛ چون برای خریدار، مصرف خودرو مهم نیست.</p>
      <p>مدیرعامل شرکت ملی پخش فرآورده‌های نفتی ایران گفت: پیش بینی من اینست که 8 الی 10 درصد شاهد کاهش مصرف باشیم. </p>
      <p>وکیل‌زاده افزود: بنزین سوپر به صورت سهمیه ای نیست و به صورت آزاد عرضه می شود.</p>
      <p>وی گفت: با اجرای این طرح سود قاچاق کم می شود و با این حساب، قاچاق سوخت دیگر انگیزه ای به قاچاقچی و دلال نمی دهد.</p>
      <p>وکیل زاده افزود: ذخایر جایگاه ها به حد کافی است و جای نگرانی نیست.</p>
      <p>عباس تابش - مدیرعامل سازمان حمایت مصرف‌کنندگان و تولیدکنندگان گفت: در جلسه تنظیم بازار سهمیه سرویس مدارس، آموزش رانندگی و همه مراکزی که خدمات خاص می دهند و در جلسات گذشته به آن پرداخته نشده بود، دیده شد.</p>
      <p>تابش افزود: هیچ نواع افزایش قیمت کالایی نداریم و با هر گونه افزایش برخورد جدی می شود.</p>
      <p>وی گفت: از بسیج اصناف و خود مردم برای کنترل قیمت، کمک خواهیم گرفت.</p>
      <p>وی درباره تاثیر افزایش قیمت بنزین بر حمل و نقل کالایی گفت: حمل و نقل کالای بین شهری بیشتر با گازوئیل است.</p>
      <p>مدیرعامل سازمان حمایت مصرف‌کنندگان و تولیدکنندگان با بیان اینکه ذخایر کالایی ما در حال حاضر شرایط خوبی دارد، افزود: هیچ نگرانی از بابت کالاهای اساسی نداریم.</p>
      <p>تابش گفت: اجرای سیاست اصلاح قیمت بنزین نباید هزینه ای اضافی به خانوار تحمیل کند.</p>
      <p>یاسر رایگانی سخنگوی سازمان تعزیرات در ارتباط تلفنی گفت: همه دستگاه های مربوطه به صورت خاص آماده هستند تا با افراد خاطی در افزایش غیرقانونی قیمت ها برخورد جدی کنند.</p>
      <p>وی افزود: نبض بازار فعلاً آرام است و تخلفی انجام نشده است.</p>
      <p>رایگانی گفت: برخورد تعزیراتی با کسانی که کالایی را احتکار کنند جدی خواهد بود.</p>
    </article>
  </body>
</html>