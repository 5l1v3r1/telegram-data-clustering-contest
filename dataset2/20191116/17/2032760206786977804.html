<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89811"/>
    <meta property="og:site_name" content="Denník politika"/>
    <meta property="article:published_time" content="2019-11-16T17:35:08+00:00"/>
    <meta property="og:title" content="Federer nezíska na ATP Finals svoj siedmy titul, grécky mladík Tsitsipas porazil legendu"/>
    <meta property="og:description" content="Prehra Rogera Federera znamená, že v Londýne sa nedočká víťazstva ani jeden z tria najväčších svetových hráčov posledných 15 rokov."/>
  </head>
  <body>
    <article>
      <h1>Federer nezíska na ATP Finals svoj siedmy titul, grécky mladík Tsitsipas porazil legendu</h1>
      <address><time datetime="2019-11-16T17:35:08+00:00">16 Nov 2019, 17:35</time> by <a rel="author">Webnoviny</a></address>
      <h3>
        <a href="https://www.webnoviny.sk/chelsea-prekvapujuco-zakopla-s-manchestrom-city/">Fotogaléria: Stefanos Tsitsipas</a>
      </h3>
      <h3>
        <a href="https://www.webnoviny.sk/miroslava-satana-uviedli-do-siene-slavy-slovana-bratislava/">Fotogaléria: Roger Federer</a>
      </h3>
      <p>16.11.2019 (Webnoviny.sk) – Švajčiarsky tenista Roger Federer nepridá rekordný siedmy titul z koncoročného výberového podujatia Nitto ATP Finals v Londýne. V prvom sobotňajšom semifinále Federer nasadený ako tretí nestačil na šestku turnaja Gréka Stefanosa Tsitsipasa a za 96 minút prehral 3:6, 4:6. Grécky hrdina premenil prvý mečbal bodom priamo z podania a v nedeľu zabojuje o svoj prvý titul na turnaji majstrov.</p>
      <h3>Rozdiel v brejkbaloch</h3>
      <p>Tsitsipas prehral na víťazné údery 18:21, ale mal pevnejšiu ruku pri nevynútených chybách (21:26). Najmarkantnejší rozdiel bol však vo využívaní brejkbalov. Grék premenil 3 zo 4 možností na brejk (úspešnosť 75%), zatiaľ čo Federer iba 1 z 12. Dosiahol tak iba 8-percentnú úspešnosť. Na esá to bolo 6-3 a na dvojchyby 3-0 z pohľadu víťaza.</p>
      <p>Aténsky rodák Tsitsipas je vo veku 21 rokov najmladší spomedzi všetkých účastníkov ATP Finals v londýnskej O2 Arene. Rozdiel 17 rokov medzi semifinalistami bol zároveň najvyšší na turnaji tohto rangu v histórii.</p>
      <p>Stopka pre 38-ročného Federera znamená, že v Londýne sa na sklonku roka nedočká víťazstva ani jeden z tria najväčších svetových hráčov posledných 15 rokov.</p>
      <p>Svetová dvojka Srb Novak Djokovič ani jednotka Španiel Rafael Nadal sa neprebojovali ani do semifinále. Federer zostal na šiestich tituloch z majstrovského turnaja, zatiaľ posledný získal v roku 2011.</p>
      <h3>Tsitsipasova inšpirácia</h3>
      <p><i>„Možno sa to zdá, že je to jednoduché, ale nie je to pravda. Odvrátiť také množstvo brejkbalov si žiada veľkú koncentráciu a stopercentný výkon. Federer zahral dobre, ja som mal v rozhodujúcich momentoch viac šťastia. Keď som ako chlapec začínal pozerať tenis v televízii. už vtedy bol Roger moja veľká inšpirácia a je ňou dodnes. Na kurte stále dokáže vykúzliť údery, na ktoré sa už nedá reagovať. Z postupu do finále sa veľmi teším, vynasnažím sa ukázať rovnaký výkon ako dnes ak nie ešte lepší,“</i> uviedol Stefanos Tsitsipas v prvom televíznom interview.</p>
      <p>V prvom sete stratil Federer pri svojom podaní iba 6 loptičiek, zatiaľ čo jeho súper až 22. Napriek tomu sa na jeho konci po siedmom premenenom setbale vo 12 minút trvajúcom geme tešil o 17 rokov mladší Grék.</p>
      <p>Tsitsipas odvrátil všetkých 6 brejkbalov Federera a využil jediný, ktorý mal. Skúsený Švajčiar doplatil na príliš veľké množstvo chýb, zatiaľ čo Tsitsipas zostal v dôležitých okamihoch pokojný a konzistentný v úderoch.</p>
      <h3>Federer striedavo</h3>
      <p>V druhom sete Grék brejkol Švajčiara na 2:1 a vzápätí sa dostal zo stavu 0:40 pri svojom servise. Gembal však nevyužil a keď potom Federer majstrovsky zahral stopbal a vybojoval si desiaty brejkbal v zápase, konečne ho aj premenil. Musel mu však nevynútenou chybou pomôcť jeho grécky súper.</p>
      <p>Federera to paradoxne nenakoplo. Pokračoval v nevyrovnaných výmenách, víťazné údery striedal s ťažkými chybami. Tsitsipas mal prevahu v dlhých výmenách a postupne prevýšil svojho slávneho súpera aj fyzicky. Grécky mladík si vzal stratené podanie naspäť a vzápätí zvýšil na 4:2.</p>
      <p>Za stavu 3:5 Federer ešte odvrátil blížiaci sa koniec a znížil na 4:5. Potom si Federer aktivitou utvoril ďalšie dva brejbaly, ale chybami o ne prišiel a poslal súpera k prvému mečbalu. Tsitsipas ho premenil esom.</p>
      <h3>Ďalšie zápasy</h3>
      <p>Druhý finalista vzíde z večerného súboja medzi obhajcom titulu Nemcom Alexandrom Zverevom a Rakúšanom Dominicom Thiemom. Tento zápas sa začne po 21.00 h SEČ.</p>
      <p>Ešte predtým nastúpia na druhé semifinále vo štvorhre Pierre-Hugues Herbert, Nicolas Mahut (Fr.-7) – Lukasz Kubot, Marcelo Melo (Poľ./Braz.-2). Ako prví si zaistili účasť vo finále štvorhry Juhoafričan Raven Klaasen a Novozélanďan Michael Venus.</p>
      <p>Nasadené päťky si v neobyčajne dramatickom súboji poradili so svetovými jednotkami Kolumbijčanmi Robertom Farahom a Juanom Sebastiánom Cabalom za 131 minút 6:7 (5), 7:6 (10) a 10:6 v zápasovom tajbrejku.</p>
      <h3>Nitto ATP Finals</h3>
      <p>sobota</p>
      <p>Dvojhra – semifinále:<br/><b>Stefanos Tsitsipas (Gréc.-6) – Roger Federer (Švaj.-3) 6:3, 6:4</b></p>
      <p>Štvorhra – semifinále:<br/><b>Raven Klaasen, Michael Venus (JAR/N. Zél.-5) – Juan Sebastián Cabal, Robert Farah (Kol.-1) 6:7 (5), 7:6 (10), 10:6</b> (zápasový tajbrejk)</p>
      <p>Zostávajúci semifinálový program / po 19.00 h SEČ/:<br/>Pierre-Hugues Herbert, Nicolas Mahut (Fr.-7) – Lukasz Kubot, Marcelo Melo (Poľ./Braz.-2)<br/>Alexander Zverev (Nem.-7) – Dominic Thiem (Rak.-5)</p>
      <p>Viac k témam: <a href="https://www.webnoviny.sk/tag/atp-finals/"><u>ATP Finals</u></a>, <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a><br/>Zdroj: Webnoviny.sk – <a href="https://www.webnoviny.sk/federer-neziska-na-atp-finals-svoj-siedmy-titul-grecky-mladik-tsitsipas-porazil-legendu/"><u>Federer nezíska na ATP Finals svoj siedmy titul, grécky mladík Tsitsipas porazil legendu</u></a> © SITA Všetky práva vyhradené.</p>
    </article>
  </body>
</html>