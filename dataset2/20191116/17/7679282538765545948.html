<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-emerging-asia-cup-u13-bangladesh-beat-india-by-six-wickets-2853039.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T17:54:25+00:00"/>
    <meta property="og:title" content="एमर्जिंग एशिया कप में बांग्लादेश से हारी भारतीय अंडर-23 टीम"/>
    <meta property="og:description" content="भारतीय सीनियर टीम ने इंदौर में बांग्लादेश की सीनियर टीम को पहले टेस्ट में जहां पारी और 130 रन से पीट दिया वहीं बंगलादेश की अंडर-23 टीम ने एमर्जिंग एशिया कप में भारत की अंडर-23 टीम को छह विकेट से हरा..."/>
  </head>
  <body>
    <article>
      <h1>एमर्जिंग एशिया कप में बांग्लादेश से हारी भारतीय अंडर-23 टीम</h1>
      <address><time datetime="2019-11-16T17:54:25+00:00">16 Nov 2019, 17:54</time> by <a rel="author">लाइव हिंदुस्तान टीम,सावर</a></address>
      <p>भारतीय सीनियर टीम ने इंदौर में बांग्लादेश की सीनियर टीम को पहले टेस्ट में जहां पारी और 130 रन से पीट दिया वहीं बंगलादेश की अंडर-23 टीम ने एमर्जिंग एशिया कप में भारत की अंडर-23 टीम को छह विकेट से हरा दिया।</p>
      <p>भारत की दो मैचों में यह पहली हार है, जबकि बंगलादेश की लगातार दूसरी जीत है। भारतीय टीम ने अरमान जाफर की 98 गेंदों पर आठ चौकों और तीन छक्कों की मदद से 105 रन की शानदार पारी खेली। भारत ने 50 ओवर में 246 रन बनाये। अरूण जुयाल ने 37, सनवीर सिंह ने 26, विनायक गुप्ता ने 44 और रितिक शौकीन ने 16 रन का योगदान दिया।</p>
      <p>जाफर पारी के 48वें ओवर की पहली गेंद पर आउट हुये। भारत के तीन बल्लेबाज़ अपना खाता नहीं खोल सके। बंगलादेश की ओर से सुमोन खान ने 64 रन पर सर्वाधिक चार विकेट लिये।</p>
      <p>बंगलादेश ने 42.1 ओवर में चार विकेट पर 250 रन बनाकर आसानी से मैच जीत लिया। सौम्य सरकार ने 68 गेंदों पर सात चौकों और तीन छक्कों की मदद से 73 रन और कप्तान नजीबुल हुसैन शंटो ने 88 गेंदों में 14 चौकों और दो छक्कों की मदद से 94 रन की मैच विजयी पारियां खेलीं।</p>
      <p>भारत इस हार के बाद अपने ग्रुप बी में तीसरे नंबर पर है और उसका आखिरी ग्रुप मैच सोमवार (18 नवंबर) को हांगकांग से होना है। सेमीफाइनल में जाने के लिये भारत को यह मैच हर हाल में जीतना होगा। भारत ने अपने पहले मैच में नेपाल को सात विकेट से हराया था। </p>
    </article>
  </body>
</html>