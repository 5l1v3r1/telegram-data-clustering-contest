<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/16/ston-teliko-tou-atp-finals-o-tsitsipas"/>
    <meta property="og:site_name" content="euronews"/>
    <meta property="article:published_time" content="2019-11-16T17:29:03+00:00"/>
    <meta property="og:title" content="Στον τελικό του ΑΤΡ Finals o Tσιτσιπάς"/>
    <meta property="og:description" content="Κέρδισε τον Ρότζερ Φέντερερ"/>
  </head>
  <body>
    <article>
      <h1>Στον τελικό του ΑΤΡ Finals o Tσιτσιπάς</h1>
      <address><time datetime="2019-11-16T17:29:03+00:00">16 Nov 2019, 17:29</time> by <a rel="author">Εuronews </a></address>
      <p>Ένα βήμα πριν την κορυφή του κόσμου είναι ο Στέφανος Τσιτσιπάς, καθώς σήμερα νίκησε τον «βασιλιά», Ρότζερ Φέντερερ, στον ημιτελικό του ATP Finals στο Λονδίνο με 2-0 σετ (6-3 και 6-4) και θα διεκδικήσει την πρωτιά στον τελικό της κορυφαίας διοργάνωσης.</p>
      <p>O 21χρονος σούπερ σταρ, ο πρώτος Έλληνας που συμμετέχει σε ATP Finals, μπορεί να μην έχει κερδίσει ακόμη τρόπαιο σε Grand Slam τουρνουά, αλλά θα διεκδικήσει το τρόπαιο στη «μάχη» των κορυφαίων του αθλήματος, δείχνοντας με τη σημερινή του απόδοση πως είναι το νέο μεγάλο όνομα στο παγκόσμιο τένις ανδρών.</p>
      <p>Ούτε ο έξι φορές πρωταθλητής, Φέντερερ, κατάφερε να σταθεί εμπόδιο στην πορεία του Τσιτσιπά στο πρώτο του ATP Finals! Με νέα μεγαλειώδη εμφάνιση, μετά τις νίκες επί των Ντανίιλ Μεντβέντεφ και Αλεξάντερ Σβέρεφ, κέρδισε και τον 38χρονο Ελβετό, μετά από 1 ώρα και 36 λεπτά αγώνα, και προκρίθηκε στο μεγάλο τελικό του Λονδίνου, έχοντας μόνο μια ήττα, στο ματς με τον Ράφα Ναδάλ.</p>
      <p>Το θρίαμβο του Τσιτσιπά παρακολούθησε από κοντά ο πρωθυπουργός, Κυριάκος Μητσοτάκης, ο οποίος είναι θαυμαστής του τένις και του Έλληνα πρωταθλητή.</p>
    </article>
  </body>
</html>