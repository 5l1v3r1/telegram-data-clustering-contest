<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621839/%DA%86%D9%87-%DA%A9%D8%B3%DB%8C-%D8%A8%D9%86%D8%B2%DB%8C%D9%86-%D8%B1%D8%A7-%DA%AF%D8%B1%D8%A7%D9%86-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:11:00+00:00"/>
    <meta property="og:title" content="چه کسی بنزین را گران کرد؟"/>
    <meta property="og:description" content="با وجود اینکه اعلام افزایش نرخ بنزین توسط مقامات دولتی صورت گرفته اما تصمیم‌ برای این موضوع در این خصوص در شورای عالی هماهنگی سران قوا گرفته شده است."/>
  </head>
  <body>
    <article>
      <h1>چه کسی بنزین را گران کرد؟</h1>
      <address>
        <time datetime="2019-11-16T17:11:00+00:00">16 Nov 2019, 17:11</time>
      </address>
      <p>
        <i>با وجود اینکه اعلام افزایش نرخ بنزین توسط مقامات دولتی صورت گرفته اما تصمیم‌ برای این موضوع در این خصوص در شورای عالی هماهنگی سران قوا گرفته شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بنزین از شامگاه پنج شنبه و به تعبیر دقیق از ابتدای روز جمعه، ۲۴ آبان سهمیه‌بندی شده است. این موضوع با اطلاعیه شرکت ملی پالایش و پخش فرآورده‌های نفتی به اطلاع مردم رسیده و مسئولان دولتی اعم از نوبخت، رئیس سازمان برنامه و بودجه، واعظی، رئیس دفتر رئیس جمهور و ربیعی، سخنگوی دولت در ساعات اولیه در این خصوص صحبت کردند و توضیحات لازم را به مردم دادند. با این حال، آیا این تصمیم را دولت گرفته است؟</p>
      <p>همان‌طور که پیش از این هم گفته شده است، تصمیم‌گیری برای افزایش قیمت بنزین توسط «شورای هماهنگی اقتصادی سران قوا» صورت گرفته است. شورایی که در اردیبهشت ماه ۱۳۹۷ با دستور رهبر انقلاب تاسیس شد.</p>
      <figure>
        <img src="https://aftabnews.ir/files/fa/news/1398/8/25/359984_295.jpg"/>
      </figure>
      <p>آن طور که محمدرضا پورابراهیمی، رئیس وقت کمیسیون اقتصادی مجلس شورای اسلامی و یکی از اعضای این شورا در نشریه خط حزب‌الله دفتر رهبر انقلاب نوشته، «رهبر انقلاب مطرح کردند که رییس‌جمهور و قوه‌ مجریه، مسئول شورای هماهنگی اقتصادی قوا هستند، به همین دلیل دبیر آن از سوی رئیس‌جمهور انتخاب شده و جایگاه دبیرخانه‌ آن نیز در معاونت اقتصادی ریاست جمهوری قرار گرفت.»</p>
      <p>با این حال این شورا اعضای دیگری هم دارد. از مجلس، رؤسای کمیسیون اقتصادی و برنامه و بودجه و نیز رئیس مرکز پژوهش‌های مجلس، از قوه‌ قضاییه، رئیس، معاون اول و دادستان کل کشور، و از دولت معاون اول رئیس‌جمهور، وزیر امور اقتصادی و دارایی، رئیس سازمان برنامه و بودجه، معاون اقتصادی رئیس‌جمهور، وزیر کشور و رئیس کل بانک مرکزی حضور داشته و دارند.</p>
      <p>اما تصمیمات این شورا، چه جایگاهی از نظر حقوقی دارد؟ به نوشته پورابراهیمی در نشریه دفتر رهبر انقلاب، «رهبر انقلاب در اولین جلسه‌ این شورا تأکید کردند که اگر در این جلسات به حمایت بنده نیازی است، تأیید مصوبات مورد توافق جلسات قوا توسط رهبری صورت می‌گیرد و ایشان نیز به عنوان پشتیبان از این مصوبات برای اجرایی شدن حمایت می‌کنند.» از این رو می‌توان این برداشت را کرد که اجرایی شدن این مصوبات از دید رهبری در شئون ولایت فقیه و در حد حکم حکومتی است. جالب است بدانید که به گفته پورابراهیمی، حتی «رهبر انقلاب در پیام خود به رئیس‌جمهور بر این نکته تأکید فرمودند که هرجا مصوبه‌ای در این شورا به تصویب رسید، دیگر معطل موافقت ایشان نشده و کارها را سریع‌تر آغاز کنند.»</p>
      <p>ضروری است این نکته هم بیان شود که در خصوص مصرف بنزین، توصیه اکیدی از سوی رهبر انقلاب در دیدار با رئیس جمهور و اعضای هیات دولت در سال ۱۳۹۷ انجام شده است. رهبر انقلاب در این دیدار فرمودند: «حالا در داخل کشور هم یکی از مشکلات بزرگ ما از این به‌اصطلاح به نظر من بد استفاده کردن از ظرفیّت‌های داخلی، مصرف بالای بنزین در داخل است؛ آن روز ایشان (رئیس جمهور) به من گفتند که روزانه ۱۰۵میلیون لیتر مصرف بنزین کشور است؛ حالا یک جای دیگر من خواندم در یک گزارشی که بیشتر است، ۱۲۰ میلیون [لیتر]. حالا، ۱۰۵ میلیون لیتر! چرا؟ چرا باید این‌قدر ما مصرف بکنیم؟ یک دوره‌ای مسئولین توانستند مصرف روزانه را برسانند به حدود ۶۵ میلیون لیتر، یعنی کمتر از ۶۵ میلیون لیتر؛ شد این کار؛ البتّه خود آن‌ها بعداً خرابش کردند، لکن این کار ممکن است، این کار می‌شود، شدنی است، راه‌هایی وجود دارد، دنبال کنید آن راه‌ها را، با قدرت پیش بروید. حالا ممکن است یک تعدادی آدم‌هایی یا هر خانواده‌ای که پنج ماشین دارند و مصارف زیاد دارند- ناراحت بشوند؛ خب بشوند! از این ۱۰۵ میلیون لیتر در روز، چقدرش دست آحاد مردم و اکثریّت مردم کشور می‌افتد؟ یعنی اینها به نظر من یک چیزهای مهمّی است؛ جلوی این را بگیرید، نگذارید. بخش عمده‌ای‌ از این به عهده‌ی وزارت نفت است و [نیز] مجموعه‌ی دولت؛ باید روی این تصمیم‌گیری کنید و نگذارید.»</p>
    </article>
  </body>
</html>