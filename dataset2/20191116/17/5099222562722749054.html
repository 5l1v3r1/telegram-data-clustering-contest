<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23495145-klaus-iohannis-sunt-clar-pentru-alegerea-primarilor-doua-tururi.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T17:22:00+00:00"/>
    <meta property="og:title" content="Klaus Iohannis: Sunt clar pentru alegerea primarilor în două tururi"/>
    <meta property="og:description" content="Președintele Klaus Iohannis a declarat, sâmbătă, la Bistrița-Năsăud, că susține alegerea primarilor în două tururi, deoarece astfel comunitățile au o șansă reală să aleagă cea mai bună"/>
  </head>
  <body>
    <article>
      <h1>Klaus Iohannis: Sunt clar pentru alegerea primarilor în două tururi</h1>
      <address><time datetime="2019-11-16T17:22:00+00:00">16 Nov 2019, 17:22</time> by <a rel="author">V.M.</a></address>
      <p><b>Președintele Klaus Iohannis a declarat, sâmbătă, la Bistrița-Năsăud, că susține alegerea primarilor în două tururi, deoarece astfel comunitățile au o șansă reală să aleagă cea mai bună persoană pentru funcție.</b><br/><br/>„Eu, personal, m-am mai exprimat în această chestiune și pot să vă spun foarte franc, eu sunt clar pentru alegerea primarilor în două tururi. Este, evident, nevoie de discuții politice și la nivel de Parlament aici, dar dacă ar fi după opțiunea mea, eu aș merge clar pe două tururi, fiindcă așa este cel mai corect, așa au comunitățile șansa reală să aleagă pe cel mai bun”, a afirmat Klaus Iohannis, întrebat dacă ar susține o ordonanță pentru alegerea primarilor în două tururi și dacă a discutat subiectul cu premierul Ludovic Orban, scrie Mediafax.<br/><br/>Pe 16 octombrie, Senatul a respins propunerea legislativă a USR care prevede revenirea la alegerea primarilor în două tururi de scrutin în cazul în care niciunul dintre candidați nu întrunește majoritatea de voturi. Proiectul urmează să ajungă la Camera Deputaților, for decizional pentru inițiativa legislativă.<br/><br/>Înaintea votului pentru învestirea Guvernului în Parlament, PNL a încheiat un acord cu USR, unul dintre puncte vizând susținerea alegerii primarilor în două tururi de scrutin. La rândul său, PMP susține astfel de alegeri a primarilor.<br/><br/>Klaus Iohannis a participat la o întâlnire cu cetățenii, organizată sâmbătă de PNL la Bistrița-Năsăud.</p>
    </article>
  </body>
</html>