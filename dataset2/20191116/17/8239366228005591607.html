<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/realnyy_vvp_u_iii_kvartali_zris_na_42__derzhstat_330893.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T17:53:00+00:00"/>
    <meta property="og:title" content="Реальний ВВП у III кварталі зріс на 4,2%, - Держстат"/>
    <meta property="og:description" content="У III кварталі 2019 року реальний ВВП зріс на 4,2% порівняно з аналогічним періодом 2018 року. Такі дані оприлюднила Державна служба статистики."/>
  </head>
  <body>
    <article>
      <h1>Реальний ВВП у III кварталі зріс на 4,2%, - Держстат</h1>
      <h2>У III кварталі 2019 року реальний ВВП зріс на 4,2% порівняно з аналогічним періодом 2018 року. Такі дані оприлюднила Державна служба статистики.</h2>
      <address>
        <time datetime="2019-11-16T17:53:00+00:00">16 Nov 2019, 17:53</time>
      </address>
      <p>Зростання підтримувалось як зовнішнім, так і внутрішнім попитами (споживчим та інвестиційним). Збереженню високого споживчого попиту сприяло зростання заробітної плати, стійке споживче кредитування та поліпшення споживчих настроїв, <a href="https://www.kmu.gov.ua/news/realnij-vvp-u-iii-kvartali-zris-na-42-derzhstat">інформує </a>Урядовий портал.</p>
      <p>З боку виробництва збереглися високі темпи зростання у сільському господарстві з огляду на вищу урожайність окремих культур, зокрема, соняшника та кукурудзи.</p>
      <p>В цілому, за розрахунками Мінекономіки (за даними Держстату), зростання ВВП за 9 місяців 2019 року становить 3,9%.</p>
      <p>Серед основних стимулюючих чинників:</p>
      <ul>
        <li>зростання купівельної спроможності населення в умовах підвищення рівня заробітних плат на тлі конкуренції за кваліфіковану робочу силу закордонними працедавцями (за 9 місяців 2019 року реальна зарплата зросла на 9,5%);</li>
        <li>суттєве зростання споживчих настроїв населення (ІСН) (за даними агенції Info Sapiens у вересні 2019 р. ІСН зріс до 97,5 порівняно з 62,6 у вересні 2018 року);</li>
        <li>активне споживче кредитування (за оперативними даними НБУ, обсяг гривневих кредитів домашніх господарств (крім фізичних осіб-підприємців) упродовж 9 місяців 2019 року збільшився на 19,3%);</li>
        <li>збереження інвестиційної активності, що стимулювало, переважно, розвиток будівництва, зокрема, на виробничих промислових об’єктах та об’єктах транспортної інфраструктури (у ІІІ кварталі 2019 року – на 19,6% до ІІІ кварталі 2018 року), у тому числі на тлі зростання капітальних бюджетних видатків (у ІІІ кварталі 2019 року на 12,3% відносно ІІІ кварталу 2018 року);</li>
        <li>збереження високої динаміки розвитку сільського господарства з огляду на вищий урожай зернових та олійних культур та нарощення обсягів вирощування птиці в умовах стабільно зростаючого зовнішнього попиту, а також покращення ситуації у свинарстві;</li>
        <li>сприятлива цінова кон’юнктура на окремих світових товарних ринках вітчизняного експорту (за даними Світового банку, в IІІ кварталі 2019 року (п/п) світові ціни на залізну руду зросли на 53,1%, кукурудзу – на 7,7%);</li>
        <li>високий рівень ділової активності (за даними Держстату, індикатор економічних настроїв у ІІІ кварталі 2019 року становив 9,2% проти 5,6% у ІІІ кварталі 2018 року та 6,6% у ІІ кварталі 2019 року).</li>
      </ul>
    </article>
  </body>
</html>