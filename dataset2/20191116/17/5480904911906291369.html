<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hamacek-se-postavil-za-benesovou-i-babise/1821873?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T17:01:00+00:00"/>
    <meta property="og:title" content="Hamáček se postavil za Benešovou i Babiše"/>
    <meta property="og:description" content="Praha - Vicepremiér a předseda sociálních demokratů Jan Hamáček nevidí důvod k odchodu Marie Benešové (za ANO) z křesla ministryně spravedlnosti. O majetkových poměrech premiéra a předsedy hnutí ANO Andreje Babiše voliči věděli, řekl ČTK Hamáček k požadavkům dnešní demonstrace na Letné. Organizátoři akce uvedli, že pokud Benešová do konce roku neodstoupí a Babiš se nezbaví vazeb na holding Agrofert, měl by premiér složit funkci. Jinak bude Milion chvilek v protestech pokračovat."/>
  </head>
  <body>
    <article>
      <h1>Hamáček se postavil za Benešovou i Babiše</h1>
      <address><time datetime="2019-11-16T17:01:00+00:00">16 Nov 2019, 17:01</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vicepremiér a předseda sociálních demokratů Jan Hamáček nevidí důvod k odchodu Marie Benešové (za ANO) z křesla ministryně spravedlnosti. O majetkových poměrech premiéra a předsedy hnutí ANO Andreje Babiše voliči věděli, řekl ČTK Hamáček k požadavkům dnešní demonstrace na Letné. Organizátoři akce uvedli, že pokud Benešová do konce roku neodstoupí a Babiš se nezbaví vazeb na holding Agrofert, měl by premiér složit funkci. Jinak bude Milion chvilek v protestech pokračovat.</p>
      <slideshow>
        <figure>
          <img src="https://i3.cn.cz/6/1573922263_P201911160517101.jpg"/>
        </figure>
        <figure>
          <img src="https://i3.cn.cz/6/1573919549_P201911160478001.jpg"/>
        </figure>
        <figure>
          <img src="https://i3.cn.cz/6/1573919567_P201911160478301.jpg"/>
        </figure>
        <figure>
          <img src="https://i3.cn.cz/6/1573919013_P201911160470601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>"Požadavky nejsou nijak nové, ty stejné zaznívaly na předchozích demonstracích. Já nevidím důvod, aby odcházela Marie Benešová, protože jsem přesvědčen, že svou práci dělá dobře a pokud máme na některé věci jiný názor, tak jsme připraveni o nich jednat a jednáme," uvedl. "Co se týká pana premiéra, tam se nic nového nestalo a o jeho majetkových poměrech věděli voliči, když šli k volebním urnám," doplnil.</p>
      <p>Policie podle něj odhadla počet účastníků na 250.000, což odpovídá minulým demonstracím. "Znamená to, že je tady část veřejnosti, která je nespokojená s aktuálním politickým vývojem a dává to najevo svojí účastí na demonstracích. Já jsem rád, že máme takováto práva. Demonstrovat je to, za co bojovali lidé v roce 1989," řekl.</p>
      <p>Babiš dnes zopakoval, že na současnou situaci bude reagovat v nedělním projevu k 30. výročí sametové revoluce v Národním muzeu. "Je skvělé, že lidi můžou vyjádřit svůj názor a nikdo je přitom neperzekuuje a nenapadá. A je fakt skvělé, že máme svobodné a demokratické volby, kde si můžeme svobodně zvolit své zástupce," připomenul, že jeho hnutí ANO má podle průzkumů podporu třetiny voličů.</p>
    </article>
  </body>
</html>