<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-ishant-sharma-reveals-why-team-india-pace-attack-demolish-opposition-2853034.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T17:45:08+00:00"/>
    <meta property="og:title" content="INDvsBAN: ईशांत शर्मा ने बताई वजह, बांग्लादेश के खिलाफ क्यों कामयाब हुए तेज गेंदबाज"/>
    <meta property="og:description" content="भारतीय तेज गेंदबाज ईशांत शर्मा ने कहा है कि अपनी रणनीतियों को एक-दूसरे के साथ साझा करने से उन्हें काफी फायदा हुआ है। ईशांत, मोहम्मद शमी और उमेश यादव की तिकड़ी के दम पर भारत ने यहां होल्कर स्टेडियम में..."/>
  </head>
  <body>
    <article>
      <h1>INDvsBAN: ईशांत शर्मा ने बताई वजह, बांग्लादेश के खिलाफ क्यों कामयाब हुए तेज गेंदबाज</h1>
      <address><time datetime="2019-11-16T17:45:08+00:00">16 Nov 2019, 17:45</time> by <a rel="author">लाइव हिंदुस्तान टीम,इंदौर</a></address>
      <p>भारतीय तेज गेंदबाज ईशांत शर्मा ने कहा है कि अपनी रणनीतियों को एक-दूसरे के साथ साझा करने से उन्हें काफी फायदा हुआ है। ईशांत, मोहम्मद शमी और उमेश यादव की तिकड़ी के दम पर भारत ने यहां होल्कर स्टेडियम में खेले गए पहले टेस्ट मैच के तीसरे दिन शनिवार को ही बांग्लादेश को एक पारी और 130 रनों से हरा दिया।  </p>
      <p>ईशांत ने मैच के बाद कहा, “हम हमेशा एक-दूसरे की सफलता का आनंद लेते हैं। एक-दूसरे के साथ बातचीत करने की कोशिश करते हैं और अपनी रणनीतियों को एक-दूसरे के साथ साझा करते हैं। शमी की गेंदबाजी का उल्लेख करना मुश्किल है। मैं थोड़ा कम खेला हूं। मैं 31 का हूं (हंसते हुए)। मैं विभिन्न शैली के साथ खेलने की कोशिश कर रहा हूं।” उन्होंने कहा, “शमी गुलाबी गेंद से खेल चुके हैं, इसलिए उनसे कुछ टिप्स लेने की जरूरत है।”</p>
      <p>शमी ने कहा, “हम कुछ चीजें करने की कोशिश करते हैं। हम एक-दूसरे की सफलता का आनंद लेने की कोशिश करते हैं। मैं ईशांत और उमेश के साथ अच्छी गेंदबाजी करने की कोशिश करता हूं। इससे मेरे लिए चीजें आसान हो जाती है। मैं अपने लेंथ पर ध्यान देता हूं और उसे अच्छे लागू करने की सोचता हूं।”</p>
      <p>दूसरी तरफ मैच में चार विकेट चटकाने वाले उमेश ने कहा कि उन्हें अपनी ताकत के बारे में पता था और इससे एक गेंदबाज के रूप में उन्हें सुधार करने में काफी मदद मिली है।</p>
      <p>उमेश ने कहा, “मैं अपनी ताकत को कायम रखने की कोशिश करता हूं। पहले, नई गेंदें गेंदबाजों के लिए हुआ करता था, लेकिन अब हमें अपनी ताकत के बारे में पता है। हम नई गेंद से विकेट लेने की कोशिश करते हैं ताकि स्पिनरों के लिए आसान हो। मैं वही करने की कोशिश करता हूं, जो मुझसे उम्मीद की जाती है।”</p>
    </article>
  </body>
</html>