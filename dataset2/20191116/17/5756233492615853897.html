<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621844/%D8%A7%D8%AF%D8%A7%D8%B1%D9%87-%DA%A9%D8%B4%D9%88%D8%B1-%D8%A8%D8%A7-%D9%BE%D9%88%D9%84-%D9%86%D9%81%D8%AA-%D8%A7%D9%85%DA%A9%D8%A7%D9%86%E2%80%8C%D9%BE%D8%B0%DB%8C%D8%B1-%D9%86%DB%8C%D8%B3%D8%AA%D8%AF%D8%B1-%D8%B7%D8%B1%D8%AD-%D8%A7%D8%AD%D9%85%D8%AF%DB%8C-%D8%B1%D9%88%D8%B4%D9%86-%D9%85%D8%B4%DA%A9%D9%84-%D9%85%D8%A7%D9%84%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:29:00+00:00"/>
    <meta property="og:title" content="اداره کشور با پول نفت امکان‌پذیر نیست/در طرح &quot;احمدی روشن&quot; مشکل مالی نداریم"/>
    <meta property="og:description" content="معاون علمی و فناوری رییس‌جمهور با تاکید بر اینکه بر اساس پیش‌بینی‌های جهانی تا ۱۰ سال آینده دیگر آمریکا قدرت اول اقتصادی و علمی نخواهد بود و در میان قدرت‌های اقتصادی نام ۶ تا ۷ کشور آسیایی به‌چشم می‌خورد، گفت: ما در برهه‌ای از زمان قرار داریم که دیگر با پول نفت نمی توان کشور را اداره کرد و باید با پیاده سازی روش های جدید اموزشی در قالب شرکت های دانش بنیان مشکلات کشور را رفع کرد."/>
  </head>
  <body>
    <article>
      <h1>اداره کشور با پول نفت امکان‌پذیر نیست/در طرح "احمدی روشن" مشکل مالی نداریم</h1>
      <address>
        <time datetime="2019-11-16T17:29:00+00:00">16 Nov 2019, 17:29</time>
      </address>
      <p>
        <i>معاون علمی و فناوری رییس‌جمهور با تاکید بر اینکه بر اساس پیش‌بینی‌های جهانی تا ۱۰ سال آینده دیگر آمریکا قدرت اول اقتصادی و علمی نخواهد بود و در میان قدرت‌های اقتصادی نام ۶ تا ۷ کشور آسیایی به‌چشم می‌خورد، گفت: ما در برهه‌ای از زمان قرار داریم که دیگر با پول نفت نمی توان کشور را اداره کرد و باید با پیاده سازی روش های جدید اموزشی در قالب شرکت های دانش بنیان مشکلات کشور را رفع کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دکتر سورنا ستاری امروز در چهارمین مراسم اهدای "جایزه طرح احمدی روشن" با بیان اینکه در حال حاضر همه ما در یک مبارزه با اقتصاد نفتی قرار داریم، افزود: کشوری که دارای ۵ تا ۶ هزار سال تاریخ است، تهدید به نخریدن نفت می‌شود و این در حالی است که تاریخ پنج هزار ساله ما وابسته به نفت نبوده است.</p>
      <p>وی با تاکید بر اینکه از زمانی که اقتصاد نفتی آمده است، ساختارهای ذهنی را آلوده کرده است، ادامه داد: در اقتصاد نفتی به "پول توجیبی" نگاه می‌شود، به جای آنکه به انسان به عنوان ارائه‌دهنده ایده و ابتکار و خلاقیت دیده شود.</p>
      <p>ستاری با اشاره به برگزاری جلسه‌ای در دانشگاه صنعتی شریف در سال ۱۳۹۱ اظهار کرد: در میان لیست‌های انعقاد قرارداد با بخش صنعتی مشاهده شد که دانشکده مهندسی صنایع یک قرارداد با صنعت نداشت و مسؤولان این دانشکده اعلام کردند که ما افتخار می‌کنیم که قرارداد صنعتی نداریم چون اساتید از وقت آموزش می‌گیرند و به سمت همکاری با صنعت می‌روند. در آن زمان داشتن شرکت از سوی اساتید منسوخ بود.</p>
      <p>وی خاطرنشان کرد: ولی اکنون افتخار ما این است که اساتید دانشگاهی شرکت دارند و کارآفرینی می‌کنند.</p>
      <p>ستاری با طرح این سوال که آیا دانشگاه محلی برای ارائه مدرک است و یا جایی برای یافتن راهکارهای نوآورانه برای رسیدن به آینده بهتر؟ گفت: دانشگاه جایی است که باید میان دانشجویان با ایده‌های برتر با دانشجویانی که به دنبال کسب مدرک و به دنبال اساتید برای استخدام هستند، تفاوت قایل شود.</p>
      <p>معاون علمی و فناوری رییس‌جمهور با اشاره به اجرای "طرح احمدی روشن" با تاکید بر اینکه در این طرح هیچ محدودیت مالی نداریم، اظهار کرد: کارآفرینی یک اکوسیستم نوآوری است؛ ولی اقتصاد نفتی به ما یاد می‌دهد که کارآفرینی، با پول خریدنی است، اما در اقتصاد دانش‌بنیان پول در رتبه‌های پنجم و ششم قرار دارد و آن هم دسترسی به منابع مالی است نه پول بلاعوض.</p>
      <p>ستاری با تاکید بر اینکه اکوسیستم در بسیاری از حوزه‌ها ایجاد شده است، یادآور شد: در حوزه بیوتکنولوژی این اکوسیستم ایجاد شده است، به گونه‌ای که برخی از شرکت‌ها سالانه چند صد میلیارد تومان صرف خط تولید خود می‌کنند.</p>
      <p>معاون علمی رییس جمهور تاکید کرد: ایجاد این اکوسیستم نوآوری در حوزه بیوتکنولوژی موجب شده است که میزان خروج از کشور محققان این حوزه کاهش یابد، ضمن آنکه برخی از محققان ایرانی خارج از کشور به کشور بازگشتند.</p>
      <p>وی با تاکید بر اینکه همه ما می‌دانیم که دیگر نمی‌توان کشور را با پول نفت نگه داشت، افزود: این کشور قابل اداره با پول نفت نبوده و نیست؛ ولی برخی کشورها می‌خواستند ما نفت را به صورت خام بفروشیم و کالا وارد کنیم و هدف این کشورها این بوده است که ثروت نفت ایران را بدون ایجاد ارزش افزوده با تکیه بر دانش بومی، به فروش برسانیم.</p>
      <p>ستاری با بیان اینکه در معاونت علمی اتفاقات بزرگی در حوزه استارتاپ‌ها ایجاد شده است، گفت: ولی پتانسیل کشور بالاتر از این است. ما در تاریخی زندگی می‌کنیم که خیلی چیزها در حال تغییر است و باید تحولات فناوری را درک کنیم.</p>
      <p>رییس بنیاد ملی نخبگان ادامه داد: بر اساس پیش‌بینی‌های جهانی تا ۱۰ سال آینده دیگر آمریکا قدرت اول اقتصادی و علمی نخواهد بود و در میان قدرت‌های اقتصادی نام ۶ تا ۷ کشور آسیایی به چشم می‌خورد.</p>
      <p>معاون علمی‌وفناوری رییس‌جمهور یادآور شد: امروزه دیگر به منابع زیر زمینی اهمیت داده نمی‌شود، مگر آنکه بر اساس دانش در آن ارزش افزوده ایجاد شود و تغییر پارادایم‌ها به سوی کشورهایی است که به نیروی انسانی اهمیت ویژه‌ای می‌دهند و این در حالی است که ایران در بسیاری از شاخص‌های نیروی انسانی در رتبه‌های دوم و سوم قرار دارد.</p>
      <p>ستاری خاطرنشان کرد: ما به دنبال پیاده‌سازی روش‌های جدید آموزشی هستیم تا مسائل کشور در آن رفع شود. اگر دانشگاه‌ مبنای فرهنگ و اقتصاد است، باید بتواند مسائل جامعه را در قالب شرکت‌های دانش‌بنیان حل کند.</p>
    </article>
  </body>
</html>