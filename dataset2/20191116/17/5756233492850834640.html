<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621843/%DA%A9%D8%B4%D9%81-%DB%B1%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D8%A7%D8%B1%D9%88%DB%8C-%D8%AA%D8%A7%D8%B1%DB%8C%D8%AE-%D9%85%D8%B5%D8%B1%D9%81-%DA%AF%D8%B0%D8%B4%D8%AA%D9%87-%D8%A7%D8%B2-%DB%8C%DA%A9-%D8%A7%D9%86%D8%A8%D8%A7%D8%B1-%D8%AF%D8%B1-%D8%AC%D9%86%D9%88%D8%A8-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:27:00+00:00"/>
    <meta property="og:title" content="کشف ۱۵ میلیارد داروی تاریخ مصرف گذشته از یک انبار در جنوب تهران"/>
    <meta property="og:description" content="رئیس پایگاه یکم پلیس امنیت عمومی از کشف یک انبار بزرگ داروهای قاچاق و تاریخ مصرف گذشته در جنوب تهران و کشف ۱۵ هزار قلم داروی فاسد به ارزش ۱۵ میلیارد ریال خبر داد."/>
  </head>
  <body>
    <article>
      <h1>کشف ۱۵ میلیارد داروی تاریخ مصرف گذشته از یک انبار در جنوب تهران</h1>
      <address>
        <time datetime="2019-11-16T17:27:00+00:00">16 Nov 2019, 17:27</time>
      </address>
      <p>
        <i>رئیس پایگاه یکم پلیس امنیت عمومی از کشف یک انبار بزرگ داروهای قاچاق و تاریخ مصرف گذشته در جنوب تهران و کشف ۱۵ هزار قلم داروی فاسد به ارزش ۱۵ میلیارد ریال خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ بهنام ایرانمنش در توضیح این خبر اظهار کرد: با دریافت خبری مبنی بر اینکه فردی اقدام به توزیع داروهای قاچاق و تاریخ گذشته در سطح شهر می کند، بررسی موضوع در دستور کار تیم عملیات پایگاه یکم پلیس امنیت عمومی پایتخت قرار گرفت.</p>
      <p>این مقام انتظامی تصریح کرد: در تحقیقات پلیسی به دست آمد که این فرد هزاران قلم داروی قاچاق و تاریخ مصرف گذشته و فاسد را در یک انبار بزرگ در محدوده چهار دانگه جمع آوری و دپو کرده است.</p>
      <figure>
        <img src="https://aftabnews.ir/files/fa/news/1398/8/25/359992_831.jpg"/>
      </figure>
      <p>وی با اشاره به اینکه نتیجه تحقیقات انجام شده در اختیار مقام قضائی قرار گرفت، توضیح داد: با دستور قضائی و هماهنگی با کارشناسان غذا و داروی وزارت بهداشت تیم عملیات پایگاه یکم پلیس امنیت عمومی در محل انبار حاضر و در بررسی های تکمیلی مشخص شد این اقلام قابلیت مصرف نداشته و برای سلامت مصرف کنندگان خطر ناک می باشد ، همچنین فاقد مجوزهای قانونی و گمرکی است.</p>
      <p>ایرانمنش با بیان اینکه در این رابطه یک متهم دستگیر شد، افزود: با توجه به حساسیت موضوع و بحث سلامت شهروندان انبار موصوف با دستور قضائی پلمب شد تا کالای غیر قابل مصرف در اختیار مصرف کنندگان قرار نگیرد.</p>
      <p>وی اعلام کرد: در این انبار بیش از ۱۵ هزار قلم داروی قاچاق و تاریخ گذشته به ارزش تقریبی ۱۵ میلیارد ریال کشف شد.</p>
      <p>رئیس پایگاه یکم پلیس امنیت عمومی پایتخت با اشاره به اینکه متهم پس از تحقیقات تکمیلی در اختیار مقام قضائی قرار گرفت، از مردم خواست: داروهای مورد نیاز خود را از مبادی رسمی کشور تهیه کنند.</p>
    </article>
  </body>
</html>