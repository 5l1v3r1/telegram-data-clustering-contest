<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547800.html/%D8%A7%D8%B9%D9%84%D8%A7%D9%85-%D9%88%D8%B6%D8%B9%DB%8C%D8%AA--%D8%B2%D8%B1%D8%AF--%D8%AF%D8%B1-%D9%87%D9%84%D8%A7%D9%84-%D8%A7%D8%AD%D9%85%D8%B1-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%D8%AF%D8%B1-%D9%BE%DB%8C-%D8%A8%D8%A7%D8%B1%D8%B4-%D8%A8%D8%B1%D9%81"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T17:43:00+00:00"/>
    <meta property="og:title" content="اعلام وضعیت «زرد» در هلال احمر استان تهران در پی بارش برف"/>
    <meta property="og:description" content="مدیرعامل جمعیت هلال‌احمر استان تهران گفت:با توجه به بارش‌هایی که صورت گرفته است، وضعیت «زرد» به تمامی شعب هلال‌احمر استان تهران اعلام شد و هم‌ اکنون 22 پایگاه امدادی در سطح استان تهران فعالیت می‌کنند."/>
  </head>
  <body>
    <article>
      <h1>اعلام وضعیت «زرد» در هلال احمر استان تهران در پی بارش برف</h1>
      <address>
        <time datetime="2019-11-16T17:43:00+00:00">16 Nov 2019, 17:43</time>
      </address>
      <p>مدیرعامل جمعیت هلال‌احمر استان تهران گفت:با توجه به بارش‌هایی که صورت گرفته است، وضعیت «زرد» به تمامی شعب هلال‌احمر استان تهران اعلام شد و هم‌ اکنون 22 پایگاه امدادی در سطح استان تهران فعالیت می‌کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شاهین فتحی مدیرعامل جمعیت هلال‌احمر استان تهران در گفت‌وگو با فارس، درباره «امدادرسانی به مردم در بارش‌های اخیر در سطح استان تهران»، اظهار داشت:‌ از هفته قبل در جریان بارش‌های این هفته بودیم؛ لذا فعال شدن مرکز فرماندهی عملیات جمعیت هلال‌احمر استان تهران در دستور کار قرار گرفت. </p>
      <p>  وی ادامه داد: آمادگی لازم به شعب اعلام شد و با توجه به بارش‌هایی که صورت گرفت، اعلام وضعیت زرد به تمامی شعب هلال‌احمر استان تهران ابلاغ شد تا تمهیدات لازم را برای مقابله با وضعیت بحرانی اتخاذ کنند.    مدیرعامل جمعیت هلال‌احمر استان تهران افزود: انبارهای امدادی مجدداً به اقلام زیستی مجهز شد و هماهنگی‌های لازم با استانداری و نیروی انتظامی انجام گرفت؛ به ویژه امروز این هماهنگی بیشتر بوده است.    وی متذکر شد: آمادگی برای افزایش عوامل برای پاسخگویی به امداد 112 در دستورکار قرار گرفت؛ ضمن اینکه اکنون تیم‌های امدادی در مناطق برف‌گیر استان تهران مستقر هستند.    فتحی از استقرار سه تیم واکنش سریع در مرکز ساختمان هلال احمر استان تهران خبر داد و گفت: هماهنگی‌های لازم با شهرداری صورت گرفته تا در صورت نیاز با توجه به سوله‌هایی که شهرداری‌های مناطق در اختیار دارند، آماده خدمات باشند؛ ضمن اینکه سازمان امداد و نجات هلال احمر نیز به عنوان پشتیبان در حالت آماده‌باش هستند.    وی بیان داشت: هم‌اکنون 22 پایگاه امدادی در سطح استان تهران فعالیت می‌کنند؛ ضمن اینکه 12 شعبه نیز در سطح شهرستان‌های استان تهران به صورت 24 ساعته آماده ارائه خدمات امدادی هستند.   انتهای پیام/</p>
    </article>
  </body>
</html>