<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/nederland-arrestaties-bij-pro-en-anti-zwarte-piet-acties/"/>
    <meta property="og:site_name" content="SCEPTR"/>
    <meta property="article:published_time" content="2019-11-16T17:38:12+00:00"/>
    <meta property="og:title" content="Nederland: Arrestaties bij pro en anti Zwarte Piet-acties"/>
    <meta property="og:description" content="Op verschillende plaatsen kwam het tot een confrontatie tussen de politie en zowel voor- als tegenstanders van de traditionele Zwarte Piet."/>
  </head>
  <body>
    <article>
      <h1>Nederland: Arrestaties bij pro en anti Zwarte Piet-acties</h1>
      <address><time datetime="2019-11-16T17:38:12+00:00">16 Nov 2019, 17:38</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>In Nederland liep de intocht van Sinterklaas zaterdag niet van een leien dakje. Op verschillende plaatsen kwam het tot een confrontatie tussen de politie en zowel voor- als tegenstanders van de traditionele Zwarte Piet. Onder meer <a href="https://sceptr.net/tag/edwin-wagensveld">Edwin Wagensveld</a>, voorman van de islamkritische demonstratiegroep <a href="https://sceptr.net/tag/pegida">Pegida</a>, werd opgepakt. De actievoerders protesteerden tegen het feit dat de rechterhand van Sinterklaas wel of niet meer volledig zwart geschminkt wordt.</b>
      </p>
      <p>In Nederland woedt de discussie rond Zwarte Piet de laatste jaren steeds heviger. Volgens tegenstanders is de traditionele – zwart geschminkte – Piet een <i>“racistische karikatuur”. </i>Bitsige confrontaties met voorstanders van de traditionele invulling ontspinnen zich elk jaar opnieuw bij de intrede van Sinterklaas.</p>
      <figure>
        <iframe data-src="https://twitter.com/TPOnl/status/1195724438257520640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dit jaar waren voor het eerst enkel zogenaamde roetveegpieten te zien bij de officiële intocht van Sinterklaas in Apeldoorn. Dat stootte op protest van onder meer ‘Pegida’ en een supportersvereniging van een voetbalclub. Ook tegenstanders van de traditionele Zwarte Piet verzamelden bij de intocht.</p>
      <h3>Anti Zwarte Piet-betogers: “Nederland, schaam je”</h3>
      <p>In Apeldoorn pakte de politie Pegida-voorman Edwin Wagensveld op, die zich uit protest verkleed had en volledig zwart geschminkt was. Ook verschillende leden van de islamkritische groepering werden aangehouden omdat ze niet in een apart demonstratievak naast het parcours van de optocht wilden plaatsnemen.</p>
      <h4>(Lees verder onder de tweet.)</h4>
      <figure>
        <iframe data-src="https://twitter.com/Jackwodan/status/1195659877617733634?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ook aanhangers van de anti-Zwarte Piet-beweging kwamen zaterdag op straat. Op verschillende plaatsen voerden leden van ‘Kick Out Zwarte Piet’ actie tegen de traditionele Zwarte Piet en kwam het tot confrontaties met pro Zwarte Piet-betogers. Zo scandeerde men in Den Haag leuzen als <i>“Nederland, schaam je”</i> en <i>“Zwarte Piet is racisme”</i>.</p>
      <p>Ook in Vlaanderen staat de zwart geschminkte Piet steeds meer ter discussie. Vorig jaar <a href="https://sceptr.net/2018/12/vlaamse-overheid-verandert-zwarte-piet-in-piet/">veranderde de Vlaamse overheid de naam van Zwarte Piet nog</a> in gewoon Piet. Dit naar eigen zeggen om <i>“te streven naar een meer neutrale benaming”.</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/09/wilders-nederlandse-regering-kan-vallen-door-proces/"/>
        <a href="https://sceptr.net/2019/07/verwarde-steker-den-haag-ontoerekeningsvatbaar-verklaard/"/>
        <a href="https://sceptr.net/2019/07/nederland-imam-noemt-niet-moslims-varkens/"/>
      </related>
    </article>
  </body>
</html>