<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/kapanis-guzel-olsun-215322h.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T17:23:10+00:00"/>
    <meta property="og:title" content="Kapanış güzel olsun"/>
    <meta property="og:description" content="İzlanda beraberliğiyle finallerde mücadele etme hedefine ulaşan milliler, bugün elemeleri tamamlıyor."/>
  </head>
  <body>
    <article>
      <h1>Kapanış güzel olsun</h1>
      <h2>İzlanda beraberliğiyle finallerde mücadele etme hedefine ulaşan milliler, bugün elemeleri tamamlıyor.</h2>
      <address>
        <time datetime="2019-11-16T17:23:10+00:00">16 Nov 2019, 17:23</time>
      </address>
      <p>EURO 2020'yi garantileyen A Milli Futbol Takımı, bugün formalite niteliği taşıyan grubunun son maçında Andorra'ya konuk olacak. Ay yıldızlılar, Andorra'yı yener, Fransa da Arnavutluk'a takılırsa grubu lider tamamlayacak.</p>
      <p>A Milli Futbol Takımı, 2020 Avrupa Şampiyonası (EURO 2020) Elemeleri H Grubu 10. ve son maçında bugün deplasmanda Andorra ile karşı karşıya gelecek. İzlanda beraberliği sonrasında EURO 2020'yi garantileyen ay yıldızlılar, bugün rakibiyle formalite niteliği taşıyan mücadelede karşılaşacak. Ulusal Stadyum'da oynanacak karşılaşma TSİ 22.45'te başlayacak. Müsabakada, Slovakya Futbol Federasyonundan hakem Ivan Kruzliak düdük çalacak. Kruzliak'ın yardımcılıklarını Tomas Somolani ve Branislav Hancko yapacak.</p>
      <p>
        <b>HEDEF GRUP LİDERLİĞİ</b>
      </p>
      <p>EURO 2020'ye katılma hakkı elde eden A Milli Futbol Takımı, grup liderliği için Andorra maçını kazanarak, Fransa'nın deplasmanda Arnavutluk karşısında puan kaybını bekleyecek. Son maçlar öncesinde 22 puanlı Fransa'nın 2 puan gerisinde yer alan ay yıldızlı ekip, ikili averajda önde olduğu Fransa'nın Arnavutluk deplasmanında herhangi bir puan kaybı durumunda grubunu lider olarak tamamlayacak. Türkiye'nin yer aldığı grupta bugün TSİ 22.45'te Arnavutluk-Fransa ve Moldova-İzlanda maçları da oynanacak.</p>
      <p>
        <b>Andorra ile 4. randevu</b>
      </p>
      <p>A Milli Futbol Takımı, 2020 Avrupa Şampiyonası (EURO 2020) Elemeleri H Grubu'nda bugünkü rakibi Andorra ile tarihinde dördüncü kez karşılaşacak. İki ülke A milli takımları daha önceki iki maçını 2014 Dünya Kupası Avrupa Elemeleri ve bir maçını da 2020 Avrupa Futbol Şampiyonası Elemeleri gruplarında oynamıştı.  Türkiye, 2013 yılında oynanan D Grubu karşılaşmalarında rakibini deplasmanda 2-0, sahasında da 5-0 mağlup etmişti. Ay yıldızlı ekip Avrupa Şampiyonası Elemeleri H Grubu'nun ilk maçında ise 7 Eylül 2019'da İstanbul'da oynanan mücadeleyi 1-0 kazanmıştı. Üç maçta rakibine 8 gol atan milliler, kalesinde ise gol görmedi.</p>
      <p>
        <b>Şenol Güneş'in 62. sınavı</b>
      </p>
      <p>A Milli Futbol Takımı Teknik Direktörü Şenol Güneş, Andorra ile bugün oynanacak 2020 Avrupa Şampiyonası Elemeleri H Grubu maçıyla ay yıldızlı ekibin başındaki 62. karşılaşmasına çıkacak.  Ay yıldızlı ekip, milli takımın başındaki ikinci dönemini geçiren Şenol Güneş yönetiminde 43'ü resmi, 18'i özel 61 maç oynadı. Milli takım, Güneş ile çıktığı 61 maçta, 31 galibiyet, 15 beraberlik ve 15 yenilgi yaşadı. Türkiye, Güneş yönetiminde 92 gol attı, kalesinde 54 gole engel olamadı.</p>
      <p>
        <b>Milliler 578. maçına çıkıyor</b>
      </p>
      <p>Andorra ile bugün deplasmanda yapacağı 2020 Avrupa Şampiyonası Elemeleri H Grubu'nda karşılaşacak A Milli Futbol Takımı, 578. kez sahaya çıkacak. Türk Milli Takımı, 96 yıllık tarihinde 306'sı resmi, 271'i özel 577 maçta, biri hükmen olmak üzere 220 galibiyet aldı, 135 defa berabere kaldı, 222 kez de rakiplerine yenildi. Ay yıldızlı ekip, 246'sı deplasmanda, 251'i evinde, 80'i de tarafsız sahada çıktığı maçlarda, 3'ü hükmen galibiyetten toplam 761 gol attı, kalesinde 823 gol gördü.</p>
      <p>
        <b>2019 uğurlu geldi</b>
      </p>
      <p>Ay yıldızlı ekip, Andorra karşılaşması ile 2019 yılındaki 12. maçına çıkacak. Milliler, bu yıl oynadığı 11 maçta 8 galibiyet, 2 beraberlik aldı ve tek yenilgisini İzlanda deplasmanında yaşadı. A Milli Takım, bu karşılaşmalarda 20 gol attı, kalesinde yalnızca 4 gol gördü.</p>
      <p>
        <b>22.45/TRT1</b>
      </p>
    </article>
  </body>
</html>