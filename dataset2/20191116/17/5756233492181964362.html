<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621836/%D9%81%D8%B1%D8%B2%D9%86%D8%AF%D8%A7%D9%86-%D8%A7%DA%A9%D8%AB%D8%B1-%D9%85%D8%B3%D8%A4%D9%88%D9%84%D8%A7%D9%86-%D8%AF%D8%B1-%D9%85%D8%AF%D8%A7%D8%B1%D8%B3-%D8%AE%D8%A7%D8%B5-%D8%AA%D8%AD%D8%B5%DB%8C%D9%84-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T17:02:00+00:00"/>
    <meta property="og:title" content="فرزندان اکثر مسؤولان در مدارس خاص تحصیل می‌کنند"/>
    <meta property="og:description" content="عضو کمیسیون آموزش مجلس گفت: فرزندان اکثر مسؤولان در مدارس خاص مشغول به تحصیل هستند و به همین دلیل است که حاضر به حذف تنوع مدارس نیستند."/>
  </head>
  <body>
    <article>
      <h1>فرزندان اکثر مسؤولان در مدارس خاص تحصیل می‌کنند</h1>
      <address>
        <time datetime="2019-11-16T17:02:00+00:00">16 Nov 2019, 17:02</time>
      </address>
      <p>
        <i>عضو کمیسیون آموزش مجلس گفت: فرزندان اکثر مسؤولان در مدارس خاص مشغول به تحصیل هستند و به همین دلیل است که حاضر به حذف تنوع مدارس نیستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مناظره بیست و چهارم آبان شبکه یک سیما به موضوع حذف طرح تنوع مدارس به روی آنتن شبکه یک سیما رفت؛ این در حالیست که 72 درصد مردم مخالف تنوع مدارس بودند و به حذف تنوع مدارس رأی مثبت دادند.</p>
      <p>با توجه به مصوبه نمایندگان مجلس شورای اسلامی در تاریخ 21 مهر 98 در ارتباط با حذف تنوع مدارس اعم از مدارس نمونه دولتی، استعدادهای درخشان، شاهد و ... با اهدافی چون حذف تبعیض‌های موجود و هدفمند کردن سرانه آموزشی، برنامه مناظره با حضور چهار نماینده از مجلس شورای اسلامی از جمله قاسم احمدی لاشکی و ضیاءالله اعزازی به عنوان موافق طرح، حجت الاسلام والمسلمین علیرضا سلیمی و محمد بیرانوندی به عنوان مخالفان طرح یاد شده به بحث و بررسی پرداختند.</p>
      <figure>
        <img src="https://aftabnews.ir/files/fa/news/1398/8/25/359981_438.jpg"/>
      </figure>
      <p>احمدی لاشکی: مدرسه‌ای خاص با مجوز خاص وزیر!</p>
      <p>قاسم احمدی لاشکی عضو کمیسیون آموزش و تحقیقات مجلس شورای اسلامی به فراگیر کردن عدالت و شروع آن از مدارس اشاره کرد و گفت : در حال حاضر در کشور 23 نوع مدرسه مشغول فعالیت هستند و عده‌ای تحت عنوان مدارس خاص نام‌گذاری شده اند؛ مدرسه ای وجود دارد که وزیر به طور خاص به این مدرسه مجوز داده است.</p>
      <p>وی با بیان اینکه این نگرانی وجود دارد که در همه مدارس به طور یکسان آموزش صورت نگیرد، افزود: شروع عدالت از عدالت آموزشی است و اگر الان از عدالت آموزشی برخوردار نشویم در خارج از آموزش نیز ناعدالتی اتفاق می‌افتد.</p>
      <p>احمدی لاشکی ادامه داد: 15 میلیون دانش‌آموزش داریم که 12.5 میلیون دانش‌آموز در مدارس دولتی مشغول به تحصیل هستند؛ سوال اساسی و مهم این است که آیا عدالت صورت می‌گیرد؟ آیا آموزش در همه جا یکسان است؟</p>
      <p>وی افزود: 6 سال تمام دانش‌آموزان را با نمرات خوب، خیلی خوب و ... جلو می‌بریم و بعد از اتمام آن با دانش‌آموزان از کنکور صحبت می‌کنیم؛ رتبه زیر هزار در کنکور امسال یک نفر هم از مدارس دولتی نبود، همه از مدارس استعدادهای درخشان و تیزهوشان بودند.</p>
      <p>سلیمی: بی عدالتی با حذف مدارس</p>
      <p>حجت‌الاسلام والمسلمین علیرضا سلیمی نماینده مردم محلات و دلیجان در مجلس شورای اسلامی گفت: در اصل این که تنوع مدارس باید سازماندهی شود بحثی نیست اما آیا این تصمیم که در پایان مهر 99، مدارس استعداد‌های درخشان، شاهد، هیأت امنایی و .. حذف خواهند شد، می‌تواند عدالت را برقرار کند؟</p>
      <p>وی ادامه داد: فلسفه مدارس نمونه دولتی این است که دانش‌آموزان مناطق کمتر برخوردار در این مدارس تحصیل کنند؛ آیا این بی عدالتی نیست که چنین مدارسی را حذف کنیم و دانش‌آموزان توانمند مجبور شوند در مدارس غیردولتی شهریه پرداخت کنند؟</p>
      <p>اعزازی: فرزندان اکثر مسؤولان در مدارس خاص تحصیل می‌کنند!</p>
      <p>ضیاءالله اعزازی ملکی عضو کمیسیون آموزش و تحقیقات مجلس به مشکلات ناشی از تنوع مدارس اشاره کرد و گفت: اکثر مدارس شبانه روزی تعطیل هستند؛ در مهاجرت از روستا به شهرها سیاست‌های آموزش و پرورش دخیل است زیرا بسیاری از خانواده‌ها به خاطر مدارس و استعدادیابی فرزندان خود به شهرها مهاجرت می‌کنند.</p>
      <p>وی ادامه داد: استعدادیابی باید در تمام مدارس فعال باشد اما در کل تمام این بحث‌ها به اسم فقرا و به کام اغنیاست!</p>
      <p>اعزازی اضافه کرد: در توزیع امکانات آموزشی باید عدالت وجود داشته باشد؛ این موضوع به این معنی نیست که مدرسه‌ای که امکانات مناسب دارند را حذف کنیم بلکه بعضی از مدارس، مردم را مجبور می‌کنند که شهریه بپردازند؛ دلیل اینکه این مدارس به پرداخت شهریه دامن می‌زنند همان اسمشان است.</p>
      <p>وی اضافه کرد: مدارس دولتی شهریه نمی‌گیرند چون اسم خاصی ندارند؛ با اسم‌گذاری برخی مدارس به عنوان مثال هیأت امنایی به طور سیستم‌وار مردم فقیر و غنی را از هم جدا کردیم؛ اکثر فرزندان مسؤولان در مدارس خاص مشغول به تحصیل هستند به همین دلیل است که حاضر به حذف تنوع مدارس نیستند!</p>
      <p>بیرانوندی: ترک تحصیل به دلیل ضعف امکانات آموزشی!</p>
      <p>محمد بیرانوندی عضو کمیسیون آموزش و تحقیقات مجلس به شهریه گرفتن برخی مدارس دولتی اشاره کرد و گفت: اگر مدرسه‌ای شهریه می‌گیرد که نباید بگیرد نشان‌دهنده ضعف نظارتی ماست؛ هدف ما این است که ساماندهی را تقویت کنیم تا همه مدارس از معلم‌های توانمند برخوردار شوند.</p>
      <p>وی ادامه داد: در بعضی از مناطق به دلیل ضعف پوشش آموزشی، ترک تحصیل داریم؛ اگر بتوانیم همه امکانات را در تمام مدارس ایجاد کنیم، عدالت آموزشی تحقق یافته است و در کل آموزش و پرورش در همه حوزه‌ها نیاز به تقویت دارد و باید اصلاحاتی صورت گیرد.</p>
    </article>
  </body>
</html>