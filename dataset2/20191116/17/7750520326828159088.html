<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/deputat-rynok-alkogolyu-v-ukrayini-faktychno-kontrolyuyut-chotyry-kompaniyi.html"/>
    <meta property="og:site_name" content="1NEWS"/>
    <meta property="article:published_time" content="2019-11-16T17:04:20+00:00"/>
    <meta property="og:title" content="Депутат: ринок алкоголю в Україні фактично контролюють чотири компанії"/>
    <meta property="og:description" content="Депутат: ринок алкоголю в Україні фактично контролюють чотири компанії"/>
  </head>
  <body>
    <article>
      <h1>Депутат: ринок алкоголю в Україні фактично контролюють чотири компанії</h1>
      <address>
        <time datetime="2019-11-16T17:04:20+00:00">16 Nov 2019, 17:04</time>
      </address>
      <figure>
        <img src="https://1news.com.ua/wp-content/uploads/2019/11/360658.jpg"/>
      </figure>
      <p>Президентський Законопроект №2300 про демонополізацію спиртової галузі підтримано лише за умови його суттєвого доопрацювання до другого читання. Комітет ВР з питань розвитку економіки узгодив таку свою позицію з урядом. Про це заявив нардеп від “Слуги народу” Євгеній Шевченко, повідомляє 1NEWS, посилаючись на <a href="https://www.unn.com.ua/uk/news/1836147-rinok-alkogolyu-v-ukrayini-zakhopleniy-chotirma-gorilchanimi-kompaniyami-nardep">УНН</a>.</p>
      <p>“Ми на комітеті узгодили позицію із Кабінетом міністрів, що будемо вносити зміни (до законопроекту № 2300 — ред.) між першим та другим читанням. Законопроект буде вдосконалений.</p>
      <p>Є ризики… Тому на два роки буде введено мораторій на будівництво нових заводів”, — сказав він.</p>
      <p>Крім того, за словами нардепа, демонополізувати треба не лише виробництво спирту, але й олігархічні клани на горілчаному ринку України.</p>
      <p>“Ми будемо робити демонополізацію не тільки виробництва спирту, а й олігархічних кланів, які виробляють горілку, тому що практично весь ринок захоплений чотирма компаніями. Тому є пропозиція до другого читання внести зміни, і Кабмін буде видавати ліцензії фермерам, середнім та малим підприємствам для виробництва спирту дистиляту, як зернового так і плодового. І це призведе до того, що буде конкуренція, і на ринку не буде більше монополії”, — сказав він.</p>
      <p>Як писав УНН, законопроект № 2300 про скасування державної монополії на виробництво спирту ВР прийняла за основу, попри відсутність висновків двох комітетів.</p>
      <p>Проти ухвалення вказаного законопроекту раніше виступила низка експертів, економістів, а також профспілка ДП “Укрспирт”, наголосивши на своїх намірах навіть страйкувати, у разі, якщо їх позиція не буде врахована. Профспілка ДП “Укрспирт” загалом не була залучена до розробки законопроекту № 2300.</p>
      <p>Вони вимагають проводити демонополізацію спиртової галузі лише після приватизації ДП “Укрспирт”. Інакше, державні активи відійдуть горілчаникам за безцінь або перетворяться на металобрухт, а весь трудовий колектив ДП “Укрспирт” залишиться на вулиці.</p>
    </article>
  </body>
</html>