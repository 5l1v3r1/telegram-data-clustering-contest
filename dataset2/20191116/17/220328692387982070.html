<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/po-5000-evro-pomoshch-za-navodnenite-venetsiantsi-406910.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T17:13:44+00:00"/>
    <meta property="og:title" content="По 5000 евро помощ за наводнените венецианци"/>
    <meta property="og:description" content="Щетите са над 1 млрд. евро, отвориха площад Сан Марко"/>
  </head>
  <body>
    <article>
      <h1>По 5000 евро помощ за наводнените венецианци</h1>
      <address><time datetime="2019-11-16T17:13:44+00:00">16 Nov 2019, 17:13</time> by <a rel="author">Стандарт</a></address>
      <ul>
        <li>
          <b>Щетите са над 1 млрд. евро, отвориха площад Сан Марко</b>
        </li>
      </ul>
      <p>По 5000 евро помощ могат да получат пострадалите в наводненията венецианци. За магазините и предприятията помощта може да е 20 000 евро, съобщи кметът Луиджи Бруняро. Градът поставя началото на програми, които да помогнат на физически лица, на магазините и на предприятията.</p>
      <p>Най-пострадалите физически и юридически лица могат дори да бъдат одобрени за помощ, която да покрие 70 процента от понесените от тях щети.</p>
      <p>В четвъртък италианското правителство обяви извънредно положение и одобри<b> 20 милиона евро първоначална спешна помощ</b> за подпомагане на възстановяването на Венеция. Вчера кметът на Венеция обяви, че се открива специална банкова сметка за всички, в Италия и чужбина, които искат да дарят суми за възстановяването на града. "Благодарение на вашата помощ, Венеция, която е едно уникално място и наследство на целия свят, ще блесне отново", каза Бруняро. <b>Над 1 милиарда евро са до момента щетите от страшните наводнения във Венеция</b>, каза още кметът. Но веднага уточни, че това ще е минималната сума, защото финалната оценка ще бъде направена едва след като Венеция "се изсъхне от високата вода".</p>
      <p>Туристите и жителите на Венеция днес получиха отново разрешение да обикалят централния площад Сан Марко, ден след като той отново беше затворен заради ново покачване на водното равнище, предаде Асошиейтед прес.  Днес по обед нивото на водата във Венеция се покачи до 110 сантиметра, като площад Сан Марко се оказа под 20 сантиметра вода. Вчера водното ниво беше 154 сантиметра, а във вторник вечерта в пика на наводненията беше 187 сантиметра.</p>
    </article>
  </body>
</html>