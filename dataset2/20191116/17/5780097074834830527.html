<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/asia/%E1%9E%A0%E1%9E%BB%E1%9E%84%E1%9E%80%E1%9E%BB%E1%9E%84-%E1%9E%94%E1%9F%92%E1%9E%9A%E1%9E%87%E1%9E%B6%E1%9E%87%E1%9E%93%E2%80%8B-%E1%9E%98%E1%9E%BD%E1%9E%99%E1%9E%85%E1%9F%86%E1%9E%93%E1%9E%BD%E1%9E%93-%E2%80%8B%E1%9E%92%E1%9F%92%E1%9E%9C%E1%9E%BE%E2%80%8B-%E1%9E%94%E1%9E%B6%E1%9E%8F%E1%9E%BB%E1%9E%80%E1%9E%98%E1%9F%92%E1%9E%98-%E1%9E%82%E1%9E%B6%E1%9F%86%E1%9E%91%E1%9F%92%E1%9E%9A-%E2%80%8B%E1%9E%93%E1%9E%82%E1%9E%9A%E1%9E%94%E1%9E%B6%E1%9E%9B-%E2%80%8B%E1%9E%A0%E1%9E%BB%E1%9E%84%E1%9E%80%E1%9E%BB%E1%9E%84%E2%80%8B-%E1%9E%93%E1%9E%B7%E1%9E%84-%E2%80%8B%E1%9E%A2%E1%9F%86%E1%9E%8E%E1%9E%B6%E1%9E%85%E2%80%8B%E1%9E%85%E1%9E%B7%E1%9E%93"/>
    <meta property="og:site_name" content="RFI"/>
    <meta property="article:published_time" content="2019-11-16T17:05:05+00:00"/>
    <meta property="og:title" content="ហុងកុង៖ ប្រជាជន​មួយចំនួន​ធ្វើ​បាតុកម្ម គាំទ្រ​នគរបាល​ហុងកុង​ និង​អំណាច​ចិន"/>
    <meta property="og:description" content="នៅហុងកុង កាលពីថ្ងៃសៅរ៍ ទី១៦វិច្ឆិកា មានប្រជាជនហុងកុង ជាច្រើនរយនាក់ បានរួមគ្នាធ្វើបាតុកម្ម សម្តែងការគាំទ្រ ដល់នគរបាលហុងកុង ដែលប្រឈមមុខនឹងបាតុកម្ម​ហិង្សា ជាច្រើនខែមកនេះ។ ប្រជាជន​ហុងកុង ដែលមានវត្តមានក្នុងក្បួនបាតុកម្មនេះ​ ក៏បាន​អះអាងថាខ្លួនគាំទ្រ របបនយោបាយហុងកុងបច្ចុប្បន្ន​..."/>
  </head>
  <body>
    <article>
      <h1>ហុងកុង៖ ប្រជាជន​មួយចំនួន​ធ្វើ​បាតុកម្ម គាំទ្រ​នគរបាល​ហុងកុង​ និង​អំណាច​ចិន</h1>
      <address><time datetime="2019-11-16T17:05:05+00:00">16 Nov 2019, 17:05</time> by <a rel="author">ម៉ម ពិសី</a></address>
      <p>
        <b>នៅហុងកុង កាលពីថ្ងៃសៅរ៍ ទី១៦វិច្ឆិកា មានប្រជាជនហុងកុង ជាច្រើនរយនាក់ បានរួមគ្នាធ្វើបាតុកម្ម សម្តែងការគាំទ្រ ដល់នគរបាលហុងកុង ដែលប្រឈមមុខនឹងបាតុកម្ម​ហិង្សា ជាច្រើនខែមកនេះ។ ប្រជាជន​ហុងកុង ដែលមានវត្តមានក្នុងក្បួនបាតុកម្មនេះ​ ក៏បាន​អះអាងថាខ្លួនគាំទ្រ របបនយោបាយហុងកុងបច្ចុប្បន្ន​ ​ប្រទេសមួយ​របប២ ក្រោមការដឹកនាំរបស់ចិនប៉េកាំង។</b>
      </p>
      <p>ប្រជាជនហុងកុងក្មេងចាស់ប្រុសស្រី ជាច្រើនរយនាក់ បានប្រមូលផ្តុំគ្នា នៅចំពោះមុខអាគារ​សភា​ហុងកុង និងខាងមុខស្នងការដ្ឋាននគរបាល​ហុងកុង ដើម្បីសម្តែងការគាំទ្រនរគបាល​ហុងកុង។ អ្នកខ្លះកាន់ទង់ជាតិហុងកុង អ្នកខ្លះកាន់ទង់ជាតិចិន ឬឯអ្នកខ្លះទៀត មានកាន់​បដា ដែលមាន​សរសេរជាអក្សរថា “<i>យើងគាំទ្រនរគបាល</i>​” ឬ “ <i>យើងឈរនៅខាងនគរបាល</i>” ជាដើម។ល។</p>
      <p>ស្រ្តី​ហុងកុង វ័យ៤៩ឆ្នាំម្នាក់ បានលើកឡើងថា ជាច្រើនខែមកហើយ ដែលប្រជាជន ហុងកុង​មួយចំនួនដូចជាអ្នកស្រី បានបិទមាត់ មិនតវ៉ា មិន​សម្តែងមតិអ្វីទាំងអស់ ដោយសារ​តែខ្លាចការគំរាមពីសំណាក់ ក្រុមបាតុករហិង្សាជ្រុលនិយម។ តែឥឡូវវាដល់ពេលហើយ ដែលត្រូវធ្វើបាតុកម្មសម្តែងការគាំទ្រ ដល់នគរបាលហុងកុង។</p>
      <p>សូមបញ្ជាក់ថា បាតុកម្មតវ៉ានៅហុងកុង បាន​អូសបន្លាយ​ប្រមាណ​៦ខែមកហើយ ដោយហ្វូងបាតុករ ភាគច្រើនជាយុវជនសិស្សនិស្សិត បានទាមទារឲ្យចិន ដកចេញនូវ​គំនៀប​សង្កត់ សិទ្ធិសេរីភាព​នយោបាយ មកលើប្រជាជនហុងកុង។ ក្រុមបាតុករប្រជាធិបតេយ្យ​ ក៏បានទាម​ទារ ឲ្យ​មានការស៊ើបអង្កេតដោយឯករាជ្យផងដែរ ទៅលើវិធានការហិង្សា​ហួស​ប្រមាណ ដែលនគរបាលហុងកុង បានធ្វើមកលើបាតុករ។</p>
      <p>គួរកត់សំគាល់ដែរថា នេះជាលើកទីមួយហើយ ដែលមានក្បួនបាតុកម្មរបស់ប្រជាជន​ហុងកុង ដែលចេញមុខ គាំទ្រនគរបាល ក៏ដូចជារដ្ឋាភិបាលហុងកុង ក្នុងទ្រង់ទ្រាយធំបែបនេះ។ កន្លងមកចលនានេះ មានទំហំតូចតាចបំផុត។ ក្បួនបាតុកម្មនេះ ក៏បាន​សម្តែងការគាំទ្រ ដល់ការដឹកនាំរបស់ចិនប៉េកាំង និង​ រដ្ឋបាលហុងកុង ដឹកនាំដោយលោកស្រី ការី ឡាំ ផងដែរ។</p>
      <p>ប៉ុន្តែមតិមួយចំនួន​បានលើកឡើងថា ក្រុម​បាតុករ ដែលចេញមកគាំទ្រចិន និងនគរបាល​ហុងកុងនេះ គឺពិតជាមាន​ការពន្យុះ ឬរៀបចំដោយរដ្ឋអំណាចចិន។ មួយវិញទៀត ការជួបជុំនេះ បានធ្វើឡើង ក្នុងខណៈដែល​ក្រុមបាតុករប្រជាធិបតេយ្យ បានដកថយបន្តិចទៅវិញ នៅថ្ងៃសៅរ៍ទី​១៦វិច្ឆិកា បន្ទាប់ពី​ពួកគេបាន​ឃើញទាហានចិន មានវត្តមាន​នៅតាមផ្លូវនានា នៅក្នុងក្រុងហុងកុង ដើ​ម្បីធ្វើការរៀបចំសំអាតទីតាំងមួយចំនួន​ ដែលខូចខាតដោយបាតុកម្ម។ ដោយឡែក រដ្ឋបាលហុងកុង បានអះអាងថា វត្តមានរបស់ទាហានចិននេះ គឺខ្លួនមិនបានស្នើសុំទេ គឺកងទ័ពចិន ដែល​ជាអ្នក​ស្នើខ្លួន​ជួយ ដើម្បីរៀបចំសំអាត។ តែយ៉ាងណា វត្តមាន​របស់ទាហានចិន នៅតាមផ្លូវបែបនេះ បានធ្វើឲ្យ​មានការតវ៉ា ខឹងសម្បារកាន់តែខ្លាំងពីសំណាក់ក្រុមបាតុករប្រជាធិបតេយ្យ៕</p>
    </article>
  </body>
</html>