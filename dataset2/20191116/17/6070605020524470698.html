<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ERC-PSOE-que-reconeixer-Catalunya_0_2345165668.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T17:42:50+00:00"/>
    <meta property="og:title" content="ERC avisa el PSOE que &quot;s'ha de moure&quot; i reconèixer que hi ha &quot;un conflicte polític&quot; amb Catalunya"/>
    <meta property="og:description" content="Vilalta assegura que l'independentisme surt &quot;reforçat&quot; del 10-N"/>
  </head>
  <body>
    <article>
      <h1>ERC avisa el PSOE que "s'ha de moure" i reconèixer que hi ha "un conflicte polític" amb Catalunya</h1>
      <h2>Vilalta assegura que l'independentisme surt "reforçat" del 10-N</h2>
      <address>
        <time datetime="2019-11-16T17:42:50+00:00">16 Nov 2019, 17:42</time>
      </address>
      <p>La portaveu i secretària general adjunta d'ERC, Marta Vilalta, ha advertit a Pedro Sánchez i al PSOE que si no es facilita un context de diàleg per trobar una solució política "a la repressió", "qui hi té més a perdre són ells". Vilalta ha assenyalat que l'independentisme surt "reforçat i fort" del 10-N i que no para de guanyar suport cada cop que es posen les urnes. "El PSOE s'ha de moure i adonar-se que l'única solució passa per una resolució democràtica i reconèixer que el conflicte és polític", ha dit. Els republicans reiteren que es reuniran els pròxims dies amb les forces independentistes catalanes, JxCat i la CUP, i també la basca Bildu, per "construir una unitat estratègica i d'acció" al Congrés i al Senat.</p>
      <p>La secretària general adjunta d'ERC, Marta Vilalta, ha dit a Pedro Sánchez i al PSOE que sense diàleg, "qui hi més té a perdre" és ell i el seu partit. Vilalta ha assenyalat que l'independentisme "no fa més que guanyar" cada vegada que es posen les urnes i que del 10-N n'ha sortit "més fort i més reforçat". "Tenim clar que anirem guanyant a les urnes i evidenciant la nostra fortalesa acompanyats de molta gent del país. Pedro Sánchez i el PSOE s'han de moure i veure que l'única solució passa per una resolució democràtica, i això vol dir reconèixer que hi ha un conflicte polític", ha dit. "ERC no és aquí per facilitar la investidura, és aquí per, precisament, construir una solució democràtica basada en diàleg. O hi ha mesa de negociació o voluntat per treballar per una resolució democràtica que acabi amb la repressió, o que no comptin amb nosaltres", ha afegit. <br/><br/>Vilalta ha mostrat la predisposició dels republicans "a parlar amb tothom i fer passos per compatir reflexions". Vilalta ha explicat que estan en contacte amb JxCat i la CUP per concretar una trobada de les tres forces independentistes catalanes amb l'objectiu de "construir una unitat estratègica i d'acció" que els faci forts també a Madrid. "Esperem que puguin donar bons fruits", ha dit. També la setmana que ve està prevista una reunió amb Bildu. "Hem de construir una unitat estratègica per fer passos comuns i un consens que per a nosaltres és imprescindible per posar al centre la defensa de Catalunya, els drets i les llibertats i que acabi la repressió en la qual estem immersos, amb una solució democràtica basada en fer política, el diàleg i la negociació", ha reclamat la portaveu del grup parlamentari republicà. <br/><br/>El grup parlamentari d'ERC, encapçalat per la portaveu republicana, ha visitat la zona de la Conca de Barberà afectada per les riuades. S'han reunit amb els equips de govern de l'Espluga de Francolí i Montblanc i els han traslladat la solidaritat amb els municipis i s'han posat a disposició dels Ajuntaments per ajudar en la "reconstrucció i tasques que vindran".</p>
    </article>
  </body>
</html>