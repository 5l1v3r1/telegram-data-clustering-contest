<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425907/epi-14-xronia-episkeyazetai-to-kampanario-sta-kolympia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T17:35:01+00:00"/>
    <meta property="og:title" content="Επί 14 χρόνια ...επισκευάζεται το καμπαναριό στα Κολύμπια!"/>
    <meta property="og:description" content="Σύγχρονο «γιοφύρι της Άρτας» θυμίζει τις τελευταίες δύο δεκαετίες το καμπαναριό του Ιερού Ναού Αγίου Τρύφωνος Κολυμπίων, στο οποίο οι εργασίες επισκευής δεν έχουν ολοκληρωθεί εδώ και 14 χρόνια!"/>
  </head>
  <body>
    <article>
      <h1>Επί 14 χρόνια ...επισκευάζεται το καμπαναριό στα Κολύμπια!</h1>
      <address>
        <time datetime="2019-11-16T17:35:01+00:00">16 Nov 2019, 17:35</time>
      </address>
      <p>
        <b>Σύγχρονο «γιοφύρι της Άρτας» θυμίζει τις τελευταίες δύο δεκαετίες το καμπαναριό του Ιερού Ναού Αγίου Τρύφωνος Κολυμπίων, στο οποίο οι εργασίες επισκευής δεν έχουν ολοκληρωθεί εδώ και 14 χρόνια!</b>
      </p>
      <p>Πιο συγκεκριμένα, πρόκειται για μια εκκλησία η οποία ανεγέρθηκε επί Ιταλοκρατίας το διάστημα από το 1936 έως και το 1938, μαζί με το υπόλοιπο κτηριακό συγκρότημα που σήμερα φιλοξενείται η δομή του ιδρύματος Κολυμπίων.<br/>Με την πάροδο των ετών όμως το καμπαναριό υπέστη σοβαρές ζημιές. Χάρη στην επιμονή του μέλους της εκκλησιαστικής επιτροπής κ. Νικολάου Κολιού, την προηγούμενη δεκαετία εξασφαλίστηκαν οι δημόσιοι πόροι για την επισκευή του από το πρόγραμμα «Θησέας», με φορέα υλοποίησης τον δήμο Ρόδου. Οι εργασίες ξεκίνησαν το 2005 και συνεχίστηκαν μέχρι το 2009, οπότε και το έργο απεντάχθηκε με αποτέλεσμα να χαθεί και η χρηματοδότηση!</p>
      <p>Ωστόσο αν και είχαν ήδη ολοκληρωθεί οι εργασίες μέχρι το ύψος που βρίσκονται οι καμπάνες, στη συνέχεια το έργο εγκαταλείφτηκε από τους αρμόδιους στην τύχη του και έτσι παραμένει μέχρι και σήμερα.</p>
      <p>Είναι χαρακτηριστικό ότι παρόλο που στον Ιερό Ναό του Αγίου Τρύφωνος τελείται κάθε Κυριακή η Θεία Λειτουργία και είναι πλήρως λειτουργική στο εσωτερικό της, φιλοξενώντας και άλλα μυστήρια όπως γάμους και βαφτίσεις, το εξωτερικό της εκκλησίας… κοσμούν ακόμη οι σκαλωσιές!</p>
      <p>Μάλιστα πρόσφατα υπήρξε πτώση σοβά, ο οποίος «έσκασε» στον περιβάλλοντα χώρο και καθαρά από τύχη δεν θρηνήσαμε θύματα.</p>
      <figure>
        <img src="https://www.rodiaki.gr/medias/2019/11/15/c642cc736c2ab957d36bd3f3ed70cd1c.jpg"/>
      </figure>
      <figure>
        <img src="https://www.rodiaki.gr/medias/2019/11/15/1367c33bdcf1163a643e7869f9052ec3.jpg"/>
      </figure>
      <figure>
        <img src="https://www.rodiaki.gr/medias/2019/11/15/7d03a9467f56f334e2608d736ee4dff1.jpg"/>
      </figure>
      <figure>
        <img src="https://www.rodiaki.gr/medias/2019/11/15/4be446eecc33d9141c696d68d92bf5bc.jpg"/>
      </figure>
      <figure>
        <img src="https://www.rodiaki.gr/medias/2019/11/15/c5bd69799c5b53bae78e2f42f5002be8.jpg"/>
      </figure>
      <figure>
        <img src="https://www.rodiaki.gr/medias/2019/11/15/bd6bec1d40736fc4a5827d322f88403e.jpg"/>
      </figure>
    </article>
  </body>
</html>