<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/bojoviki-na-donbasi-dev-jat-raziv-obstriljali-pozitsiji-zbrojnih-sil-ukrajini-640405.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T17:01:20+00:00"/>
    <meta property="og:title" content="Бойовики на Донбасі дев’ять разів обстріляли позиції Збройних сил України"/>
    <meta property="og:description" content="Втрат внаслідок обстрілів серед особового складу Об’єднаних сил не зафіксовано"/>
  </head>
  <body>
    <article>
      <h1>Бойовики на Донбасі дев’ять разів обстріляли позиції Збройних сил України</h1>
      <address>
        <time datetime="2019-11-16T17:01:20+00:00">16 Nov 2019, 17:01</time>
      </address>
      <h4>Втрат внаслідок обстрілів серед особового складу Об’єднаних сил не зафіксовано</h4>
      <p>Упродовж доби збройні формування Російської Федерації дев’ять разів порушили режим припинення вогню.</p>
      <p>Про це повідомляє пресцентр операції Об’єднаних сил у <a href="https://www.facebook.com/pressjfo.news/photos/a.364697644022858/713727625786523/?type=3&amp;theater">Facebook.</a></p>
      <p>«Впродовж поточної доби збройні формування Російської Федерації 9 разів порушили режим припинення вогню. Противник обстріляв позиції наших підрозділів з мінометів калібру 82 мм, гранатометів різних систем, великокаліберних кулеметів та іншої стрілецької зброї», – йдеться у повідомленні.</p>
      <p>Як зазначається, п’ять обстрілів позицій українських захисників російські окупаційні війська здійснили у районі відповідальності оперативно-тактичного угруповання «Північ»: неподалік Майорська – зі станкових і ручних протитанкових гранатометів та великокаліберних кулеметів; двічі біля Луганського – зі станкових протитанкових і автоматичних гранатометів та великокаліберних кулеметів; неподалік Новолуганського і Попасної – з ручних протитанкових гранатометів і стрілецької зброї.</p>
      <p>У пресцентрі повідомляють, що у районі відповідальності оперативно-тактичного угруповання «Схід» окупанти здійснили чотири обстріли по позиціях Об’єднаних сил: біля Старогнатівки – з мінометів калібру 82 мм і великокаліберних кулеметів; поблизу Лебединського і Березового – з ручних протитанкових гранатометів та стрілецької зброї; двічі біля Невельського – з ручних протитанкових гранатометів, великокаліберних кулеметів та іншої стрілецької зброї; неподалік Мар’їнки – з великокаліберних кулеметів.</p>
      <p>«Впродовж поточної доби втрат внаслідок обстрілів серед особового складу Об’єднаних сил не зафіксовано», – додали у пресцентрі ООС.</p>
      <p>Нагадаємо, на Донбасі <a href="https://glavcom.ua/news/boyoviki-obstrilyali-dachne-mistechko-poblizu-avdijivki-foto-640156.html">бойовики обстріляли дачне містечко «Акація» поблизу Авдіївки</a>.</p>
      <related>
        <a href="https://glavcom.ua/world/observe/rosija-vidhrestilasja-vid-planiv-povernuti-ukrajini-vijskovi-korabli-640390.html"/>
        <a href="https://glavcom.ua/country/incidents/okupanti-u-krimu-zalishili-pid-areshtom-shistoh-figurantiv-spravi-hizb-ut-tahrir-640350.html"/>
        <a href="https://glavcom.ua/news/okupanti-na-donbasi-aktivizuvalis-popovnyuyut-bojekomplekt-peredovih-pidrozdiliv-640083.html"/>
      </related>
    </article>
  </body>
</html>