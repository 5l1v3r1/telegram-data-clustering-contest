<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/pomerla-kerivnyk-baletu-natsionalnoyi-opery-ukrayiny.html"/>
    <meta property="og:site_name" content="1NEWS"/>
    <meta property="article:published_time" content="2019-11-16T17:55:53+00:00"/>
    <meta property="og:title" content="Померла керівник балету Національної опери України"/>
    <meta property="og:description" content="Померла керівник балету Національної опери України"/>
  </head>
  <body>
    <article>
      <h1>Померла керівник балету Національної опери України</h1>
      <address>
        <time datetime="2019-11-16T17:55:53+00:00">16 Nov 2019, 17:55</time>
      </address>
      <figure>
        <img src="https://1news.com.ua/wp-content/uploads/2019/11/1235050.jpg"/>
      </figure>
      <p>Сьогодні на 56 році життя після важкої тривалої хвороби померла народна артистка України, один з найвидатніших українських хореографів, художній керівник балету, професор Аніко Рехвіашвілі, передає 1NEWS, посилаючись на <a href="https://www.unn.com.ua/uk/news/1836181-pomerla-khudozhniy-kerivnik-baletu-natsionalnoyi-operi-ukrayini">УНН</a>.</p>
      <p>“Наш театр і українське мистецтво зазнали великої непоправної втрати. Талант А. Рехвіашвілі розкрився у багатьох виставах балетної трупи, поставлених нею протягом останнього десятиліття, і особливо після 2013 року, коли вона була призначена художнім керівником балетної трупи. Та ще до того вона заявила про себе як талановитий організатор ансамблю-театру “Сузір’я Аніко”, — йдеться у повідомленні.</p>
      <p>На сцені Національної опери України Рехвіашвілі поставила балети “Віденський вальс”, “Данієла”, “Дама з камеліями”, “Снігова королева”, “Ночі в садах Іспанії”, “Трикутний капелюх”, “Дафніс і Хлоя”, “Юлій Цезар”, які ввійшли до золотого фонду українського хореографічного мистецтва.</p>
      <p>“Вона була великою творчою особистістю, з власним баченням і розумінням сутності хореографічного мистецтва, віддавала горіння свого серця і велике натхнення балету, який був альфою і омегою її творчого життя. Вона залишила яскравий слід не тільки в історії Національної опери України, але і в світовому хореографічному мистецтві”, – наголосили у Національній опері.</p>
    </article>
  </body>
</html>