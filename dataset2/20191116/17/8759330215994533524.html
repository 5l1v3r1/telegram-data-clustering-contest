<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904006/mundo-deportivo-bar-a-stuurt-scouts-naar-az-voor-antwerp-beul-stengs.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-16T17:42:00+00:00"/>
    <meta property="og:title" content="Mundo Deportivo: Barça stuurt scouts naar AZ voor Antwerp-beul Stengs"/>
    <meta property="og:description" content="FC Barcelona heeft zijn pijlen gericht op Calvin Stengs, beweert Mundo Deportivo. De linkspoot kan zaterdag of dinsdag zijn debuut voor het Nederlands elftal maken en gaat dat mogelijk doen onder toeziend oog van Catalaanse scouts."/>
  </head>
  <body>
    <article>
      <h1>Mundo Deportivo: Barça stuurt scouts naar AZ voor Antwerp-beul Stengs</h1>
      <address>
        <time datetime="2019-11-16T17:42:00+00:00">16 Nov 2019, 17:42</time>
      </address>
      <p>
        <b>FC Barcelona heeft zijn pijlen gericht op Calvin Stengs, beweert Mundo Deportivo. De linkspoot kan zaterdag of dinsdag zijn debuut voor het Nederlands elftal maken en gaat dat mogelijk doen onder toeziend oog van Catalaanse scouts.</b>
      </p>
      <p><a href="https://www.mundodeportivo.com/futbol/fc-barcelona/20191116/471623498450/el-barca-ira-a-ver-a-calvin-stengs.html">Mundo Deportivo</a> omschrijft Stengs als een 'otra joya de Mino Raiola': het volgende juweeltje uit de stal van de invloedrijke zaakwaarnemer, die sinds februari de belangen van de AZ'er behartigt. De Catalanen lijken dinsdag scouts naar de Johan Cruijff Arena te sturen, om te kijken naar Nederland-Estland in het algemeen en Stengs in het bijzonder. Patrick Kluivert, sinds deze zomer actief als hoofd jeugdopleidingen in Camp Nou, geldt als groot bewonderaar van de twintigjarige linkspoot.</p>
      <p>Stengs maakt dit seizoen vrijwel wekelijks grote indruk namens AZ en is door Ronald Koeman voor het eerst geselecteerd voor Oranje. Mocht de transfercarrousel binnenkort op gang komen, dan is het niet ondenkbaar dat Vincent Janssen (Tottenham Hotspur, 22 miljoen euro) zijn record als duurste uitgaande AZ'er kwijtraakt. Stengs verlengde in april zijn contract en ligt nog vier jaar vast in Alkmaar. Wanneer hij debuteert voor Oranje, zal zijn marktwaarde alleen maar verder toenemen.</p>
    </article>
  </body>
</html>