<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/16/federer-megint-lemaradt-a-vb-dontorol"/>
    <meta property="og:site_name" content="infostart"/>
    <meta property="article:published_time" content="2019-11-16T17:52:55+00:00"/>
    <meta property="og:title" content="Federer megint lemaradt a vb-döntőről"/>
    <meta property="og:description" content="A hatodik helyen kiemelt görög Sztefanosz Cicipasz két játszmában (6:3, 6:4) legyőzte a harmadikként rangsorolt svájci Roger Federert a Londonban zajló férfi tenisz ATP-világbajnokság első szombati elődöntőjében."/>
  </head>
  <body>
    <article>
      <h1>Federer megint lemaradt a vb-döntőről</h1>
      <address><time datetime="2019-11-16T17:52:55+00:00">16 Nov 2019, 17:52</time> by <a rel="author">Infostart / MTI</a></address>
      <h3>A hatodik helyen kiemelt görög Sztefanosz Cicipasz két játszmában (6:3, 6:4) legyőzte a harmadikként rangsorolt svájci Roger Federert a Londonban zajló férfi tenisz ATP-világbajnokság első szombati elődöntőjében.</h3>
      <p>A nyolcfős szupertornán a hatszoros bajnok Federernek csütörtök este ki-ki mérkőzést kellett vívnia az ötszörös győztes szerb Novak Djokoviccsal, ám meglepően simán győzött. A svájci sztár az osztrák Dominic Thiem mögött lett második kvartettjében. Cicipasz úgy nyerte meg pénteken az Andre Agassiról elnevezett csoportot két győzelem-egy vereség mérleggel, hogy a záró körben kikapott a világelső Rafael Nadaltól.</p>
      <p>A 20-szoros GS-győztes, 38 esztendős Federer hamar brékhátrányba került a nála 17 évvel fiatalabb riválisával szemben, és Cicipasz már 4:1-re is vezetett. Miután a görög játékos négy bréklabdát is hárított, már a játszmáért adogatott, és végül 47 perc alatt jutott előnyhöz. Az utolsó játékban Federer hat játszmalabdát hárított, de ez is kevésnek bizonyult.</p>
      <p>A második szettben 1:1-nél a svájci teniszező ismét elveszítette - nullára - adogatójátékát, majd négy bréklabdához jutott, és 2:2-re egyenlített. Azonban Cicipasz nem tört meg, hanem megint elvette riválisa szervajátékát, majd hozta sajátját is. A görög 5:3-as vezetésnél Federer a meccsben maradásért adogatott, sikerrel, majd két bréklabdája is volt, de Cicipasz innen is meccslabdához jutott, és egy ásszal lezárta az 1 óra 37 percig tartó összecsapást.</p>
      <blockquote>Federer sorozatban harmadszor kapott ki az ATP-vb elődöntőjében.</blockquote>
      <p>Cicipasz - aki tavaly Milánóban még az U21-esek számára kiírt világbajnokságon diadalmaskodott - a vasárnapi fináléban a címvédő német Alexander Zverev és Thiem párharcának győztesével találkozik.</p>
      <p>
        <i>Nyitókép: MTI/EPA/Hou Hvi Jung</i>
      </p>
    </article>
  </body>
</html>