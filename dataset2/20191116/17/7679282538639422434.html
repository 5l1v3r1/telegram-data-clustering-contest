<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-sharad-pawar-and-sonia-gandhi-meeting-likely-to-be-postponed-know-what-is-the-reason-2853002.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T17:10:10+00:00"/>
    <meta property="og:title" content="शरद पवार और सोनिया गांधी की बैठक टलने के आसार, जानें क्या है वजह"/>
    <meta property="og:description" content="महाराष्ट्र में शिवसेना के साथ संभावित गठबंधन पर चर्चा के लिए कांग्रेस अध्यक्ष सोनिया गांधी और एनसीपी प्रमुख शरद पवार के बीच रविवार को होने वाली बैठक टलने के आसार हैं।   पार्टी सूत्रों ने..."/>
  </head>
  <body>
    <article>
      <h1>शरद पवार और सोनिया गांधी की बैठक टलने के आसार, जानें क्या है वजह</h1>
      <address><time datetime="2019-11-16T17:10:10+00:00">16 Nov 2019, 17:10</time> by <a rel="author">एजेंसी,मुंबई।</a></address>
      <p>महाराष्ट्र में शिवसेना के साथ संभावित गठबंधन पर चर्चा के लिए कांग्रेस अध्यक्ष सोनिया गांधी और एनसीपी प्रमुख शरद पवार के बीच रविवार को होने वाली बैठक टलने के आसार हैं।<br/> </p>
      <p>पार्टी सूत्रों ने शनिवार को बताया कि पवार ने पुणे में रविवार को एनसीपी कोर समिति की एक बैठक बुलाई है, जिससे समय पर दिल्ली पहुंचना उनके लिए मुश्किल है। इससे पूर्व दोनों पार्टियों के सूत्रों ने बताया था कि पवार और गांधी की रविवार को बैठक हो सकती है। सूत्रों ने कहा, कोर समिति की बैठक पुणे में शाम चार बजे शुरू होगी। इसके बाद पवार शाम को दिल्ली रवाना होंगे। इसलिए सोनिया गांधी के साथ बैठक की संभावना कम ही दिखाई पड़ती है।<br/> </p>
      <p>सूत्रों ने बताया कि कोर समिति एनसीपी, कांग्रेस और शिवसेना की संभावित गठबंधन सरकार में विभागों के आवंटन पर चर्चा हो सकती है। उन्होंने बताया कि सरकार गठन पर चर्चा के लिए पवार के सोमवार या मंगलवार को कांग्रेस के वरिष्ठ नेता अहमद पटेल से मिलने की उम्मीद है। उन्होंने कहा, इसके बाद सोनिया गांधी के साथ बैठक हो सकती है।</p>
      <p>कांग्रेस और एनसीपी पहले ही सरकार गठन के लिए शिवसेना के साथ एक न्यूनतम साझा कार्यक्रम (सीएमपी) पर चर्चा कर चुके हैं। मुख्यमंत्री पद के बंटवारे के मुद्दे पर भाजपा और शिवसेना के बीच चली खींचतान के बाद राज्य में 12 नवंबर को राष्ट्रपति शासन लगा दिया गया था। </p>
    </article>
  </body>
</html>