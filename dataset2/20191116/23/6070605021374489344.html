<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/ultradreta-Murcia-Castella-litoral-andalus-augment-vox-espanya_0_2345765450.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:22:07+00:00"/>
    <meta property="og:title" content="La ultradreta cova el seu ascens a Múrcia, Castella i el litoral andalús"/>
    <meta property="og:description" content="Vox ja és tercer tant a la Comunitat de Madrid com al País Valencià, Extremadura i la Rioja"/>
  </head>
  <body>
    <article>
      <h1>La ultradreta cova el seu ascens a Múrcia, Castella i el litoral andalús</h1>
      <h2>Vox ja és tercer tant a la Comunitat de Madrid com al País Valencià, Extremadura i la Rioja</h2>
      <address>
        <time datetime="2019-11-16T23:22:07+00:00">16 Nov 2019, 23:22</time>
      </address>
      <p>Santiago Abascal és l’home de moda a la dreta de la dreta. Vox és la tercera força política del Congrés de Diputats des de diumenge i Espanya ja no és una <i>rara avis</i> a Europa. L’extrema dreta ha crescut en percentatge de vot en totes les províncies llevat de dues, Biscaia i Melilla, on ha baixat en nombre de vots. I això que fa només tres anys el mateix Abascal va fracassar de manera estrepitosa en el seu intent d’assaltar la cambra baixa espanyola: tant en els comicis generals del 2015 com en els del 2016, Vox no va arribar ni al 0,2% dels vots. Ara la consolidació d’una opció que fa propostes marcadament racistes, masclistes, classistes i antiindependentistes és un fet. A més, no es veu afectada per cap cordó sanitari. Al contrari, decanta majories en diverses comunitats autònomes d’ençà que es va estrenar al gener a Andalusia. El feu andalús s’ha convertit, de fet, en el principal bastió de la ultradreta, que comença a colonitzar el litoral fins a Múrcia, on és la primera força política.</p>
      <p>De Huelva a Múrcia, passant per les províncies de Cadis, Màlaga, Granada i, especialment, Almeria, Vox no baixa del 20% dels vots. Per què l’extrema dreta ha fet forat en un feu tradicionalment d’esquerres? Tant a Andalusia com a Múrcia -i Ceuta, on Vox és el partit més votat-, la taxa d’atur se situa per sobre de la mitjana. A Almeria frega el 20% -la mitjana espanyola és del 13%- i l’extrema dreta supera el 26% dels vots. Però la relació no és matemàtica. A Còrdova (25,3%), Sevilla (21,4%) i Jaén (24,3%) l’atur és superior i, tot i el creixement del suport a Vox, el partit està lluny dels nivells d’Almeria.</p>
      <p>¿I si s’hi afegeix la variable de la immigració, contra la qual el partit no ha parat de disparar durant la campanya? Almeria és la província amb més població estrangera (19,7%) i en poblacions com El Ejido i Níjar, amb gran concentració d’immigrants que treballen en hivernacles, Vox ha sigut la força guanyadora el 10-N. Però si la immigració fos una variable aïllada, Girona hauria de ser la segona província de l’Estat amb el percentatge més elevat de vots per a l’extrema dreta. Un 19% de la població de les comarques gironines no té nacionalitat espanyola, però allà només el 5,2% hi confia a les urnes. A Andalusia, Vox ha crescut set punts en percentatge de vot, a Múrcia han sigut més de nou punts, i tant a Castella-la Manxa com al País Valencià i a Extremadura ha augmentat més de sis punts.</p>
      <h3>La veta de vots de Ciutadans</h3>
      <p>És evident que la capacitat de penetració de la ultradreta té nombroses condicions. Una altra podria ser el nivell de renda. Les vuit províncies a la cua en PIB per càpita són extremenyes i andaluses. Almeria és la 47a de 52. Però, després d’Àlaba i Guipúscoa -totes dues al País Basc, on Vox és irrellevant-, arriba Madrid, la segona autonomia després d’Andalusia amb més vots per a l’extrema dreta (648.000, un 18,4%). I si Vox guanya a l’andalusa Níjar, la ciutat amb la renda per càpita anual més baixa de l’Estat (6.253 euros), a la madrilenya Las Rozas, el segon municipi espanyol en renda per càpita (19.339 euros), arriba al 20% i només se situa per darrere del PP. A Vox, doncs, el voten a les zones més pobres però també a les més riques, especialment al sud de la Península.</p>
      <p>Andalusia, Múrcia, la Comunitat de Madrid i Castella-la Manxa (més del 20% dels vots a les províncies de Toledo, Ciudad Real, Albacete i Guadalajara) són la clau de l’ascens dels d’Abascal, però en comunitats com Extremadura, la Rioja i també el País Valencià, creixen de manera important per situar-se en tercera posició, només per darrere del PP i el PSOE. En canvi, no aconsegueixen fer forat ni a Galícia, ni al País Basc, ni a Navarra, i a Catalunya només Barcelona els aporta dos escons a la cambra baixa.</p>
      <p>L’ascens de Vox no ha tallat les ales del PP de Pablo Casado, i tots dos s’han beneficiat de l’enfonsament de Ciutadans. Si Vox i el PP creixen conjuntament 51 diputats, el partit taronja n’ha perdut 47 en aquestes eleccions. De nou, Andalusia és el cas més sagnant: Ciutadans hi ha perdut vuit escons, pels sis extra que hi ha guanyat Santiago Abascal, que s’emporta 12 diputats. En total, 3,6 milions de les persones majors d’edat i amb nacionalitat espanyola han buscat solucions en la ultradreta, que ja esmola les urpes per deixar de ser la comparsa de la “<i> derechita cobarde</i> ”.</p>
    </article>
  </body>
</html>