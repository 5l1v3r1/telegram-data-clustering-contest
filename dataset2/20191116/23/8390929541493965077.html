<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://life.hotnews.ro/stiri-showbiz-23495521-relatia-intre-pacino-robert-niro-este-magica-afirma-martin-scorsese.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T23:24:00+00:00"/>
    <meta property="og:title" content="Relaţia între Al Pacino şi Robert De Niro este „magică”, afirmă Martin Scorsese"/>
    <meta property="og:description" content="Relaţia între Al Pacino şi Robert De Niro este „magică”, a declarat emblematicul regizor american Martin Scorsese, cu câteva zile înainte de lansarea filmului"/>
  </head>
  <body>
    <article>
      <h1>Relaţia între Al Pacino şi Robert De Niro este „magică”, afirmă Martin Scorsese</h1>
      <address><time datetime="2019-11-16T23:24:00+00:00">16 Nov 2019, 23:24</time> by <a rel="author">V.M.</a></address>
      <p><b>Relaţia între Al Pacino şi Robert De Niro este „magică”, a declarat emblematicul regizor american Martin Scorsese, cu câteva zile înainte de lansarea filmului „The Irishman”, scrie sâmbătă AFP, citată de <a href="https://www.agerpres.ro/zig-zag/2019/11/16/relatia-intre-al-pacino-si-robert-de-niro-este-magica-afirma-martin-scorsese--404187?fbclid=IwAR1ad9XcSrR56ZKMjUr3nT7su9Obf4dTmdFOWW0mdIPnXEOBWb04SWi_Zl8">Agerpres</a>.</b><br/><br/>„Ceea ce vedem în film este relaţia dintre actori, însă şi relaţia lor de prietenie care durează de 40-45 de ani”, a spus Martin Scorsese, al cărui mult aşteptat film despre mafie va fi lansat pe Netflix pe 27 noiembrie.<br/><br/>Povestea este expusă prin ochii unui fost asasin plătit al mafiei, interpretat de Robert De Niro, despre existenţa sa violentă şi mai ales relaţia sa cu legendarul lider de sindicat dispărut Jimmy Hoffa, interpretat de Al Pacino.<br/><br/>„The Irishman” este cel de-al nouălea film al lui Scorsese în care joacă De Niro. Cei doi se cunosc de la vârsta de 16 ani şi au ezitat mult timp înainte de a realiza un nou film cu gangsteri după „Goodfellas” (Băieţi buni) şi „Casino”, până când au găsit în cele din urmă ingredientul necesar.<br/><br/>„Se pare că am fost doar noi... Avem 75, 76 de ani acum. Te întorci şi te gândeşti la ce ai făcut în viaţă sau la ce ţi-ar fi plăcut să faci”, a mai spus Martin Scorsese.<br/><br/>„A fost momentul, momentul potrivit pentru a privi înapoi la vieţile noastre din anii '60 şi '70, la Hollywood şi cinema. Şi astfel am rămas la acest subiect”, a spus el.<br/><br/>Filmul, care durează trei ore şi jumătate şi a costat 160 de milioane de dolari, a apărut în câteva cinematografe, fiind unul dintre favoriţii la Oscar.</p>
      <figure>
        <iframe src="https://www.youtube.com/embed/WHXxVmeGQUc" width="490" height="276" data-service="Youtube" scrolling="no"/>
      </figure>
    </article>
  </body>
</html>