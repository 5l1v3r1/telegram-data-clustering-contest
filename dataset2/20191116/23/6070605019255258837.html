<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Eller-oposa-pla-doblaria-poblacio_0_2345765455.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:21:44+00:00"/>
    <meta property="og:title" content="Éller s’oposa a un pla que doblaria la població"/>
    <meta property="og:description" content="Els veïns d’aquest poble de la Cerdanya presenten al·legacions per aturar el projecte"/>
  </head>
  <body>
    <article>
      <h1>Éller s’oposa a un pla que doblaria la població</h1>
      <h2>Els veïns d’aquest poble de la Cerdanya presenten al·legacions per aturar el projecte</h2>
      <address>
        <time datetime="2019-11-16T23:21:44+00:00">16 Nov 2019, 23:21</time>
      </address>
      <p>Que un poble pugui arribar a doblar o fins i tot triplicar el seu nombre d’habitatges i, consegüentment, també d’habitants, en un breu període de temps és un fenomen fora del comú. No resulta tan estrany, però, entre els veïns de Bellver de Cerdanya, que el 2004 ja es van mobilitzar per evitar la construcció de 137 nous habitatges a Pedra, un municipi cerdà amb tan sols cinc cases habitades. Quinze anys després, ho han de tornar a fer per aturar la construcció d’una promoció de cases a Éller que té previst duplicar l’actual nucli urbà.</p>
      <p>Amb una vintena de cases, Éller és un petit poble que pertany a Bellver que amb el pas dels anys ha aconseguit conservar intacte el seu valor paisatgístic i arquitectònic. La seva singularitat, els paisatges i l’entorn van resultar claus per al Brady a l’hora de decidir-se a traslladar-s’hi. “Queden pocs pobles tan especials com Éller, que s’hagin mantingut al marge de criteris especulatius”, afirma aquest professor de música nascut a Oregon (EUA). De fet, van ser ell i la seva parella els que van descobrir que el pla d’ordenació urbanística municipal (POUM) de Bellver de Cerdanya preveu des de fa 33 anys la creació d’una àrea urbana en uns camps adjacents que ara el consistori pretén reactivar.</p>
      <p>La vintena de veïns d’Éller han iniciat una campanya de recollida de firmes “amb l’objectiu de preservar l’entorn”, assegura la Clàudia, que té a Éller la seva segona residència. “Creiem que hi ha prou potencial de creixement dins del nucli mateix per haver de projectar una línia de cases adossades a l’entrada del poble que no respectaria el marc arquitectònic ni paisatgístic”, explica aquesta barcelonina sociòloga de professió.</p>
      <p>De fet, el departament de Territori i Sostenibilitat ha inclòs els terrenys en el pla director urbanístic (PDU) de revisió de sòls no sostenibles de l’Alt Pirineu per plantejar una reducció en extensió del projecte, la qual cosa resulta insuficient per als veïns, que en demanen la “completa extinció”, tal com remarca l’advocat Joan Pau Hernández Roura, que s’ha encarregat de presentar les al·legacions corresponents en nom de l’Associació de Veïns d’Éller. “Existeixen els mecanismes legals perquè a la muntanya no es produeixin els mateixos excessos urbanístics que a la costa, però ara cal que la Generalitat els apliqui”, assegura l’advocat.</p>
      <p>Fonts de Territori han transmès a l’ARA la dificultat de complir la data fixada per a la resolució de les al·legacions, prevista per al mes de desembre, i tot apunta que es podria donar a conèixer a començaments del 2020. La causa es pot trobar en l’ingent quantitat d’al·legacions presentades, entre les quals la de l’Ajuntament de Bellver, també en desacord amb el PDU, però per motius oposats als dels veïns d’Éller. “L’alcalde no parla amb nosaltres, però l’advocat ens diu que vol construir totes les cases possibles”, lamenta la Núria, propietària de l’Hostal Éller i una de les potencials perjudicades pels plans del consistori: “La gent ve aquí per les vistes, els prats, el paisatge... Si construeixen una renglera de cases totes iguals just a sobre de la font serà el primer que veurà tothom quan entri. El poble perdrà tota la gràcia, i jo, tots els clients”.</p>
      <h3>Mutisme de l’Ajuntament</h3>
      <p>“Conèixer el projecte de reparcel·lació d’aquesta zona, aprovat el 2011, ens serviria per descobrir les veritables intencions de l’Ajuntament, però a pesar d’haver-lo demanat en repetides ocasions encara no l’hem obtingut”, lamenta Hernández Roura. L’ARA ha intentat contactar amb l’alcalde de Bellver, Francesc Xavier Porta, però ha rebutjat fer declaracions.</p>
      <p>Ara bé, si finalment el projecte tirés endavant, el Brady no descartaria buscar un nou destí, la Clàudia no passaria tants caps de setmana a Éller i la Núria potser hauria de tancar l’hostal. “De vegades construir també és destruir”, avisa el Brady.</p>
    </article>
  </body>
</html>