<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/chorwacja-niemcy-holandia-austria-z-awansem-wyniki-meczow-eliminacje-euro-2020,986030.html"/>
    <meta property="og:site_name" content="TVN24"/>
    <meta property="article:published_time" content="2019-11-16T23:41:00+00:00"/>
    <meta property="og:title" content="Wicemistrzowie świata najedli się strachu. Chorwaci, Niemcy i Holendrzy awansowali"/>
    <meta property="og:description" content="W sobotę Chorwaci, Holendrzy, Niemcy oraz Austriacy zapewnili sobie awans na Euro 2020. Największe emocje towarzyszyły wicemistrzom świata, którzy do przerwy sensacyjnie przegrywali na własnym tere..."/>
  </head>
  <body>
    <article>
      <h1>Wicemistrzowie świata najedli się strachu. Chorwaci, Niemcy i Holendrzy awansowali</h1>
      <address>
        <time datetime="2019-11-16T23:41:00+00:00">16 Nov 2019, 23:41</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/d6f37182-b1ca-4101-9eff-171b04b1b797-480p.mp4"/>
        <figcaption>Chorwacja - Słowacja Foto: Getty Images | Video: Getty Images</figcaption>
      </figure>
      <h3>W sobotę Chorwaci, Holendrzy, Niemcy oraz Austriacy zapewnili sobie awans na Euro 2020. Największe emocje towarzyszyły wicemistrzom świata, którzy do przerwy sensacyjnie przegrywali na własnym terenie ze Słowacją 0:1. Po zmianie stron odmienili jednak losy meczu.</h3>
      <p>W sobotę najciekawsze wydarzenia w kontekście awansu na przyszłoroczne mistrzostwa Europy rozgrywały się w grupie C, w której dwóch najwyższych lokat bronili Holendrzy i Niemcy, oraz w grupie E, z której promocję na Euro 2020 zapewnili sobie Chorwaci.</p>
      <p>Wrócili po przerwie</p>
      <related>
        <a href="https://eurosport.tvn24.pl/pilka-nozna,105/zwyciestwo-odniesione-w-bolach-dwa-gole-polakow-i-skandal-na-koniec,986027.html"/>
      </related>
      <p>Dla wicemistrzów świata potyczka ze Słowacją na własnym terenie była ostatnim meczem tych eliminacji. Po siedmiu kolejkach drużyna prowadzona przez Zlatko Dalicia prowadziła w tabeli z dorobkiem 14 punktów i do awansu wystarczał jej remis. Chorwaccy kibice liczyli jednak na efektowne zakończenie fazy eliminacji. Gospodarze byli zdecydowanymi faworytami konfrontacji ze Słowakami. We wrześniu ograli naszych południowych sąsiadów w Trnawie aż 4:0.</p>
      <p>Tym razem rywale sprawili im zdecydowanie więcej problemów. Chorwaci wprawdzie dominowali, oddawali więcej strzałów i dłużej utrzymywali się przy piłce, lecz niespodziewanie to goście otworzyli wynik spotkania. Słowacy wysłali pierwsze ostrzeżenie po dwóch kwadransach gry. Tym razem skończyło się jeszcze na strachu gospodarzy, gdyż Juraj Kucka przestrzelił w dobrej sytuacji. Dwie minuty później przyjezdni dopięli jednak swego po dwójkowej akcji Stanislava Lobotki i Roberta Bozenika, wykończonej przez tego ostatniego. Do przerwy na stadionie w Rijece konsternacja.</p>
      <p>W chorwackiej szatni musiało paść kilka mocnych słów, gdyż po zmianie stron gospodarze nie pozostawili rywalom złudzeń na utrzymanie korzystnego rezultatu. Najpierw do siatki trafił Nikola Vlasić, a zaledwie kilka minut później prowadzenie Chorwatom zapewnił Bruno Petković. Sytuacja Słowaków stała się jeszcze trudniejsza, gdy z boiska za drugą żółtą kartę wyleciał Robert Mak.</p>
      <p>Wicemistrzowie świata wykorzystali grę w przewadze i kwadrans przed końcem regulaminowego czasu gry podwyższyli na 3:1 po bramce zdobytej przez Ivana Perisicia, ustalając wynik meczu.</p>
      <h3>Formalność Niemców</h3>
      <p>W grupie C przed rozpoczęciem sobotnich meczów w najlepszej sytuacji znajdowali się Holendrzy. Oranje mieli na koncie taki sam dorobek punktowy jak Niemcy, lecz prowadzili w tabeli dzięki lepszemu bilansowi bramek w bezpośrednich starciach z tym rywalem. Do awansu potrzebowali tylko remisu w wyjazdowej konfrontacji z Irlandią Północną. Tymczasem Niemcy, podejmujący u siebie Białoruś, musieli zanotować lepszy rezultat od Irlandczyków z Północy.</p>
      <p>Piłkarze Joachima Loewa bez większych problemów wykonali swoje zadanie. W końcówce pierwszej połowy prowadzenie dał im Matthias Ginter, a dziesięć minut po zmianie stron mieli już trzy gole przewagi po trafieniach Leona Goretzki i Toniego Kroosa. Goście nie byli w stanie odpowiedzieć. Kwadrans przed końcem zmarnowali nawet rzut karny.</p>
      <p>W ostatnich minutach dobił ich jeszcze Kroos, zaliczając swojego drugiego gola w sobotnim spotkaniu.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/0cb4489a-1a3e-4551-b31c-6d46bb147e76.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Niemcy odnieśli przekonujące zwycięstwo nad Białorusią<cite>Źródło: Getty Images</cite></figcaption>
      </figure>
      <p>Znacznie trudniejszą przeprawę w Belfaście mieli Holendrzy, którzy mogli przegrywać do przerwy po rzucie karnym dla gospodarzy. Steven Davis jednak przestrzelił, posyłając piłkę wysoko nad poprzeczką.</p>
      <p>Oranje w drugiej odsłonie grali uważnie i kontrolowali przebieg spotkania. Wyraźnie dominowali w środkowej strefie boiska, dzięki czemu utrzymali korzystny bezbramkowy rezultat do ostatniego gwizdka sędziego. Choć bez fajerwerków, ostatecznie wywalczyli upragniony awans na Euro 2020.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/88d5050c-7eca-41ec-ac62-f15268ef64bc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Po końcowym gwizdku Holendrzy mogli świętować awans<cite>Źródło: Getty Images</cite></figcaption>
      </figure>
      <p>Na mistrzostwa zakwalifikowała się również reprezentacja Austrii, która w sobotę pokonała u siebie Macedonię Północną 2:1 i zajęła drugie miejsce w grupie G. Z pierwszej pozycji już wcześniej awans zapewnili sobie Polacy.</p>
      <p><b>SOBOTNIE MECZE: </b><br/><b>grupa C </b><br/>Irlandia Północna - Holandia 0:0<br/>Niemcy - Białoruś 4:0 <br/><b>grupa E </b><br/>Azerbejdżan - Walia 0:2 <br/>Chorwacja - Słowacja 3:1<br/><b>grupa G</b><br/>Słowenia - Łotwa  1:0<br/>Austria - Macedonia Północna 2:1 <br/>Izrael - Polska 1:2<br/><b>grupa I </b><br/>Cypr - Szkocja 1:2 <br/>San Marino - Kazachstan 1:3<br/>Rosja - Belgia 1:4</p>
      <p> </p>
      <blockquote>Belgia, Włochy, Rosja, Polska, Ukraina, Hiszpania, Turcja, Francja, Anglia, Czechy, Finlandia, Szwecja, Chorwacja, Austria, Holandia, Niemcy<br/>PEWNI GRY NA EURO 2020</blockquote>
      <p> </p>
      <p>Autor: jac/twis / Źródło: eurosport.pl</p>
    </article>
  </body>
</html>