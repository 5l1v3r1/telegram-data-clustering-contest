<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ve-finale-turnaje-mistru-se-utkaji-tsitsipas-a-thiem/1821885?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T23:10:00+00:00"/>
    <meta property="og:title" content="Ve finále Turnaje mistrů se utkají Tsitsipas a Thiem"/>
    <meta property="og:description" content="Londýn - Tenisový Turnaj mistrů pozná nového šampiona. V nedělním finále se střetnou debutant na Masters Řek Stefanos Tsitsipas a Rakušan Dominic Thiem, který v minulosti třikrát skončil ve skupině."/>
  </head>
  <body>
    <article>
      <h1>Ve finále Turnaje mistrů se utkají Tsitsipas a Thiem</h1>
      <address><time datetime="2019-11-16T23:10:00+00:00">16 Nov 2019, 23:10</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Tenisový Turnaj mistrů pozná nového šampiona. V nedělním finále se střetnou debutant na Masters Řek Stefanos Tsitsipas a Rakušan Dominic Thiem, který v minulosti třikrát skončil ve skupině.</p>
      <slideshow>
        <figure>
          <img src="https://i3.cn.cz/6/1573768052_P201911141335801.jpg"/>
        </figure>
        <figure>
          <img src="https://i3.cn.cz/6/1573767963_P201911141333301.jpg"/>
        </figure>
        <figure>
          <img src="https://i3.cn.cz/6/1573764601_P201911141274901.jpg"/>
        </figure>
        <figure>
          <img src="https://i3.cn.cz/6/1573747562_P201911140965401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3376">Fotogalerie: Tenisový Turnaj mistrů 2019</a>
        </figcaption>
      </slideshow>
      <p>Jednadvacetiletý talent Tsitsipas v prvním semifinále v Londýně vyřadil o sedmnáct let staršího šestinásobného šampiona Rogera Federera ze Švýcarska 6:3 a 6:4. Thiem si ve večerním zápase poradil s obhájcem titulu Alexanderem Zverevem a Němce porazil za něco málo přes hodinu a půl po setech 7:5 a 6:3.</p>
      <p>"Jsem na sebe pyšný. Odvedl jsem skvělý výkon a lidi byli úžasní," řekl první řecký účastník Turnaje mistrů v historii a nejmladší finalista za posledních deset let. "Pamatuju se, jak jsem to jako kluk sledoval a ani jsem nepomyslel na to, že bych tu jednou stál. Ale stalo se, sny se plní."</p>
      <p>Nejmladší účastník letošního ročníku Tsitsipas, jenž vloni ovládl závěrečný turnaj nadějí NextGen, uspěl ve čtvrtém zápase proti Federerovi podruhé a vzájemnou bilanci vyrovnal na 2:2. Dvacetinásobnému grandslamovému šampionovi překazil útok na jedenáctou finálovou účast, Federer ztroskotal v semifinále potřetí za sebou.</p>
      <p>"Není pochyb o tom, že jsem tam šance měl. Jsem naštvaný, že jsem nehrál lépe. A když už jsem se dostal zpět do zápasu, zase jsem to zahodil," uvedl Federer, jenž opouštěl kurt viditelně zklamaný. Naštvala ho mimo jiné ztráta podání v prvním setu, kdy pokazil dva relativně rutinní údery přes hlavu. "Abych byl brejknutý poté, co nedám dvě smeče v jednom gamu, to se mi nestalo už hodně dlouho. Jestli vůbec někdy. To bylo kruté," dodal Švýcar.</p>
      <p>Tsitsipas odvrátil jedenáct z dvanácti brejkbolů a může se stát sedmým debutantem v historii, který na Turnaji mistrů získá titul. "Snažil jsem se to Rogerovi neusnadňovat, hrál výborně. Byl jako vždycky velkou inspirací. Hrát proti němu je velká čest a dnešní vítězství je pro mne asi největší zážitek celé sezony," dodal.</p>
      <p>Letošní vítěz pěti turnajů ATP Thiem ustál první dva brejkboly a o zisku úvodní sady rozhodl ve dvanácté hře, v které udělal Zverev tři chyby a při setbolu dvojchybu. I ve druhé sadě hrál Thiem solidněji, po brejku na 3:2 odmítl dvě šance soupeře na srovnání kroku a zápas už nepustil. "Tohle je velká věc, je to jeden z nejprestižnějších turnajů a já mám šanci hrát o titul. Fantastické!" řekl Thiem.</p>
      <p>Šestadvacetiletý hráč je prvním rakouským tenistou ve finále Turnaje mistrů. Do boje o titul se dostal při své čtvrté účasti. "Po titulu ve Vídni a postupu do finále tady začínám být větším fanouškem rychlých povrchů," smál se spíše antukový specialista a dvojnásobný finalista Roland Garros.</p>
      <h3>Výsledky tenisového Turnaje mistrů v Londýně</h3>
      <p>
        <i>(tvrdý povrch, dotace 9 milionů dolarů)</i>
      </p>
      <h4>Dvouhra - semifinále:</h4>
      <p>Tsitsipas (6-Řec.) - Federer (3-Švýc.) 6:3, 6:4, Thiem (5-Rak.) - A. Zverev (7-Něm.) 7:5, 6:3.</p>
      <h4>Čtyřhra - semifinále:</h4>
      <p>Klaasen, Venus (5-JAR/N. Zél.) - Cabal, Farah (1-Kol.) 6:7 (5:7), 7:6 (12:10), 10:6, Herbert, Mahut (7-Fr.) - Kubot, Melo (2-Pol./Braz.) 6:3, 7:6 (7:4).</p>
    </article>
  </body>
</html>