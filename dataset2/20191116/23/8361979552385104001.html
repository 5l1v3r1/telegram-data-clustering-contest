<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/protesti-v-irani-shchonaymenshe-odna-lyudina-zaginula-novini-svitu-50053968.html"/>
    <meta property="og:site_name" content="НВ"/>
    <meta property="article:published_time" content="2019-11-16T23:37:00+00:00"/>
    <meta property="og:title" content="Протести через ціни на пальне в Ірані: щонайменше одна людина загинула"/>
    <meta property="og:description" content="Щонайменше один демонстрант загинув і кілька отримали поранення під час протестів проти підвищення субсидованих цін на пальне, що другий день тривають в Ірані."/>
  </head>
  <body>
    <article>
      <h1>Протести через ціни на пальне в Ірані: щонайменше одна людина загинула</h1>
      <h2>Щонайменше один демонстрант загинув і кілька отримали поранення під час протестів проти підвищення субсидованих цін на пальне, що другий день тривають в Ірані.</h2>
      <address>
        <time datetime="2019-11-16T23:37:00+00:00">16 Nov 2019, 23:37</time>
      </address>
      <p>Як повідомляє <a href="https://www.radiosvoboda.org/a/news-iran-protest/30275673.html">Радіо Свобода</a> із посиланням на губернатора провінції Сірджан, це сталося в однойменному місті-центрі провінції за нез’ясованих обставин.</p>
      <p>Є непідтверджені повідомлення про загибель іще чотирьох людей в інших містах — Бехбахані, Ісфахані й Марівані.</p>
      <p>16 листопада демонстрації тривали принаймні в понад десятку міст Ірану. А, за повідомленнями в соцмережах і від громадянських журналістів, загалом протестували не менш ніж у 37 містах країни.</p>
      <p>Також повідомляють, що в деяких містах водії блокували дороги, заглушивши на них двигуни своїх авт.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/402/big/c491d23c93789bfabe234108b34482c5.png?stamp=20191117013221&amp;q=85&amp;output=jpg&amp;bg=white"/>
        <figcaption>Фото: Nazanin Tabatabaee / WANA via REUTERS</figcaption>
      </figure>
      <p>Попереднього дня, 15 листопада, з міста Сірджана офіційно повідомляли, що там дехто з демонстрантів намагався підпалити сховище пального, але силовики перепинили їх.</p>
      <p>Про сутички між демонстрантами й силовиками повідомляли і з міст Машхада, Ахваза й Шираза.</p>
      <p>Нинішні демонстрації спалахнули після того, як уряд заявив, що почне обмежувати продаж пального в одні руки і підвищувати ціни через те, що <a href="https://nv.ua/ukr/world/countries/u-derzhdepi-dopustili-novi-sankciji-proti-iranu-50019731.html">економіка країни потерпає від санкцій США</a>.</p>
      <p>Протести можуть створити додатковий тиск на відносно поміркованого президента Хасана Роугані напередодні парламентських виборів, що мають відбутися в лютому.</p>
    </article>
  </body>
</html>