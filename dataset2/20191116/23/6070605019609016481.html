<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/discurs-arriba-als-mes-pobres-augment-vox-rics_0_2345765433.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:22:02+00:00"/>
    <meta property="og:title" content="Un discurs que arriba als més rics i als més pobres"/>
    <meta property="og:description" content="Supera el 10% a Pedralbes i a Ciutat Meridiana"/>
  </head>
  <body>
    <article>
      <h1>Un discurs que arriba als més rics i als més pobres</h1>
      <h2>Supera el 10% a Pedralbes i a Ciutat Meridiana</h2>
      <address>
        <time datetime="2019-11-16T23:22:02+00:00">16 Nov 2019, 23:22</time>
      </address>
      <p>A la ciutat de Barcelona hi conviuen històries tan radicalment diferents que, en funció del barri on li hagi tocat viure, una persona pot gaudir de cinc anys més d’esperança de vida al néixer (els que separen les Corts de Ciutat Vella). Les diferències socioeconòmiques a la capital es cronifiquen i els problemes d’uns districtes no tenen res a veure amb els dels altres. Als més pobres, el PSC, En Comú Podem i ERC solen ser els partits amb els quals més s’identifiquen els votants. Als rics, JxCat i el PP s’emporten la majoria dels suports. I, tot i que ni a Catalunya ni a Barcelona la ultradreta ha trobat l’escletxa per créixer exponencialment en les últimes eleccions generals, les diferències econòmiques no ajuden a entendre el comportament dels barcelonins. Vox ha penetrat bàsicament en els barris més rics i també ho ha fet en els més pobres de la ciutat.</p>
      <p>El districte de Sarrià-Sant Gervasi, el que té la renda familiar més alta de Barcelona (40.000 euros), és el que ha votat més l’extrema dreta a la capital. Ho han fet gairebé el 8% dels seus electors, un percentatge a anys llum del 30% i el 40% d’algunes ciutats murcianes i andaluses, però que dobla, per exemple, el dels districtes de Gràcia i l’Eixample. En canvi, el que se li acosta més és el que té la renda familiar més baixa de la ciutat, Nou Barris (12.045 euros), que se situa per sobre del 7%.</p>
      <p>Si en lloc de districtes es miren els barris, és a Pedralbes (les Corts) on Vox ha fet un forat més important, ja que hi ha assolit el 12,5% dels sufragis, tot i que no hagi passat de la cinquena posició -supera Cs, els comuns i la CUP-. La renda familiar a Pedralbes s’enfila fins als 54.447 euros, segons un estudi de l’Ajuntament del 2017. El PP, amb el 27%, ha sigut de llarg el partit més votat al barri. El segon que més ha votat Vox és Tres Torres, a Sarrià-Sant Gervasi -també a la zona alta de la ciutat-, que ha destinat un 10% dels vots a ajudar que l’extrema dreta hagi aconseguit dos diputats per la circumscripció de Barcelona.</p>
      <p>I, a l’altre extrem de la capital, Ciutat Meridiana (8.452 euros de renda familiar), a Nou Barris, calca el 10% dels vots per a Vox, que és la tercera força només per darrere del PSC i els comuns. També Vallbona, a Nou Barris, i la Marina del Port Vermell, a Sants-Monjuïc, han fet confiança a la candidatura que encapçala Ignacio Garriga, molt per sobre de la mitjana de la ciutat.</p>
      <p>Els barris de renda més alta i els de renda més baixa són precisament on Vox ha crescut més respecte a les eleccions del 28 d’abril. Fins a sis punt en el cas de Sarrià-Sant Gervasi i més de quatre a les Corts i Nou Barris. En general, com a la resta de l’Estat, la davallada de Ciutadans ha estat ocupada en bona part per Vox -també pel PP-, que ha crescut en tots els districtes de la capital catalana.</p>
      <h3>Les altres ciutats del Barcelonès</h3>
      <p>En el conjunt de Catalunya, Vox ha obtingut un 6,3% dels vots, precisament el mateix percentatge que a la província de Barcelona. La capital està per sota de la mitjana (5,3%), tot i les diferències entre districtes, però la resta de ciutats del Barcelonès -totes governades pel PSC i amb un PIB per càpita inferior a la mitjana catalana- se situen per sobre. A Santa Coloma, la més pobra de la comarca, el percentatge s’enfila fins al 8%, lleugerament per sobre del 7,3% que Vox obté a l’Hospitalet de Llobregat. Els segueix Badalona amb un 8,4% dels vots per a la ultradreta, però és a Sant Adrià de Besòs on més suports ha aconseguit: el 10,7%, per darrere del PSC, els comuns i ERC.</p>
    </article>
  </body>
</html>