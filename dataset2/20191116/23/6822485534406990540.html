<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825194.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T23:00:00+00:00"/>
    <meta property="og:title" content="هشدار سازمان ملل درباره از کنترل خارج شدن اوضاع بولیوی"/>
    <meta property="og:description" content="به گزارش فارس، در پی درگیری‌ها میان نیروهای امنیتی و طرفداران «اوو مورالس» رئیس جمهور قانونی بولیوی که به کشته شدن دست کم 8 نفر منجر شده، سازمان ملل روز شنبه هشدار داد که خشونت‌ها در بولیوی می‌تواند از کنترل خارج شود."/>
  </head>
  <body>
    <article>
      <h1>هشدار سازمان ملل درباره از کنترل خارج شدن اوضاع بولیوی</h1>
      <address>
        <time datetime="2019-11-16T23:00:00+00:00">16 Nov 2019, 23:00</time>
      </address>
      <p>کمیسر عالی سازمان ملل در امور حقوق بشر به مقامات بولیوی درباره از کنترل خارج شدن اوضاع این کشور هشدار داد.</p>
      <p>به گزارش فارس، در پی درگیری‌ها میان نیروهای امنیتی و طرفداران «اوو مورالس» رئیس جمهور قانونی بولیوی که به کشته شدن دست کم 8 نفر منجر شده، سازمان ملل روز شنبه هشدار داد که خشونت‌ها در بولیوی می‌تواند از کنترل خارج شود.</p>
      <p>مورالس روز یکشنبه و در پی فشار ارتش بولیوی از سمت خود کناره‌گیری کرد و به مکزیک رفت.</p>
      <p>پس از رفتن مورالس به مکزیک،‌ «جنین آنز» از نمایندگان محافظه‌کار و مخالف دولت، خود را رئیس جمهور موقت بولیوی معرفی کرد.</p>
      <p>مورالس روز جمعه در پیامی در توئیتر و پس از انتشار گزارش‌هایی درباره سرکوب معترضان دولت موقت و افزایش قربانیان نوشت: «رهبران کودتا به قتل عام بومیان و مردم فقیری که خواستار دموکراسی هستند می‌پردازند.»</p>
      <p>«میشل باچلت» کمیسر عالی سازمان ملل در امور حقوق بشر هشدار داد که تشدید تنش‌ها می‌تواند به غصب غیرقانونی روند دموکراتیک این کشور منجر شود.</p>
      <p>وی در بیانیه‌ای اعلام کرد: «من نگران هستم در صورتی که مقامات، اوضاع در بولیوی را مدیریت نکنند و به حقوق بشر به طور کامل احترام نگذارند، اوضاع از کنترل خارج می‌شود.»</p>
      <p>این مقام سازمان ملل اضافه کرد: «اقدامات سرکوبگرانه توسط مقامات احتمالا مسیر احتمالی مذاکرات را به خطر بیندازد.»</p>
    </article>
  </body>
</html>