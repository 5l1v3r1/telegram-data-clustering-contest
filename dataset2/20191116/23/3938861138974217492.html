<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_likari-rozpovili-pro-stan-vijskovih-yaki-postrazhdali-vid-vibuhiv-u-balakliyi/938506"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T23:35:00+00:00"/>
    <meta property="og:title" content="Лікарі розповіли про стан військових, які постраждали від вибухів у Балаклії"/>
    <meta property="og:description" content="Військовослужбовці, які постраждали під час вибухів на арсеналі в м.Балаклії, отримали опіки та множинні осколкові поранення. &quot;Один із військовослужбовців був доставлений у задовільному стані до ВМКЦ Північного регіону, інші двоє військовослужбовців були направлені і залишені на попереднє ..."/>
  </head>
  <body>
    <article>
      <h1>Лікарі розповіли про стан військових, які постраждали від вибухів у Балаклії</h1>
      <address><time datetime="2019-11-16T23:35:00+00:00">16 Nov 2019, 23:35</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938506_w_300.jpg?v=0"/>
        <figcaption>На арсеналі в Балаклії сталося близько 20 вибухів. Фото: РБК</figcaption>
      </figure>
      <p>Військовослужбовці, які постраждали під час вибухів на арсеналі в м.Балаклії, отримали опіки та множинні осколкові поранення.</p>
      <p>"Один із військовослужбовців був доставлений у задовільному стані до ВМКЦ Північного регіону, інші двоє військовослужбовців були направлені і залишені на попереднє лікування у лікарні швидкої та невідкладної медичної допомоги міста Харків. Стан їх розцінюється, як важкий", - розповів черговий лікар Військово-медичного клінічного центру Північного регіону Володимир Юр'єв, передає "Військове телебачення".</p>
      <p>Один із військових має забій лівого ліктьового суглоба, стан пацієнта називають задовільним.</p>
      <p>Другий постраждалий – у стабільно важкому стані з множинними осколковими пораненнями черевної стінки та термічним опіком обох нижніх кінцівок.</p>
      <p>Третій хворий — у стані середньої важкості. За попередніми даними, він отримав термічний опік кінцівок і обличчя до 20% загальної площі тіла.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_v-ukrayini-stvorili-slidchu-komisiyu-dlya-rozsliduvannya-vibuhiv-na-skladah-boyepripasiv/935945"/>
      </related>
      <blockquote>15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20 вибухів.<br/>Загинули двоє військовослужбовців-саперів, п'ятеро отримали поранення.</blockquote>
    </article>
  </body>
</html>