<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741993"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T23:22:00+00:00"/>
    <meta property="og:title" content="&quot;ปิยบุตร&quot;ยันอนค.ไม่ใช่พวกล้มเจ้าซัดคนอ้างป้องสถาบัน"/>
    <meta property="og:description" content="'ปิยบุตร'ยันไม่ใช่พวกชังชาติ-ล้มเจ้า ปลุก 'อยู่ไม่เป็น'เพื่อให้คนไทยอยู่ร่วมกันได้ ซัดพวกอ้างสถาบันเป็นเครื่องมือทำลายล้างทางการเมือง"/>
  </head>
  <body>
    <article>
      <h1>"ปิยบุตร"ยันอนค.ไม่ใช่พวกล้มเจ้าซัดคนอ้างป้องสถาบัน</h1>
      <address>
        <time datetime="2019-11-16T23:22:00+00:00">16 Nov 2019, 23:22</time>
      </address>
      <p>
        <b>"ปิยบุตร"ยันไม่ใช่พวกชังชาติ-ล้มเจ้า ปลุก 'อยู่ไม่เป็น'เพื่อให้คนไทยอยู่ร่วมกันได้ ซัดพวกอ้างสถาบันเป็นเครื่องมือทำลายล้างทางการเมือง</b>
      </p>
      <p>เมื่อวันที่ 16 พ.ย. ที่เจเจ มอลล์ จตุจักร นายปิยบุตร แสงกนกกุล เลขาธิการพรรคอนาคตใหม่ กล่าวบนเวทีกิจกรรม”อยู่ไม่เป็น” ตอนหนึ่งว่า ประเทศไทยที่ผ่านมามี2ทางเลือก คืออยู่ให้เป็นหรือออกไปอยู่ต่างประเทศ การต่อต้านขัดขืนอำนาจ หรืออยู่ไม่เป็นจะทำให้เกิดสิ่งใหม่ๆขึ้นมา ด้วยสภาพสังคมที่เป็นอยู่แบบนี้เราจะทนอยู่เป็นต่อไปได้อีกอย่างไร คนที่อยู่เป็นอยู่ต่อไปได้อย่างไร ทำไมถึงอยู่ไม่เป็นสักที เราควรลุกขึ้นมาต่อต้านกับสิ่งที่ไม่ยุติธรรมและทำให้เกิดการเปลี่ยนแปลง นี่คือสิ่งที่เราริเริ่มก่อตั้งพรรคอนาคตใหม่ เรามองเห็นสภาพสังคมนี้และทนต่อไปไม่ได้ ต้องเปลี่ยนแปลงให้ดีกว่านี้ เราจึงรวมตัวรวมพลังกันเพื่อให้สังคมไทยดีกว่าที่เป็นอยู่ และด้วยเหตุนี้เราชาวอนาคตใหม่จึงออกมาบอกว่า อยู่ไม่เป็น เราต้องเปลี่ยนแปลง มีคนถามพวกเราว่าจะอยู่รอดต่อหรือไม่ ด้วยความคิดความอ่านแบบนี้หลังจากที่เราได้เสียงส.ส. 81 คน กลายเป็นพรรคที่คนพูดถึง จึงนำมาซึ่งคดีความถึง 25 คดี นอกจากนี้ในโซเชียลมีเดีย มีเพจแปลกๆ ใส่ร้ายพรรคเราแบบรายวัน และสื่อบางค่ายพูดถึงเราในแง่ลบทุกวัน <br/><br/>“บางครั้งบอกว่าพวกเราคือพวกชังชาติ ล้างสมองคนหนุ่มสาว เราเชื่อว่าปรากฎการณ์ของคนอยู่ไม่เป็นจะเพิ่มขึ้นเรื่อยๆ ทั้งนี้คนที่ชี้นิ้วด่าพวกเรา ควรกลับไปดูว่าการสร้างบ้านเมืองที่ผ่านมามีแต่ปัญหา เราจึงต้องปรากฎตัวขึ้นมา เพื่อเข้ามาใช้อำนาจเพื่อเปลี่ยนแปลงประเทศให้ดีขึ้น แต่ฝ่ายตรงข้ามบิดเบือนข้อเท็จจริงความหวังดีของเราที่อยากทำให้สังคมดีขึ้น กล่าวหาว่าเราคือศัตรูของชาติ เรายอมไม่ได้เด็ดขาด ยืนยันว่าเราไม่ใช่พวกชังชาติ แต่เราคือพวกรักชาติ และยืนยันว่าพวกเราไม่ใช่พวกล้มเจ้า เราต้องการระบอบประชาธิปไตยอันมีพระมหากษัตริย์ทรงเป็นประมุขที่อยู่ภายใต้รัฐธรรมนูญที่ถูกยกย่องเทิดทูน ไม่ใช่ถูกใครกลุ่มใดกลุ่มหนึ่งแอบอ้างใช้เป็นเครื่องมือทำลายล้างทางการเมือง”นายปิยบุตรกล่าว<br/><br/>นายปิยบุตร กล่าวว่า บางคนบอกว่าถ้าเราอยู่ไม่เป็น เขาคงไม่ให้เราอยู่ประเทศนี้ แสดงว่าประเทศนี้ไม่ใช่ของเราหรือ พวกเราชาวอนาคตใหม่ต้องอยู่ไม่เป็นเพื่อให้คนไทยทุกคนอยู่ร่วมกันในแผ่นดินนี้ได้ การอยู่ไม่เป็นของพรรคอนาคตใหม่ คือการบอกผู้มีอำนาจว่า ถึงเวลาที่ปฏิรูปและเปลี่ยนแปลง ถ้าไม่เปลี่ยนแปลงจะอยู่กันไม่ได้ ผู้มีอำนาจต้องคิดทบทวน สร้างสังคมให้ดีกว่าเดิม แบ่งสรรปันส่วนอำนาจให้ยุติธรรมกว่าเดิม นี่คือการปฏิรูปอย่างแท้จริง ไม่ใช่เอาทหารมายึดอำนาจแล้วตั้งสภาปฏิรูปขึ้นมา หากผู้มีอำนาจไม่ยอมให้เกิดการปฏิรูปมันจะนำไปสู่การปฏิวัติ วันนี้ถึงเวลาที่ผู้มีอำนาจต้องมองลงมาแล้วเดินหน้าไปด้วยกัน การอยู่เป็นโลกไม่เปลี่ยน แต่อยู่ไม่เป็นเพื่อให้คนไทยทุกคนอยู่ร่วมกันได้.</p>
    </article>
  </body>
</html>