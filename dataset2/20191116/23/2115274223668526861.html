<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/trump_insulta_ex_ambasciatrice-6561483/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T23:01:00+00:00"/>
    <meta property="og:title" content="Trump ha insultato una testimone sul Russiagate mentre deponeva al Congresso"/>
    <meta property="og:description" content="La condanna di Roger Stone, ex consigliere del presidente Usa, è passata in secondo piano quando il magnate ha attaccato via tweet l'ex ambasciatrice in Ucraina mentre rispondeva alle domande dei parlamentari"/>
  </head>
  <body>
    <article>
      <h1>Trump ha insultato una testimone sul Russiagate mentre deponeva al Congresso</h1>
      <h2>La condanna di Roger Stone, ex consigliere del presidente Usa, è passata in secondo piano quando il magnate ha attaccato via tweet l'ex ambasciatrice in Ucraina mentre rispondeva alle domande dei parlamentari</h2>
      <address><time datetime="2019-11-16T23:01:00+00:00">16 Nov 2019, 23:01</time> by <a rel="author" href="https://www.agi.it/authors/massimo-basile/" target="_blank">Massimo Basile</a></address>
      <p>L'ex responsabile della campagna presidenziale di<b> Donald Trump</b> nonché suo vecchio amico, <b>Roger Stone</b>, così vicino al presidente da esser arrivato a mentire al Congresso per proteggerne l'immagine, rischia fino a 50 anni di carcere: è stato infatti dichiarato colpevole di tutti i sette capi di imputazione di cui era accusato, cinque delitti di falsa testimonianza, uno di ostruzione alla giustizia, un altro di intimidazione di testimoni.</p>
      <p>Stone lavorò brevemente fino al 2015 con Trump durante la sua<b> campagna presidenziale</b>, poi continuò ad offrirgli i propri servigi in maniera informale. Ma è diventato uno dei personaggi chiave dell'inchiesta <a href="https://www.agi.it/tag/russiagate/">Russiagate</a>, sulle interferenze russe nelle presidenziali 2016, perché accusato di aver <b>mentito al Congresso</b> riguardo i contatti avuti con<b> Wikileaks</b>, con l'obiettivo di ottenere materiale da usare contro gli avversari politici di Trump.</p>
      <p>Per costruire la sua difesa, ha stabilito il giudice, Stone ha anche <b>intimidito</b> alcuni testimoni. E "intimidazione" è il termine risuonato con forza nelle stesse ore al Congresso, perché la sentenza è arrivata nel momento in cui davanti alla commissione Intelligence della Camera si teneva l'audizione, in diretta tv, dell'ex ambasciatore Usa in Ucraina, <a href="https://www.agi.it/estero/yovanovitch_ucraina_trump_impeachment-6559627/news/2019-11-15/">Marie Yovanovitch</a>, 61 anni, rimossa dall'incarico nel maggio 2019. Da sconosciuto diplomatico, il suo nome è diventato famoso quando è comparso nella trascrizione della telefonata del 25 luglio tra Trump e il presidente ucraino<b> Volodymyr Zelensky</b>.</p>
      <p>Trump l'aveva definita "portatrice di problemi" e "bad news", cioè "sgradevole", "negativa". Austera e puntuale nel ribattere alle domande, ma anche emozionata, Yovanovitch, "Masha" per amici e colleghi, ha raccontato il<b> disagio</b> nel sentirsi bersaglio di una campagna denigratoria "messa in atto da <b>Rudolph Giuliani</b>", l'avvocato di Trump.</p>
      <p>La sua testimonianza ha vissuto un momento inedito, unico vero sussulto di un'audizione senza sorprese: è stato quando Twitter è entrato ufficialmente nell'aula. Nei minuti in cui l'ex ambasciatore deponeva, Trump ha twittato due post durissimi in cui l'ha dipinta come <b>un'inetta</b>, una che ha "fatto male dovunque è andata".</p>
      <p>Il presidente della commissione, il democratico <b>Adam Schiff</b>, ha letto alla testimone il testo, chiedendole se l'"attacco" nei suoi confronti potesse essere un messaggio ai futuri testimoni. "Lo trovo molto intimidatorio", ha commentato Yovanovitch, visibilmente emozionata.</p>
      <p>Schiff, in una pausa, si è poi rivolto ai giornalisti: "Abbiamo assistito a un'intimidazione in tempo reale da parte del presidente degli Stati Uniti". I "tweet" sono diventati ben presto il vero caso della giornata: i democratici sono insorti. Trump ha ricevuto critiche anche da <b>Fox News</b>, rete televisiva storicamente conservatrice, e da <b>Ken Starr</b>, il procuratore speciale che condusse l'inchiesta sul presidente democratico <b>Bill Clinton</b>.</p>
      <p>"Quel tweet - ha detto il conduttore<b> Bret Baier</b> - ha cambiato il senso dell'audizione". "Il presidente non è stato consigliato bene", ha aggiunto Starr. Pochi secondi prima, commentando un passaggio della telefonata tra presidenti, quello in cui Trump aveva promesso a Zelensky che l'ambasciatore "avrebbe passato guai", Yovanovitch aveva ammesso di essersi sentita minacciata. "'Passerà dei guai' non suona bene. Suona come una minaccia", ha ammesso.</p>
      <p>Questo passaggio, unito a quello sui tweet, ha finito per influire sullo sviluppo dell'audizione: i repubblicani hanno scelto una linea morbida, probabilmente per non dare l'impressione al pubblico di un attacco congiunto verso un funzionario dello Stato; e hanno puntato sull'irrilevanza della testimonianza. L'ex ambasciatore ha definito la politica americana in Ucraina un "<b>disastro</b>", ma non ha potuto spiegare perché fosse stata rimossa.</p>
      <p>Come già successo mercoledì, l'audizione è diventata lenta e noiosa. Difficile che abbia spostato il giudizio degli americani per i quali, in mancanza di prove schiaccianti, a pesare nel giudizio finale è sempre l'andamento dell'economia. E quello continua a sorridere a Trump: oggi la <b>Federal Reserve</b> ha comunicato che il Pil Usa crescerà dello 0,3% nel quarto trimestre, meno dell'1% previsto una settimana fa ma pur sempre in territorio positivo. </p>
    </article>
  </body>
</html>