<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/741954"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T23:42:00+00:00"/>
    <meta property="og:title" content="ไอเดียเจ๋ง5สุดยอดนวัตกรรมเด็กไทย"/>
    <meta property="og:description" content="ผ่านพ้นไปแล้วสำหรับการประกวดเฟ้นหาโครงงานสิ่งประดิษฐ์เยาวชนไทยไอเดียนวัตกรรมเจ๋งในเวที “GPSC Yong Social Innovator 2019” ภายใต้แนวคิด “พลังงาน ทรัพยากรธรรมชาติ และสิ่งแวดล้อมที่ยั่งยืน”"/>
  </head>
  <body>
    <article>
      <h1>ไอเดียเจ๋ง5สุดยอดนวัตกรรมเด็กไทย</h1>
      <address>
        <time datetime="2019-11-16T23:42:00+00:00">16 Nov 2019, 23:42</time>
      </address>
      <p>
        <b>ผ่านพ้นไปแล้วสำหรับการประกวดเฟ้นหาโครงงานสิ่งประดิษฐ์เยาวชนไทยไอเดียนวัตกรรมเจ๋งในเวที “GPSC Yong Social Innovator 2019” ภายใต้แนวคิด “พลังงาน ทรัพยากรธรรมชาติ และสิ่งแวดล้อมที่ยั่งยืน”</b>
      </p>
      <p>ผ่านพ้นไปแล้วสำหรับการประกวดเฟ้นหาโครงงานสิ่งประดิษฐ์เยาวชนไทยไอเดียนวัตกรรมเจ๋งในเวที “GPSC Yong Social Innovator 2019” ภายใต้แนวคิด “พลังงาน ทรัพยากรธรรมชาติ และสิ่งแวดล้อมที่ยั่งยืน” ซึ่งในที่สุดได้ผลงานของเด็กและเยาวชนไทยระดับมัธยมศึกษาตอนปลายที่มีความโดดเด่นผ่านรอบชนะเลิศ จำนวน 5 โครงงาน จากสถาบันการศึกษาที่เข้าร่วมส่งผลงานเข้าประกวดในเวทีดังกล่าวกว่า 200 โครงงานในโรงเรียนทั่วประเทศ</p>
      <figure>
        <img src="https://www.dailynews.co.th/admin/upload/20191116/news_GzcyQYjIbT131934_533.jpg?v=20191118022?v=9784"/>
      </figure>
      <p>มาเริ่มกันที่โครงงานชิ้นแรกจาก ทีมต้นกล้าเปลี่ยนโลก โรงเรียนปราจีนกัลยาณี จ.ปราจีนบุรี ชื่อผลงาน “แคปซูลเก็บน้ำใต้ดิน” น.ส.วริศรา เดชผิว นักเรียนชั้นม.5 อธิบายว่า โครงงานชิ้นนี้มีสโลแกนชุมชนสร้างแคปซูล แคปซูลสร้างป่า ป่าสร้างโลก โดยมีจุดเด่นที่ปลูกต้นกล้าแล้วไม่ต้องกลับไปรดน้ำอีก ซึ่งมีวิธีการใช้งานเริ่มจากการขุดหลุม และนำตัวแคปซูลที่เป็นวัสดุเหลือใช้จากในท้องถิ่นมาทำและนำใส่ลงในหลุมที่ขุดไว้ ปักต้นกล้าเหนือแคปซูล และกลบดินรดน้ำ โดยมีหลักการทำงานน้ำที่รดจะเก็บสะสมตัวในแคปซูลด้านล่างจากนั้นน้ำจะซึมขึ้นตามเส้นใยมะพร้าว โดยอาศัยหลักการ Capillary เพื่อทำให้ดินมีความชุ่มชื้นจากนั้นรากจะมาดูดน้ำไปหล่อเลี้ยงต้นกล้าและเจริญเติบโตด้วยตัวเอง</p>
      <figure>
        <img src="https://www.dailynews.co.th/admin/upload/20191116/news_brJFvKaFAS131934_533.jpg?v=20191118022?v=3597"/>
      </figure>
      <p>มาต่อกับทีม Better life batteryโรงเรียนกำเนิดวิทย์ จ.ระยอง ชื่อผลงาน “Modification of Li-S battery with irradiated activated carbon derived from Sticky Rice” หรือการเปลี่ยนข้าวเหนียวเป็นพลังงานไฟฟ้า นายนราวิชญ์ ลิขิตจารุนนท์ นักเรียนชั้นม.5 เล่าถึงแรงบันดาลใจผลงานชิ้นนี้ ว่า ทุกวันนี้ทุกคนใช้โทรศัพท์มือถือเป็นเสมือนอวัยวะหนึ่งในร่างกาย และเมื่อใช้งานมากๆแบตเตอรี่ก็จะหมดเร็ว พวกเราก็อยากหาวิธีทำให้เก็บและเพิ่มประสิทธิภาพแบตเตอรี่ให้ใช้งานได้นานมากขึ้น โดยศึกษาพบว่าในเมล็ดข้าวเหนียวสามารถสกัดเป็นคาร์บอนที่มาสร้างแบตเตอรี่ได้ จึงได้นำเมล็ดข้าวเหนียวดิบมาบดอบในอุณหภูมิ หลังจากนั้นผ่านรังสีด้วยกระบวนการทางวิทยาศาสตร์จนได้แบตเตอรี่จากพลังงานข้าวเหนียวที่สามารถจ่ายไฟและเก็บประจุมากกว่าแบตเตอรี่ทั่วไป3-4 เท่ามีอายุการใช้งานมากขึ้น เพราะการที่ทำให้แบตเตอรี่ใช้งานเป็นระยะเวลานานขึ้นเท่ากับเป็นการไม่ทำลายแบตเตอรี่ให้มีผลกระทบต่อสิ่งแวดล้อม ทั้งนี้ในอนาคตจะต่อยอดทำเป็นแบตเตอรี่ในกลุ่มบริษัทรถยนต์ กลุ่มคนที่ใช้อุปกรณ์ไฟฟ้า</p>
      <figure>
        <img src="https://www.dailynews.co.th/admin/upload/20191116/news_fGHpOQXZCG131935_533.jpg?v=20191118022?v=2345"/>
      </figure>
      <p>ส่วน ทีมรักษ์โลก โรงเรียนกำเนิดวิทย์ จ.ระยอง ชื่อผลงาน “เซลล์ไฟฟ้าแบคทีเรียเพื่อการผลิตกระแสไฟฟ้าจากน้ำเสีย” น.ส.กนก ศิริลัภยานนท์ นักเรียนชั้นม.4 บอกว่า เราต้องการผลิตกระแสไฟฟ้าได้เองจากน้ำเสีย โดยสร้างขั้วไฟฟ้าแบบใหม่ที่เรียกว่า L-cysteine บนอนุภาคนาโนเหล็กยึดติดกับกราฟีนออกไซด์เพื่อเพิ่มประสิทธิภาพการจับแบคทีเรียในน้ำเสีย ซึ่งเราพบว่า ในพื้นที่ที่ระบบไฟฟ้ายังเข้าไม่ถึงและไม่มีไฟสำรอง จึงคิดสร้างการผลิตกระแสไฟฟ้าที่ใช้ประโยชน์จากน้ำเสียของชุมชน เพราะในน้ำเสียมีแบคทีเรียอยู่จำนวนมากโดยเจ้าตัวแบคทีเรียนี้จะไปทำปฎิกริยาด้วยการแยกอิเล็กตรอนผ่านไปถึงขั้วผลิตกระแสไฟฟ้าก็จะทำให้เกิดกระแสไฟได้ ซึ่งถือเป็นการผลิตกระแสไฟฟ้าจากน้ำเสีย</p>
      <figure>
        <img src="https://www.dailynews.co.th/admin/upload/20191116/news_eLGvTzkKDh131935_533.jpg?v=20191118022?v=7004"/>
      </figure>
      <p>สำหรับ ทีม Fruit Guard โรงเรียนพนมสารคาม "พนมอดุลวิทยา" จ.ฉะเชิงเทรา ชื่อผลงาน “ปลอกเทียมห่อผลไม้” นายธีรภัทร ศรีแก้ว นักเรียนชั้นม.5 อธิบายว่า ทุกวันนี้เกษตรกรปลูกมะม่วงแต่ถูกแมลงศัตรูเข้ามาทำลายผลผลิตทำให้ต้องใช้สารเคมีในการแก้ปัญหา รวมถึงเกษตรกรเองก็มักจะใช้กระดาษมาห่อเพื่อป้องกัน แต่กระดาษไม่สามารถย่อยสลายได้ และเมื่อมีการใช้สารเคมีฉีดพ่นก็ส่งผลต่อมลพิษสิ่งแวดล้อม ดังนั้นเราจึงคิดค้นนำเส้นใหญ่จากหญ้ามาปั่นกับวุ้นน้ำหมักขึ้นด้วยตะแกรงแล้วตากแห้ง จากนั้นตัดให้เป็นรูปทรงตามวัตถุที่ใช้งานพร้อมกับชุบน้ำมันหอมระเหยบริเวณปากปลอก เพื่อป้องกันแมลงแล้วเคลือบน้ำยางนำเส้นกล้วยมาติดกับปลอกเพื่อเป็นหูหิ้ว</p>
      <figure>
        <img src="https://www.dailynews.co.th/admin/upload/20191116/news_WjiSGQayAw131935_533.jpg?v=20191118022?v=9168"/>
      </figure>
      <p>ปิดท้ายกับผลงานของ ทีม PM 4.0 โรงเรียนวิทยาศาสตร์จุฬาภรณราชวิทยาลัยมุกดาหาร จ.มุกดาหาร ชื่อผลงาน “การพัฒนาไฮโดรเจลจากไคโตซานและพอลิไวนิลแอลกอฮอล์ สำหรับอนุบาลเมล็ดข้าวพันธุ์” น.ส.สกุลกาญจน์ พงษ์คำ นักเรียนชั้นม.5 บอกว่า ปัจจุบันมองว่าข้าวไทยเป็นสินค้าส่งออกสำคัญ และชาวนามีปัญหาที่ไม่สามารถนำข้าวเก่ามาเพาะปลูกได้ การเตรียมดินเพื่อปลูกข้าวใช้เวลานาน และระยะการพักตัวของข้าวก็ใช้เวลานาน ดังนั้นจึงคิดช่วยชาวนาด้วยการนำเมล็ดข้าวหอมมะลิแบบเก่ามาเพาะปลูกเป็นข้าวใหม่ได้ โดยมีวิธีการหาอัตราส่วนที่เหมาะสมด้วยหลักการทางวิทยาศาสตร์จากนั้นนำสารผสมมาขึ้นรูปเป็นไฮโดรเจล ต่อจากนั้นนำไฮโดรเจลมาอนุบาลข้าวเก่าตั้งระยะเมล็ดจนถึงระยะการเป็นต้นกล้า ซึ่งจุดเด่นของชิ้นงานนี้คือ นำข้าวเก่ามาเพาะปลูกได้ไม่เสียเวลาการเตรียมดินเพื่อเพาะปลูก</p>
      <figure>
        <img src="https://www.dailynews.co.th/admin/upload/20191116/news_hRZYqJTElT131936_533.jpg?v=20191118022?v=8687"/>
      </figure>
      <p>ด้าน นายศิริเมธ ลี้ภากรณ์ รองกรรมการผู้จัดการใหญ่บริหารสินทรัพย์ บริษัท โกบอล เพาเวอร์ ซินเนอร์ยี่ จำกัด (มหาชน ) กล่าวว่า โครงการนี้ต้องการเปิดโอกาสให้แก่เด็กและเยาวชนได้ใช้ความคิดสร้างสรรค์ในการออกแบบโครงงานและใช้องค์ความรู้ในด้านต่างๆมาพัฒนาสิ่งประดิษฐ์ที่มุ่งแก้ปัญหาสังคม เศรษฐกิจทรัพยากรธรรมชาติและสิ่งแวดล้อมให้เกิดความยั่งยืน เพื่อนำไปสู่การพัฒนาต้นแบบและมีโอกาสนำไปใช้ในพื้นที่ที่มีปัญหาได้จริง<br/><br/>ต้องยอมรับว่านวัตกรรมไอเดียสุดเจ๋งของเด็กและเยาวชนเหล่านี้นับเป็นอีกก้าวสำคัญที่ต่อยอดผลงานสู่การใช้งานจริง เพื่อขับเคลื่อนการพัฒนาประเทศได้อย่างยั่งยืนในอนาคต<br/><br/>อุทิตา รัตนภักดี<br/> </p>
    </article>
  </body>
</html>