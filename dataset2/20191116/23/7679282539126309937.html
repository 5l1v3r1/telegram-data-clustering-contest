<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-gurugram-cousin-sister-raped-reveal-in-school-2853626.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T23:22:54+00:00"/>
    <meta property="og:title" content="रिश्ते तार-तार : चचेरी बहन से रेप, तबीयत बिगड़ने पर स्कूल में खुलासा"/>
    <meta property="og:description" content="रिश्ते को तार-तार करने वाली वारदात सामने आई है। एक भाई ने गुरुवार (14 नवंबर) को घर में हाथ-पैर बांधकर 15 वर्षीय चचेरी बहन से दुष्कर्म किया। किसी को बताने पर जान से मारने की धमकी दी। डरी-सहमी किशोरी..."/>
  </head>
  <body>
    <article>
      <h1>रिश्ते तार-तार : चचेरी बहन से रेप, तबीयत बिगड़ने पर स्कूल में खुलासा</h1>
      <address><time datetime="2019-11-16T23:22:54+00:00">16 Nov 2019, 23:22</time> by <a rel="author">कार्यालय संवाददाता,गुरुग्राम</a></address>
      <p>रिश्ते को तार-तार करने वाली वारदात सामने आई है। एक भाई ने गुरुवार (14 नवंबर) को घर में हाथ-पैर बांधकर 15 वर्षीय चचेरी बहन से दुष्कर्म किया। किसी को बताने पर जान से मारने की धमकी दी। डरी-सहमी किशोरी अगले दिन स्कूल चली गई। वहां उसकी तबीयत बिगड़ गई। शिक्षिका के पूछने पर मामले का खुलासा हुआ। मां की शिकायत पर शु्क्रवार (15 नवंबर) को मामला दर्ज किया गया। आरोपी को गिरफ्तार कर शनिवार (16 नवंबर) को कोर्ट में पेश किया गया, जहां से जेल भेज दिया गया।</p>
      <p>किशोरी की मां ने पुलिस को दी शिकायत में बताया कि उसकी बेटी 10वीं की छात्रा है। वह अपनी ताई के घर गुरुवार (14 नवंबर) शाम को खाना बनाने गई थी। दरअसल, ताई बीमार थी और मदद के लिए बेटी को बुलाया था। उस समय उसकी दादी घर पर ही थी। उसी दौरान ताई अपने बेटे के साथ डॉक्टर के पास दवाई लेने चली गई। उसकी बेटी ऊपरी मंजिल पर रोटियां बनाने चली गई। तभी उसका भाई पीछे से आ गया। उसके मुंह में कपड़ा डाल दिया। हाथ-पैर बांध दिए और उसके साथ दरिंदगी की गई।</p>
      <p><b>स्कूल में बेहोश हो गई पीड़िता :</b> आरोपी भाई ने दुष्कर्म के बाद किसी को बताने पर जान से मारने की धमकी देते हुए  उसके हाथ-पैर खोल दिए। वारदात के अगले दिन डरी सहमी किशोरी स्कूल चली गई। वहां तबीयत इतनी खराब हो गई कि वह बेहोश हो गई। टीचर के पूछने पर युवती ने जानकारी दी। इसके बाद मामला पुलिस तक पहुंचा।</p>
      <p><b>गैंगरेप पीड़िता की हालत में सुधार</b><br/>वहीं दूसरी ओर नोएडा के बहलोलपुर मामले में स्वास्थ्य विभाग ने युवती से दुष्कर्म की पुष्टि की है। विभाग ने युवती की उम्र 18 साल से अधिक बताई है। अभी भी पीड़िता का इलाज जिला अस्पताल में चल रहा है। अस्पताल प्रबंधन के अनुसार युवती की हालत में सुधार हो रहा है। मूलरूप से कासगंज निवासी 20 वर्षीय युवती परिवार के साथ छिजारसी में रहती है। ग्रेजुएशन करने के बाद युवती नौकरी की तलाश में थी। उसे छिजारसी निवासी रवि नाम के परिचित ने पढ़ाई के दस्तावेज लेकर 13 नवंबर की देर शाम बहलोलपुर बुलाया था। रवि ने वहां छेड़खानी शुरू कर दी। युवती ने शोर मचाया तो दो युवक उसकी मदद के लिए आ गए।</p>
    </article>
  </body>
</html>