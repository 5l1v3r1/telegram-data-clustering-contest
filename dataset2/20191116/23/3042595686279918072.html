<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/engene-thanderz-vant-blodig-kamp/71828799"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T23:52:57+00:00"/>
    <meta property="og:title" content="Engene Thanderz vant blodig kamp"/>
    <meta property="og:description" content="- Jeg så ingenting på grunn av alt blodet."/>
  </head>
  <body>
    <article>
      <h1>Engene Thanderz vant blodig kamp</h1>
      <h2>- Jeg så ingenting på grunn av alt blodet.</h2>
      <address><time datetime="2019-11-16T23:52:57+00:00">16 Nov 2019, 23:52</time> by <a rel="author">Bengt Berg</a></address>
      <p>Det ble en svært dramatisk avslutningsrunde i tittelkampen mellom Katharina Engene Thanderz og den brasilianske motstanderen Danila Ramos.</p>
      <p>
        <b>Blodet fløt fra en voldsom skalle fra brasilianeren mot panna til den norske bokseren. Brasilianeren fikk en advarsel for den stygge skallen.</b>
      </p>
      <p>Det var sannsynligvis nok til å helle kampen til fordel for den norske bokseren.</p>
      <p>
        <b>- Jeg forstår ikke hvorfor de tok så voldsomt på vei for den advarselen. Det kom tydelig fram på et møte vi hadde i går, at en skalle ubevisst skulle bety fratrekk av et poeng. Og en bevisst skalle skulle koste utøveren to poeng i runden. Det ble fratrekk på et poeng her. Og det er ingen grunn til at de skulle reagere så kraftig da, sa Engene Thanderz etter kampen.</b>
      </p>
      <figure>
        <img src="https://dbstatic.no/71828806.jpg?imageId=71828806&amp;width=1024&amp;height=615"/>
        <figcaption><b>SEIER:</b> - Det føles helt ubeskrivelig. Helt utrolig, sier Engene Thanderz. Foto: Håkon Mosvold Larsen / NTB scanpix Vis mer</figcaption>
      </figure>
      <h3>- Utrolig</h3>
      <p>- Det føles helt ubeskrivelig. Helt utrolig, sa hun etter at seieren var et faktum.</p>
      <p>Hun forteller om blodbadet i den siste runden.</p>
      <p>
        <b>- Jeg så ingenting på grunn av blodet. Men jeg måtte gi alt i den siste runden uansett.</b>
      </p>
      <p>Engene Thanderz vant på delt dommeravgjørelse. To av tre dommere hadde henne som den beste.</p>
      <h3>Tung start</h3>
      <p>Det ble en tung innledning i tittelkampen for Katharina Engene Thanderz.</p>
      <p>
        <b>Motstander Danila Ramos fra Brasil, bosatt i Argentina var mye lettere til beins og beveget seg mer. Hun gikk mye fram og slo kombinasjoner.</b>
      </p>
      <p>Dette hadde den norske bokseren studert og var klar over.</p>
      <p>-Ja, vi visste hva som ville komme. Hun ville gå rett på og gi det hun hadde helt fra start.</p>
      <p>Det viktigste var å komme seg helskinnet gjennom de første rundene.</p>
      <p>De fire første rundene gikk til den brasilianske bokseren. Den norske bokseren måtte motta flere treffere. Men etter hvert kom Engene Thanderz noe mer med og traff med kombinasjoner.</p>
      <figure>
        <img src="https://dbstatic.no/71828808.jpg?imageId=71828808&amp;width=1024&amp;height=615"/>
        <figcaption><b>FYRVERKERI:</b> Den siste runden ble et fyrverkeri av slagvekslinger. Og blodet fløt. Foto: Håkon Mosvold Larsen / NTB scanpix Vis mer</figcaption>
      </figure>
      <h3>Snudde</h3>
      <p>Det begynte å haste for den norske bokseren. Men Ramos var fortsatt pigg i den femte runden og fortsatte sitt bomberaid framover. Tannbeskytteren til den norske bokseren ble slått ut av munnen hennes.</p>
      <p>Så snudde det i den sjette runden. Ramos hadde tydeligvis tappet seg selv med de mange slagene i den pågående stilen. Engene Thanderz vant ganske klart de tre neste rundene.</p>
      <p>
        <b>Men den brasilianske bokseren maktet å snu kampen i den niende runden.</b>
      </p>
      <p>Den siste runden ble et fyrverkeri av slagvekslinger. Og blodet fløt.</p>
      <p>- Jeg ga alt jeg hadde mot slutten, sa Katharina Engene Thanderz.</p>
      <p>Nå håper hun at kuttet ikke må sys.</p>
      <p>- Åh, jeg hater nåler. Jeg blir helt matt bare ved tanken. Det får holde med litt lim, smiler den alltid blide bokseren.</p>
      <p>Den tyske promotoren Nisse Sauerland sa før kampen at Norge ville våkne med en ny superstjerne søndag morgen.</p>
      <p>- Ja, Katharina er en ny superstjerne. Nå skal hun få lov til å hvile et par timer, før vi bestemmer oss for neste fight, spøkte Sauerland.</p>
      <p>Han var strålende fornøyd med sin bokser.</p>
      <p>
        <b>- Nå har hun en VM-tittel. Vi lovet henne at vi skulle skaffe henne sjansen. Men Katharina stopper ikke her, sier Nisse Sauerland.</b>
      </p>
      <p>Den tittelen Katharina Engene Thanderz vant lørdag er en såkalt interim VM-tittel. Det innebærer at hun enten får en kamp om den store tittelen, eller får den automatisk om finske Eva Wahlstrøm ikke aksepterer å møte den ferske norske tittelholderen.</p>
      <h3>Stor norsk kveld</h3>
      <p>Det ble en stor norsk kveld i Ekeberghallen. Alle de norske bokserne vant sine kamper. Kai Robin Havnaa vant en dramatisk kamp. Bernard Torres, Alexander Hagen og Kevin Melhus vant samtlige runder. Kampen til Kent Erik Bådstad ble dominert av nordmannen fra start. Men den ble stanset i andre runde, fordi det ene øyet til motstander Istvan Kun lukket seg helt på grunn av hevelse.</p>
    </article>
  </body>
</html>