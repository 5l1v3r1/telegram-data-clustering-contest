<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Solista-orquestra-mar-blanc-negre_0_2345765443.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T23:00:00+00:00"/>
    <meta property="og:title" content="Solista sense orquestra i mar en blanc i negre"/>
    <meta property="og:description" content="‘Vladimir Ashkenazy: La mer’ L’AUDITORI 15, 16 I 17 DE NOVEMBRE La trajectòria com a director d’orquestra de Vladimir Ashkenazy empal·lideix al..."/>
  </head>
  <body>
    <article>
      <h1>Solista sense orquestra i mar en blanc i negre</h1>
      <address>
        <time datetime="2019-11-16T23:00:00+00:00">16 Nov 2019, 23:00</time>
      </address>
      <p>
        <b>‘Vladimir Ashkenazy: La mer’</b>
      </p>
      <p>L’AUDITORI <b>15, 16 I 17 DE NOVEMBRE</b></p>
      <p>La trajectòria com a director d’orquestra de Vladimir Ashkenazy empal·lideix al costat de la seva genialitat com a pianista. Amb la batuta a la mà, el músic rus esgrimeix una gestualitat tosca, poc comprensible i que, depenent de l’orquestra que tingui al davant, pot derivar en resultats que es quedin a mig camí.</p>
      <p>És el que va passar amb el concert de divendres de l’OBC, tot i un programa d’innegable interès: els <i>Valsos Puixkin</i> i el <i>Segon concert per a violí</i> de Prokófiev, <i>La Pavana per a una infanta difunta </i>de Ravel i <i>La mer </i>de Debussy. L’excel·lència violinística de Boris Belkin va desplegar les seves ales al servei de la magistral partitura de Prokófiev. Tot i un inici incert, el discurs va fluir sense problemes. Però Belkin semblava sol davant d’una orquestra que anava a la seva, sense que es notessin el diàleg i les complicitats, i amb un Ashkenazy que semblava que no sabia a quina lliga jugava, si a la de l’orquestra o a la del solista.</p>
      <p><i>El Ravel de la Pavana</i> … potser va ser el millor de la vetllada, amb una concepció cambrística de la peça i amb sons ben greixats, compactes i al servei del bon gust neoclàssic de la partitura. El bon rendiment de les seccions es va notar igualment al llarg i ample de <i>La mer,</i> tot i que Ashkenazy va oferir una lectura narrativament plana, empal·lidint els colors de la partitura de Debussy fins a toscos blancs i negres: cadascun dels tres moviments semblava plantejat com a blocs granítics en la seva estructura interna, sense lligams i sense la sensualitat inherent al magistral poema simfònic del músic francès. En definitiva, un concert amb molt d’interès sobre el paper, però materialitzat amb resultats que van quedar a mitges. Una veritable llàstima…</p>
    </article>
  </body>
</html>