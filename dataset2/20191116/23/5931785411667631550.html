<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/poznata-jos-cetiri-putnika-na-euro-2020/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T23:10:20+00:00"/>
    <meta property="og:title" content="Poznata još četiri putnika na EURO 2020"/>
    <meta property="og:description" content="Poznate su još četiri reprezentacije koje će igrati na Evropskom prvenstvu naredne godine. Nemačka, Holandija, Austrija i Hrvatska izborile su direktan plasman na šampionat Evrope nakon današnjih kalifikacionih mečeva. Najlakši posao imali su Nemci, koji će trinaesti put uzastopno nastupiti na Evropskom prvenstvu. „Panceri“ su u prvom poluvremenu meča sa Belorusijom u Menhengladbahu čak 24 […]"/>
  </head>
  <body>
    <article>
      <h1>Poznata još četiri putnika na EURO 2020</h1>
      <address><time datetime="2019-11-16T23:10:20+00:00">16 Nov 2019, 23:10</time> by <a rel="author">Zile</a></address>
      <p>Poznate su još četiri reprezentacije koje će igrati na Evropskom prvenstvu naredne godine.</p>
      <p>Nemačka, Holandija, Austrija i Hrvatska izborile su direktan plasman na šampionat Evrope nakon današnjih kalifikacionih mečeva.</p>
      <p>Najlakši posao imali su Nemci, koji će trinaesti put uzastopno nastupiti na Evropskom prvenstvu. „Panceri“ su u prvom poluvremenu meča sa Belorusijom u Menhengladbahu čak 24 puta šutirali na gol rivala, ali je nakon 45 minuta bilo samo 1:0, a strelac je bio Ginter. U prvih 10 minuta nastavka Nemačka je osigurala pobedu preko Gorecke i Krosa, koji je postavio i konačan rezultat sedam minuta pre kraja. Treba reći i da Belorusi, tačnije Stasevič, nisu realizovali penal u 75. minutu.</p>
      <p>Iz ove grupe na EURO putuje i Holandija koja je osvojila neophodan bod u Belfastu. Severna Irska je bila bolji rival u prvom poluvremenu, imala znatno više prilika, a Stiven Dejvis je sa bele tačke šutirao preko gola u 32. minutu. U nastavku je Holandija kontrolisala dešavanja na terenu, a o tome govori i posed lopte – 71:29 u korist „lala“.</p>
      <p>Navijači Hrvatske strepeli su nešto manje od jednog časa u duelu sa Slovačkom u Rijeci. Gosti su golom Boženika dobili prvo poluvreme, čuvali prednost do 56. minuta, a onda su za četiri minuta dva puta matirani. Vlašić i Petković doneli su preokret, a sve je praktično bilo jasno posle isključenja Maka u 66. minutu. Brojčanu prednost iskoristio je Perišić za overu pobede i plasmana na EURO.</p>
      <p>Konačno, vizu za EP obezbedila je i Austrija koja nije imala problema sa Severnom Makedonijom, dok je u meču koji nije ništa odlučivao Poljska slavila u Jerusalimu.</p>
      <p>Grupa C</p>
      <p><b>Nemačka – Belorusija 4:0</b> (1:0)<br/><i>Ginter 41′, Gorecka 49′, Kros 53′, 83′</i></p>
      <p>
        <b>Severna Irska – Holandija 0:0</b>
      </p>
      <p>Grupa E</p>
      <p><b>Hrvatska – Slovačka 3:1</b> (0:1)<br/><i>Vlašić 56′, Petković 60′, Perišić 74′ – Boženik 36′</i></p>
      <p>Grupa G</p>
      <p><b>Austrija – Severna Makedonija 2:1</b> (1:0)<br/><i>Alaba 7′, Lainer 48′ – Stojanovski 90’+3′</i></p>
      <p><b>Izrael – Poljska 1:2</b> (0:1)<br/><i>Dabur 88′ – Krihovjak 4′, Pjontek 54′</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/braca-azar-razmontirala-rusiju-gol-san-marina-posle-dve-godine/"/>
        <a href="https://www.sportskacentrala.com/2019/11/15/dve-skandinavske-ekipe-se-pridruzile-ucenicima-evropskog-prvenstva-srbija-saznala-rivala-u-barazu/"/>
        <a href="https://www.sportskacentrala.com/2019/11/14/englezi-sedmicom-na-ep-turci-cesi-i-trikolori-zavrsili-posao/"/>
        <a href="https://www.sportskacentrala.com/2019/10/21/uefa-bez-milosti-nova-kazna-za-srbiju/"/>
        <a href="https://www.sportskacentrala.com/2019/10/15/tenzije-u-bukurestu-rumuni-obaraju-partizanov-rekord-norvezani-prete-prekidom/"/>
        <a href="https://www.sportskacentrala.com/2019/10/14/tragedija-u-sofiji-navijac-engleske-preminuo-uoci-meca-sa-bugarskom/"/>
        <a href="https://www.sportskacentrala.com/2019/10/12/azuri-u-zelenom-do-plasmana-na-ep-norvezani-sve-blizi-okrsaju-sa-srbijom-video/"/>
        <a href="https://www.sportskacentrala.com/2019/10/12/pjanic-ubacio-bosance-u-poslednji-vagon-vredna-pobeda-danske-nad-sajdzijama-video/"/>
        <a href="https://www.sportskacentrala.com/2019/09/23/uefa-kaznila-slovacku/"/>
      </related>
    </article>
  </body>
</html>