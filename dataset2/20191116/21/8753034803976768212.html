<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/kJxk4a/den-siste-overlevende-fra-hindenburg-ulykken-er-doed"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T21:16:19+00:00"/>
    <meta property="og:title" content="Den siste overlevende fra Hindenburg-ulykken er død"/>
    <meta property="og:description" content="Den siste gjenlevende fra ulykken med luftskipet Hindenburg, er død."/>
  </head>
  <body>
    <article>
      <h1>Den siste overlevende fra Hindenburg-ulykken er død</h1>
      <h2>Den siste gjenlevende fra ulykken med luftskipet Hindenburg, er død.</h2>
      <address><time datetime="2019-11-16T21:16:19+00:00">16 Nov 2019, 21:16</time> by <a rel="author">NTB-AP</a></address>
      <p>Werner Gustav Doehner var åtte år gammel da passasjerluftskipet tok fyr og styrtet i Lakehurst i New Jersey 6. mai 1937. Han fikk omfattende brannskader på armer og bein og i ansiktet, før moren hans greide å kaste ham og broren ut av infernoet.</p>
      <p>90-åringen døde på sykehus i Laconia i New Hampshire og ble bisatt fredag. Han var den siste gjenlevende av de 62 som overlevde ulykken. Hans far, søster og 34 andre mistet livet i brannen.</p>
      <p>Før 80-årsdagen for ulykken i 2017, fortalte Doehner om turen med luftskipet fra Frankfurt til marinebasen Lakehurst. Familien fra Tyskland var på vei til Mexico by, der faren jobbet i et legemiddelselskap.</p>
      <p>Faren filmet basen med kameraet sitt fra luftskipets spisesal, før han gikk tilbake til lugaren. Det var siste gang Doehner så ham.</p>
      <p>Da Hindenburg ankom fortøyningsmasta, begynte flammer å blafre på toppen av luftskipet, som var fylt med hydrogen.</p>
      <p>– Plutselig sto lufta i brann, fortalte Doehner.</p>
      <p>– Vi var nær vinduet, og min mor tok tak i broren min og kastet ham ut. Hun tok tak i meg, men falt bakover før hun fikk kastet meg ut også, sier han. Søsteren ble imidlertid for tung.</p>
      <p>– Da luftskipet nesten var på bakken bestemte hun seg for å komme seg ut, sier han. Moren brakk hofta i fallet.</p>
      <p>En hydrogenlekkasje var årsaken til ulykken, som markerte slutten på bruken av den brennbare gassen i luftskip.</p>
    </article>
  </body>
</html>