<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/16/san-diego-famiglia-sterminata-uccisi-anche-tre-bimbi_auxqM5KaZwaDZNlqA9n11H.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T21:42:00+00:00"/>
    <meta property="og:title" content="San Diego, famiglia sterminata: uccisi anche tre bimbi"/>
    <meta property="og:description" content="Cinque persone, tra le quali tre bambini di 5, 9 e 3 anni, sono rimaste uccise in una sparatoria avvenuta in una casa di Paradise Hill a San Diego. La polizia della città della California è stata chiamata questa mattina presto nell'abitazione dai vicini che hanno sentito gli spari. Un quarto bambino sarebbe rimasto ferito ed ora è in sala operatoria. Morti anche la madre dei piccoli e un uomo di 31 anni di cui non è stata però resa nota la relazione con la famiglia. Secondo le prime ricostruzioni, si sospetta che possa essere stato lui ad aprire il fuoco, rivolgendo poi l'arma contro se stesso. Il bambino rimasto ferito ha 11 anni. I quattro ragazzi, tutti maschi, vivevano con la madre di 29 anni in un appartamento di proprietà della nonna, vicino all'abitazione della famiglia, secondo quanto hanno riferito i vicini alla televisione locale. Secondo un'altra emittente locale, la prima chiamata al 911 è arrivata alle 6.49 ora locale: la polizia non avrebbe potuto parlare con chi chiamava ma si sentivano i rumori…"/>
  </head>
  <body>
    <article>
      <h1>San Diego, famiglia sterminata: uccisi anche tre bimbi</h1>
      <address>
        <time datetime="2019-11-16T21:42:00+00:00">16 Nov 2019, 21:42</time>
      </address>
      <p>Cinque persone, tra le quali tre bambini di 5, 9 e 3 anni, sono rimaste uccise in una sparatoria avvenuta in una casa di Paradise Hill a San Diego. La polizia della città della California è stata chiamata questa mattina presto nell'abitazione dai vicini che hanno sentito gli spari. Un quarto bambino sarebbe rimasto ferito ed ora è in sala operatoria. Morti anche la madre dei piccoli e un uomo di 31 anni di cui non è stata però resa nota la relazione con la famiglia. Secondo le prime ricostruzioni, si sospetta che possa essere stato lui ad aprire il fuoco, rivolgendo poi l'arma contro se stesso. Il bambino rimasto ferito ha 11 anni. I quattro ragazzi, tutti maschi, vivevano con la madre di 29 anni in un appartamento di proprietà della nonna, vicino all'abitazione della famiglia, secondo quanto hanno riferito i vicini alla televisione locale. Secondo un'altra emittente locale, la prima chiamata al 911 è arrivata alle 6.49 ora locale: la polizia non avrebbe potuto parlare con chi chiamava ma si sentivano i rumori di una lite di sottofondo. Durante una seconda telefonata, fatta dai familiari della giovane donna, si sono sentiti degli spari. La polizia ha confermato che non vi sono minacce per la comunità dopo la sparatoria dicendosi convinta che la persona che ha sparato è tra gli adulti rimasti uccisi.</p>
    </article>
  </body>
</html>