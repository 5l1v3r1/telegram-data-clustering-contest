<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/vimatv/mandra-sygklonizoun-oi-martyries-ton-katoikon-sti-mandra-dyo-xronia-meta/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T21:33:20+00:00"/>
    <meta property="og:title" content="Μάνδρα : Συγκλονίζουν οι μαρτυρίες των κατοίκων στη Μάνδρα, δύο χρόνια μετά"/>
    <meta property="og:description" content="Συγκλονίζουν οι περιγραφές των κατοίκων της Μάνδρας στο One Channel, δύο χρόνια μετά τη φονική πλημμύρα της 15ης Νοεμβρίου"/>
  </head>
  <body>
    <article>
      <h1>Μάνδρα : Συγκλονίζουν οι μαρτυρίες των κατοίκων στη Μάνδρα, δύο χρόνια μετά</h1>
      <h2>Συγκλονίζουν οι περιγραφές των κατοίκων της Μάνδρας στο One Channel, δύο χρόνια μετά τη φονική πλημμύρα της 15ης Νοεμβρίου</h2>
      <address><time datetime="2019-11-16T21:33:20+00:00">16 Nov 2019, 21:33</time> by <a rel="author">ΤοΒΗΜΑ Team</a></address>
      <p>Συγκλονίζουν οι περιγραφές των κατοίκων της Μάνδρας στο One Channel, δύο χρόνια μετά τη φονική πλημμύρα της 15ης Νοεμβρίου του 2017.</p>
      <p>Τότε, 24 άνθρωποι έχασαν τη ζωή τους, πολλές οικογένειες βρέθηκαν στο δρόμο, ενώ σπίτια και καταστήματα, καταστράφηκαν ολοσχερώς.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>«Κάναμε και εμείς ό,τι μπορέσαμε» λέει η κ. Ανθή στην κάμερα του One Channel. «Εδώ ρίξαμε μπετά. Τα είχε πάρει όλα ο χείμαρρος. Μπείτε μέσα να δείτε. Και την μητέρα μου εδώ τη σώσαμε, θα πνιγόταν» λέει βουρκωμένη και δείχνει το κατεστραμμένο σπίτι της.</p>
      <p>Η κ. Ανθή, με αφοσίωση και πολλή προσωπική δουλειά, δύο χρόνια μετά τα τραγικά γεγονότα, προσπαθεί να σταθεί στα πόδια της αφού ο χείμαρρος κατέστρεψε όλη της την περιουσία.</p>
      <p>Τα περισσότερα σπίτια και οι επιχειρήσεις από τα περίπου 1.000 που καταστράφηκαν στην Μάνδρα, ξαναφτιάχτηκαν από την αρχή και με πολύ κόπο.</p>
      <p>Ωστόσο, όπως μας λένε οι κάτοικοι, «τα 8.000 ευρώ της κρατικής βοήθειας δεν ήταν αρκετά ούτε για τα αναγκαία».</p>
      <h3>«Δεν ήταν αναγκαία τα 8.000 ευρώ»</h3>
      <p>Μιλώντας στο One Channel, ο αντιδήμαρχος Παναγιώτης Κολοβέντζος σημειώνει πως «το πρώτο βοήθημα το έχουν πάρει οι κάτοικοι. Από εκεί και πέρα κάποιοι δεν πήραν αποζημιώσεις. Για παράδειγμα, σε δύο σπίτια στον ίδιο χώρο, ένας ιδιοκτήτης είχε τον πατέρα του και τη μάνα του, ενώ στο άλλο δίπλα έμενε η οικογένειά του. Αποζημιώθηκε για το ένα σπίτι, ενώ για το δεύτερο δεν πήρε τίποτα».</p>
      <p>Παρά τις προσπάθειες να επανέλθει ο δήμος στους κανονικούς του ρυθμούς δύο χρόνια από την φονική πλημμύρα, τα σημάδια ακόμα στοιχειώνουν τις μνήμες των κατοίκων.</p>
      <p>Περπατώντας στην Μάνδρα, βλέπεις πωλητήρια σπιτιών, μαγαζιά που έβαλαν λουκέτα και κατεστραμμένες από την πλημμύρα επιχειρήσεις.</p>
      <p>Πάντως, τα αντιπλημμυρικά έργα αναμένεται να ολοκληρωθούν έως το τέλος του έτους.</p>
      <p>Με τη συμβολή της ΠΑΕ Ολυμπιακός ολοκληρώθηκαν οι εργασίες ανακατασκευής στον δημοτικό κινηματογράφο της Μάνδρας αλλά στην πλατεία Κοροπούλη όπου τα πρώτα λουλούδια ήδη άνθισαν.</p>
      <figure>
        <iframe src="https://www.youtube.com/embed/Nxxz-8mkgLM" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/ellada/sygklonizoun-oi-perigrafes-ton-katoikon-tis-mandras-sto-one-channel/">onetv.gr</a></p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>