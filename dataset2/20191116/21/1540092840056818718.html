<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197614/o-prigkipas-antrioy-ypostirizei-pos-den-thymatai-ti-gynaika-poy-ton-emplekei-stin-ypothesi-epstain"/>
    <meta property="og:site_name" content="CNN.gr"/>
    <meta property="article:published_time" content="2019-11-16T21:35:15+00:00"/>
    <meta property="og:title" content="O πρίγκιπας Άντριου υποστηρίζει πως δεν θυμάται τη γυναίκα που τον εμπλέκει στην υπόθεση Επστάιν"/>
    <meta property="og:description" content="Ο πρίγκιπας Άντριου δηλώνει σε συνέντευξή του που θα μεταδοθεί απόψε στην εκπομπή Newsnight του BBC ότι δεν θυμάται να έχει συναντηθεί με την γυναίκα που..."/>
  </head>
  <body>
    <article>
      <h1>O πρίγκιπας Άντριου υποστηρίζει πως δεν θυμάται τη γυναίκα που τον εμπλέκει στην υπόθεση Επστάιν</h1>
      <h2>Ο πρίγκιπας Άντριου δηλώνει σε συνέντευξή του που θα μεταδοθεί απόψε στην εκπομπή Newsnight του BBC ότι δεν θυμάται να έχει συναντηθεί με την γυναίκα που καταγγέλλει ότι εξαναγκάσθηκε να έχει σεξουαλικές σχέσεις μαζί του όταν ήταν ανήλικη και εκφράζει την λύπη του για την σκιά που έχει ρίξει στην βρετανική βασιλική οικογένεια η εμπλοκή του ονόματός του στην υπόθεση Επστάιν.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:35 , 16 November 2019</p>
      <p>«Δεν θυμάμαι καθόλου να έχω ποτέ συναντήσει αυτήν την γυναίκα», δηλώνει ο<b> δεύτερος γιος της βασίλισσας της Αγγλίας Ελισάβετ Β'</b> για την υπόθεση της <b>Βιρτζίνια Ρόμπερτς,</b> μίας από τις μηνύτριες στην υπόθεση Επστάιν, η οποία δηλώνει ότι εξαναγκάσθηκε να έχει σεξουαλικές σχέσεις με τον πρίγκιπα Άντριου στο Λονδίνο το 2001, όταν ήταν 17 ετών, και στην συνέχεια άλλες δύο φορές, στην Νέα Υόρκη και στο ιδιωτικό νησί του Επστάιν στην Καραϊβική.</p>
      <p>«Ο πρίγκιπας γνωρίζει ακριβώς τι έχει κάνει και ελπίζω ότι θα είναι ειλικρινής», είχε δηλώσει ενώπιον αμερικανικού δικαστηρίου στην Νέα Υόρκη στο τέλος του Αυγούστου η Βιρτζίνια Ρόμπερτς, όταν μαζί με 15 ακόμη γυναίκες είχε καταθέσει ενώπιον της αμερικανικής δικαιοσύνης, λίγο πριν οι κατηγορίες κατά του Τζέφρι Επστάιν εκπέσουν μετά την αυτοκτονία του.</p>
      <p>Μία φωτογραφία που <b>δείχνει τον πρίγκιπα να αγκαλιάζει από την μέση την νεαρή γυναίκα</b> δημοσιεύθηκε τότε στα διεθνή μέσα ενημέρωσης. Στο βάθος, φαίνεται η Γκισλέν Μάξγουέλ, κόρη του μεγιστάνα του Τύπου Ρόμπερτ Μάξγουελ. Πολλές γυναίκες έχουν καταγγείλει ότι είχαν «<b>στρατολογηθεί</b>» από αυτήν την φίλη του Επστάιν και του πρίγκιπα Άντριου.</p>
      <p>Στην συνέντευξή του στο BBC που μαγνητοσκοπήθηκε το βράδυ της Πέμπτης, ο πρίγκιπας Άντριου δηλώνει ότι <b>κατηγορεί «κάθε μέρα» τον εαυτό του που συνέχισε να κάνει παρέα με τον Τζέφρι Επστάιν</b> μετά την αποφυλάκισή του το 2010, αφού εξέτισε ποινή φυλάκισης μετά την καταδίκη του το 2008 για εκπόρνευση νεαρών γυναικών στην Φλόριντα.</p>
      <p>Το ότι συνέχισα να έχω σχέσεις με τον Τζέφρι Επστάιν «<b>δεν ήταν πρέπον για ένα μέλος της βασιλικής οικογένειας»</b>, δηλώνει ο πρίγκιπας Άντριου εκφράζοντας την λύπη του που έφερε τα μέλη της οικογενείας του σε δύσκολη θέση.</p>
      <p>Το Παλάτι του Μπάκιγχαμ έχει διαψεύσει επανειλημμένως οποιαδήποτε ανάρμοστη συμπεριφορά εκ μέρους του πρίγκιπα Άντριου.</p>
      <p>Κατηγορούμενος για σεξουαλικές επιθέσεις κατά ανηλίκων, ο Τζέφρι Επστάιν συνελήφθη και πάλι. Στις αρχές του Ιουλίου απαγγέλθηκαν εναντίον του κατηγορίες ότι είχε οργανώσει, επί σειρά ετών<b>, δίκτυο αποτελούμενο από δεκάδες κορίτσια,</b> που βρίσκονταν<b> υπό την εξουσία του</b>, τα οποία χρησιμοποιούσε για συνεδρίες μασάζ που εξελισσόταν σε βιασμό σε πολλές κατοικίες του, κυρίως στο Μανχάταν και την Φλόριντα.</p>
      <p>Ο Επστάιν, στα 66 του χρόνια, βρέθηκε νεκρός στο κελί του σε φυλακή της Νέας Υόρκης. Τα αποτελέσματα της αυτοψίας<b> έδειξαν αυτοκτονία δι' απαγχονισμού.</b></p>
      <p>Ο πρίγκιπας Άντριου έχει δηλώσει στο τέλος του Αυγούστου ότι ποτέ δεν είχε «δει» , ούτε «υποψιασθεί» πράξεις σεξουαλικής κακοποίησης εκ μέρους του Τζέφρι Επστάιν.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197496/vretania-dorean-internet-ethnikopoiiseis-kai-dimosies-ependyseis-yposxetai-o-kormpin">Βρετανία: Δωρεάν Ίντερνετ, εθνικοποιήσεις και δημόσιες επενδύσεις υπόσχεται ο Κόρμπιν</a>
        </li>
        <li>
          <a href="https://www.cnn.gr/news/kosmos/story/197312/vretania-meta-tis-voyleytikes-ekloges-tha-oristei-eyropaios-epitropos">Βρετανία: Μετά τις βουλευτικές εκλογές θα οριστεί Ευρωπαίος Επίτροπος</a>
        </li>
        <li>
          <a href="https://www.cnn.gr/news/kosmos/story/196951/toyrkia-arxisan-oi-epanapatrismoi-tzixantiston-toy-isis">Τουρκία: Άρχισαν οι «επαναπατρισμοί» τζιχαντιστών του ISIS</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/43298/prigkipas-antrioy">ΠΡΙΓΚΙΠΑΣ ΑΝΤΡΙΟΥ</a>
        </li>
        <li>
          <a href="https://www.cnn.gr/eidhseis/tag/743/vretania">ΒΡΕΤΑΝΙΑ</a>
        </li>
        <li>
          <a href="https://www.cnn.gr/eidhseis/tag/21728/vasilikh-oikogeneia">ΒΑΣΙΛΙΚΗ ΟΙΚΟΓΕΝΕΙΑ</a>
        </li>
        <li>
          <a href="https://www.cnn.gr/eidhseis/tag/80398/skandalo-epstain">ΣΚΑΝΔΑΛΟ ΕΠΣΤΑΙΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/16/197593/snapshot/2397867.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197605/snapshot/2758684.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197606/snapshot/AP_19320597925555.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197565/snapshot/2756305.jpg"/>
      </figure>
    </article>
  </body>
</html>