<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/16/consumer-spend-survey-by-national-statistical-office.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T21:23:00+00:00"/>
    <meta property="og:title" content="തിരിച്ചടി ഭയം; എൻഎസ്ഒ സർവേ ഉപേക്ഷിക്കാൻ കേന്ദ്രം"/>
    <meta property="og:description" content="ന്യൂഡൽഹി ∙ രാജ്യത്തെ ഉപഭോഗച്ചെലവ് 40 വർഷത്തിനിടയിൽ ഏറ്റവും കുറവെന്നു കണ്ടെത്തിയ ദേശീയ സ്റ്റാറ്റിസ്റ്റിക്കൽ ഓഫിസിന്റെ (എൻഎസ്ഒ) സർവേ ഉപേക്ഷിക്കാൻ.consumer spend survey. national statistical office. nso . Malayalam News. Manorama Online.India News. National News. Malayalam News. Manorama Online"/>
  </head>
  <body>
    <article>
      <h1>തിരിച്ചടി ഭയം; എൻഎസ്ഒ സർവേ ഉപേക്ഷിക്കാൻ കേന്ദ്രം</h1>
      <address><time datetime="2019-11-16T21:23:00+00:00">16 Nov 2019, 21:23</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ രാജ്യത്തെ ഉപഭോഗച്ചെലവ് 40 വർഷത്തിനിടയിൽ ഏറ്റവും കുറവെന്നു കണ്ടെത്തിയ ദേശീയ സ്റ്റാറ്റിസ്റ്റിക്കൽ ഓഫിസിന്റെ (എൻഎസ്ഒ) സർവേ ഉപേക്ഷിക്കാൻ കേന്ദ്രസർക്കാർ തീരുമാനം. ഗ്രാമീണ മേഖലയിൽ സാമ്പത്തിക പ്രതിസന്ധിയും ദാരിദ്ര്യവും രൂക്ഷമാണെന്നു സർവേ കണ്ടെത്തിയതായി കഴിഞ്ഞ ദിവസം വാർത്ത വന്നിരുന്നു. തെളിവുകൾ തിരിച്ചടിക്കുമെന്നതിനാൽ സർവേ ഫലം കേന്ദ്രസർക്കാർ പുറത്തിറക്കിയിരുന്നില്ല.</p>
      <p>സർവേ ഫലം മാധ്യമങ്ങളിൽ വാർത്തയാകുകയും കോൺഗ്രസ് അടക്കമുള്ള പ്രതിപക്ഷകക്ഷികൾ ശക്തമായി പ്രതികരിക്കുകയും ചെയ്തതോടെയാണ്, വിവരം ശേഖരിച്ചതിൽ അപാകതയുണ്ടെന്നും അവ പൂർണമല്ലെന്നുമുള്ള കാരണങ്ങളാൽ സർവേ ഫലം പ്രസിദ്ധീകരിക്കുന്നില്ലെന്നു കേന്ദ്ര സ്റ്റാസ്റ്റിക്സ്, പദ്ധതി നിർവഹണ മന്ത്രാലയം അറിയിച്ചത്. 2017–18 ലെ സർവേയാണിത്. 2020–21 ൽ അടുത്ത സർവേ നടത്തുന്നതിനെക്കുറിച്ചു പഠിക്കുകയാണെന്നും മന്ത്രാലയം അറിയിച്ചു.</p>
      <p>2011–12 ലാണ് ഇതിനു മുൻപു സർവേ നടന്നത്. ജിഡിപി അടിസ്ഥാന വർഷം നിശ്ചയിക്കുന്നതിനടക്കം ഇതാണ് ഉപയോഗിക്കുന്നത്. ഇപ്പോഴത്തെ സർവേ ഫലം തള്ളിക്കളയുന്നതിനർഥം കഴിഞ്ഞ 10 വർഷത്തെ ദാരിദ്ര്യത്തെക്കുറിച്ചുള്ള സൂചികകളൊന്നും ലഭ്യമാകില്ലെന്നതാണ്. 2009–10ൽ സർവേ നടത്തിയപ്പോഴും സാമ്പത്തിക പ്രതിസന്ധിയുടെ പ്രതിഫലനങ്ങളുണ്ടായിരുന്നു. </p>
      <p>
        <b>സർവേ കണ്ടെത്തിയത്</b>
      </p>
      <p>∙ ഗ്രാമ മേഖലകളിൽ ഉപഭോഗച്ചെലവ് 2011–12 നെ അപേക്ഷിച്ച് 8.8% കുറഞ്ഞു. 2011–12 ൽ ഗ്രാമങ്ങളിൽ പ്രതിമാസം 1217 രൂപ ആയിരുന്നത് 2017–18 ൽ 1100 രൂപയായി. നഗരമേഖലകളിൽ പണം ചെലവിടുന്നത് 2 % കൂടി. 2212 രൂപ (2011–12) ആയിരുന്നത് 2256 (2017–18) ആയി. മൊത്തം ഉപഭോഗച്ചെലവിൽ 3.7% കുറവ്. 2011–12 ൽ 1501 രൂപയായിരുന്നത് 2017–18 ൽ 1446 രൂപയായി.</p>
      <p>∙ ഗ്രാമ മേഖലകളിൽ ഭക്ഷണത്തിനു ചെലവാക്കുന്ന തുകയിലും കുറവ്. 2011–12 ൽ മാസം 643 രൂപയായിരുന്നത് 2017–18 ൽ 580 രൂപയായി. അത്യാവശ്യത്തിനല്ലാതെ ചെലവഴിക്കുന്ന തുക കുറഞ്ഞു.</p>
      <p>∙ 2009–10 നേക്കാൾ (1054 രൂപ) 2011–12 ൽ ഗ്രാമീണ മേഖലയിൽ 15 ശതമാനവും (1217 രൂപ) നഗരമേഖലയിൽ 11.5 ശതമാനവും (1984 രൂപ – 2212 രൂപ) വളർച്ച.</p>
    </article>
  </body>
</html>