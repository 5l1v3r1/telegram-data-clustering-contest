<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_ci-treba-vidnovlyuvati-valyutne-kredituvannya-dumka-finansista/938339"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T21:10:00+00:00"/>
    <meta property="og:title" content="Чи треба відновлювати валютне кредитування: думка фінансиста"/>
    <meta property="og:description" content="Валютне кредитування в Україні заборонили 2009-го - після світової фінансової кризи. Водночас з боку іноземних банків запит на його відновлення є. Не проти доларових кредитів сім'ї заробітчан та ті, хто отримує зарплату у валюті, розповів Gazeta.ua фінансовий експерт Олексій Кущ. ..."/>
  </head>
  <body>
    <article>
      <h1>Чи треба відновлювати валютне кредитування: думка фінансиста</h1>
      <address><time datetime="2019-11-16T21:10:00+00:00">16 Nov 2019, 21:10</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/preview/938/938339_w_300.jpg?v=0"/>
        <figcaption>Кредити у валюті населенню перестали видавати після світової фінансової кризи 2008-го. Сьогодні банки пропонують кредити у гривні у середньому під 20% річних. Фото: minfin.com.ua</figcaption>
      </figure>
      <p>Валютне кредитування в Україні заборонили 2009-го - після світової фінансової кризи. Водночас з боку іноземних банків запит на його відновлення є. Не проти доларових кредитів сім'ї заробітчан та ті, хто отримує зарплату у валюті, розповів <a href="https://gazeta.ua/">Gazeta.ua</a> фінансовий експерт <b>Олексій Кущ</b>.</p>
      <p>"Економічного ефекту від відновлення валютного кредитування не отримаємо. Економіка країни досі залежить від експорту сировинних товарів. А світова фінансова криза насамперед означає падіння цін на сировину. Незважаючи на ринковий плаваючий курс, гривня почне стрімко знецінюватися. За таких умов більшість валютних кредитів стануть проблемними", - пояснює Кущ.</p>
      <p>Додає, що кредити у валюті не вигідні українцям.</p>
      <p>"Люди у першу чергу в кредит купуватимуть автомобілі та квартири. Останні роки на ринку житла був сплеск. Кількість новобудов зростала, але ціни залишалися помірними. Згадаймо докризові ціни на нерухомість, коли люди активно брали валютну іпотеку. Вони були значно вищими. Якщо валютне кредитування відновлять, квадратний метр однозначно подорожчає", - попередив фінансист.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_u-nacbanku-rozpovili-koli-krediti-podeshevshayut/924301"/>
      </related>
      <p>За його словами, треба змінювати державну політику і знижувати ставки за гривневими кредитами. Національна валюта має бути ключовою для кредитування населення.</p>
      <p>"Українці мають довіряти курсовій, інфляційній, регулятивній політиці Нацбанку, щоб не боятися нести гроші чи брати кредити в банках. Натомість НБУ переслідують корупційні скандали. Люди ще не забули попередній "банкопад", - резюмував Кущ.</p>
      <blockquote>З початку року Нацбанк запровадив понад 30 валютних послаблень. Вони насамперед стосувалися бізнесу. Йдеться про скасування обов'язкового продажу валютної виручки та обмежень виведення грошей з країни. З 5 листопада населенню дозволили купувати валюту без обмежень за сумою. Раніше ліміт становив 150 тис. грн у день.</blockquote>
    </article>
  </body>
</html>