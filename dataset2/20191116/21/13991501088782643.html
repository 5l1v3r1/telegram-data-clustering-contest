<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501210-sbornaya-ukrainy-progulka-trenirovka-na-stadione-rajko-mitich-i-istoriya-ot-mauro-tassotti"/>
    <meta property="og:site_name" content="Dynamomania.com"/>
    <meta property="article:published_time" content="2019-11-16T21:48:00+00:00"/>
    <meta property="og:title" content="Сборная Украины: прогулка, тренировка на стадионе &quot;Райко Митич&quot; и история от Мауро Тассотти"/>
    <meta property="og:description" content="Сьогодні вранці синьо-жовті здійснили традиційну півгодинну прогулянку біля готелю. Збірна розмістилася в тій частині Белграда, яку називають «новим містом»: тут фешенебельні готелі та офісні центри чергуються з характерними багатоповерхівками часів соціалістичного табору."/>
  </head>
  <body>
    <article>
      <h1>Сборная Украины: прогулка, тренировка на стадионе "Райко Митич" и история от Мауро Тассотти</h1>
      <address>
        <time datetime="2019-11-16T21:48:00+00:00">16 Nov 2019, 21:48</time>
      </address>
      <p>
        <b>Сьогодні вранці синьо-жовті здійснили традиційну півгодинну прогулянку біля готелю. Збірна розмістилася в тій частині Белграда, яку називають «новим містом»: тут фешенебельні готелі та офісні центри чергуються з характерними багатоповерхівками часів соціалістичного табору.</b>
      </p>
      <p>Та головним у променаді є свіже повітря та гарна погода, а вона в сербській столиці як для середини листопада чудова — 20 градусів тепла.</p>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D0%B3%D1%83%D0%BB-%D0%B1%D0%B5%D0%BB-1-min.jpg"/>
      </figure>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D0%B3%D1%83%D0%BB-%D0%B1%D0%B5%D0%BB-2-min.jpg"/>
      </figure>
      <p>Фото Павла Кубанова</p>
      <p>Одразу після прогулянки гравці відправилися на теоретичне заняття. Після аналізу сильних та слабких якостей опонентів синьо-жовті відпрацьовували запропоновані тренерським штабом варіанти ведення гри під час офіційного тренування на стадіоні «Райко Мітич». Характерною особливістю цієї арени є дуже довгий тунель, що веде від зони роздягалень до поля. Цей прохід, схожий на військовий бункер, фани белградської «Црвени Звезди», для якої це домашня арена, називають «тунелем смерті».</p>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D1%81%D1%82%D0%B0%D0%B4-%D1%81%D0%B5%D1%80%D0%B1-32-min.jpg"/>
      </figure>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D1%82%D1%80%D0%B5%D0%BD-%D0%B1%D0%B5%D0%BB-444-min.jpg"/>
      </figure>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D1%82%D1%80%D0%B5%D0%BD-%D0%B1%D0%B5%D0%BB-555-min.jpg"/>
      </figure>
      <p>Фото Павла Кубанова</p>
      <p>В офіційному тренуванні збірної України взяли участь усі 25 гравців, з яких Андрій Шевченко сьогодні до кінця доби обере 23-х для заявки на матч.</p>
      <p>Цікаву історію про гру на «Маракані», як називають стадіон «Райко Мітич» сербські фани, розповів тренер збірної України Мауро Тассотті. 31 рік тому, у 1988-му, Мауро у складі «Мілана» провів тут свій перший виїзний міжнародний поєдинок — у рамках 1/8 фіналу Кубку чемпіонів. Матч-відповідь проти «Црвени Звезди» був зупинений за рахунку 1:0 на користь господарів через безпросвітний туман. Перегравання другого тайму було призначене на наступний день. Гра закінчилася внічию — 1:1, а в серії післяматчевих пенальті «Мілан» переміг і вийшов до наступного раунду. Андрій Шевченко на белградській арені ніколи не грав, але переможний досвід Тассотті вважає гарною прикметою…</p>
      <p>Заключні приготування та напрацювання тактичних схем максимально наближають команду до завтрашнього поєдинку, який розпочнеться незвично рано — о 16-й годині за київським часом.</p>
      <p>Завтра на команду чекає об’єднаний сніданок/обід та ранній виїзд на матч — о 14.15 за Києвом.</p>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D1%82%D1%80%D0%B5%D0%BD-%D0%B1%D0%B5%D0%BB-666-min.jpg"/>
      </figure>
      <figure>
        <img src="https://ffu.ua/photos/zbirna/%D0%BB%D0%B8%D1%81%D1%82%D0%BE%D0%BF%D0%B0%D0%B4-2019/%D1%82%D1%80%D0%B5%D0%BD-%D0%B1%D0%B5%D0%BB-222-min.jpg"/>
      </figure>
      <p>Фото Павла Кубанова</p>
      <p>А далі — непросте випробування в гостьовому матчі із сербами. Однак синьо-жовті завжди прагнуть зіграти якнайкраще й подарувати позитивні емоції своїм уболівальникам. І навіть якщо на стадіоні їх буде дуже мало (56 членів офіційної делегації), хлопці серцем відчуватимуть багатомільйонну армію фанів, що підтримують Україну не лише на теренах неньки, а й по всьому світу.</p>
      <p>
        <b>Олександр Гливинський, прес-секретар національної збірної України</b>
      </p>
      <footer>Источник: <a href="http://www.ffu.org.ua/">Официальный сайт УАФ</a></footer>
    </article>
  </body>
</html>