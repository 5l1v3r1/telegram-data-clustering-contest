<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621866/%D8%AD%D9%85%D9%84%D9%87-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%A8%D9%87-%D8%B1%D9%87%D8%A8%D8%B1-%D8%AD%D8%B2%D8%A8-%D8%A2%D8%A8%DB%8C-%D9%88-%D8%B3%D9%81%DB%8C%D8%AF-%D8%A8%D8%B1%D8%A7%DB%8C-%D8%AA%D8%B4%DA%A9%DB%8C%D9%84-%DA%A9%D8%A7%D8%A8%DB%8C%D9%86%D9%87-%D8%A8%D8%A7-%D8%A7%D8%A6%D8%AA%D9%84%D8%A7%D9%81-%D8%A7%D8%AD%D8%B2%D8%A7%D8%A8-%D8%B9%D8%B1%D8%A8"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T21:24:00+00:00"/>
    <meta property="og:title" content="حمله نتانیاهو به رهبر حزب آبی و سفید برای تشکیل کابینه با ائتلاف احزاب عرب"/>
    <meta property="og:description" content="&quot;بنیامین نتانیاهو&quot; نخست وزیر رژیم صهیونیستی شنبه‌شب با انتقاد از &quot;بنی گانتس&quot; رهبر حزب آبی و سفید برای تشکیل کابینه با ائتلاف مشترک احزاب عرب گفت که این اقدام فاجعه‌ بارتر از برگزاری سومین انتخابات زودهنگام است."/>
  </head>
  <body>
    <article>
      <h1>حمله نتانیاهو به رهبر حزب آبی و سفید برای تشکیل کابینه با ائتلاف احزاب عرب</h1>
      <address>
        <time datetime="2019-11-16T21:24:00+00:00">16 Nov 2019, 21:24</time>
      </address>
      <p>
        <i>"بنیامین نتانیاهو" نخست وزیر رژیم صهیونیستی شنبه‌شب با انتقاد از "بنی گانتس" رهبر حزب آبی و سفید برای تشکیل کابینه با ائتلاف مشترک احزاب عرب گفت که این اقدام فاجعه‌ بارتر از برگزاری سومین انتخابات زودهنگام است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش تارنمای شبکه تلویزیونی "فلسطین الیوم"، نتانیاهو تلاش می‌کند تا جایی که می‌تواند تمامی اعضا و نمایندگان کنست از حزب لیکود را علیه رهبر حزب آبی و سفید بسیج کند و مانع از تشکیل دولت ائتلافی با حمایت از فهرست مشترک احزاب عرب ساکن سرزمین‌های اشغالی شود.</p>
      <p>فهرست مشترک احزاب عرب که شامل ائتلاف چهار حزب قدرتمند "جبهه دموکراتیک برای صلح و مساوات (هدش) "، "تجمع دموکراتیک ملی (بلد) "، "فهرست اعراب متحد" و "جنبش عربی تغییر (تعال) " است، در انتخابات اخیر کنست توانست ۱۳ کرسی از ۱۲۰ کرسی را به خود اختصاص دهد.</p>
      <figure>
        <img src="https://aftabnews.ir/files/fa/news/1398/8/25/360021_973.jpg"/>
      </figure>
      <p>رهبر حزب لیکود در گفت و گوی تلفنی با وزرا و اعضای کنست گفت، شواهد موجود نشان می‌دهد، گانتس درصدد تشکیل دولت اقلیت با همکاری فهرست مشترک احزاب عرب است.</p>
      <p>نتانیاهو نسبت به حضور احزاب مشترک عرب در کابینه هشدار داد و از تمامی وزیران و اعضای لیکود خواست که به صورت گسترده با این اقدام گانتس مخالفت کنند.</p>
      <p>وی بار دیگر به وزیران کابینه و اعضای لیکود گفت: برگزاری سومین انتخابات (زودهنگام) یک گزینه فاجعه آمیز است، اما فاجعه آمیزتر از آن تشکیل کابینه اقلیت با حمایت احزاب عرب است.</p>
      <p>یکی از نگرانی های نتانیاهو این است که در صورت نخست وزیری گانتس، وی به خاطر پرونده‌های فساد، بار دیگر محاکمه و روانه زندان شود.</p>
      <p>نتانیاهو در چهار پرونده فساد شامل عناوین "۱۰۰۰"، "۲۰۰۰"، "۳۰۰۰"، "۴۰۰۰" متهم به دریافت رشوه، سوء استفاده از قدرت و خیانت است.</p>
      <p>این درحالی است که برخی اخبار غیر رسمی حکایت از آن دارد که گانتس و "آویگدور لیبرمن" رهبر حزب "یسرائیل بیتنو" (اسرائیل خانه ماست) در خصوص تشکیل کابینه ائتلافی و جلوگیری از برگزاری سومین انتخابات زودهنگام در سال جاری میلادی توافق کردند.</p>
      <p>یک هفته پیش بود که نمایندگان این دو حزب به توافق اولیه برای تشکیل کابینه رژیم صهیونیستی دست یافته بودند.</p>
      <p>گانتس با ائتلاف حزب لیبرمن نیز نمی‌تواند تشکیل کابینه دهد، چرا که شمار کرسی‌های دو حزب تنها به ۴۱ کرسی خواهد رسید، درحالی که تشکیل کابینه نیازمند آن است که حزب پیروز ۶۱ کرسی یعنی نصف به اضافه یک را به دست آورد، به همین دلیل دست به دامان احزاب مشترک عرب شده است.</p>
      <p>در بیست و دومین انتخابات کنست که ۱۷ سپتامبر (۲۶ شهریور) برگزار شد، ائتلاف "آبی و سفید" به رهبری گانتس، ۳۳ کرسی را کسب کرد و حزب یسرائیل بیتنو هشت کرسی را به دست آورد.</p>
      <p>گانتس چهار روز دیگر فرصت دارد تا دولت ائتلافی با دیگر احزاب را تشکیل دهد، وی اول آبان ماه و پس از شکست دوباره نتانیاهو در تشکیل کابینه، از سوی "رووین ریولین" رئیس رژیم صهیونیستی مأمور تشکیل کابینه شد.</p>
      <p>در صورت ناکامی گانتس برای همراه کردن دیگر احزاب در تشکیل کابینه، باید برای سومین بار در سال جاری میلادی، انتخابات زودهنگام برگزار شود.</p>
    </article>
  </body>
</html>