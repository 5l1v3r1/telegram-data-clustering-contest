<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-afhanistan/30275675.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-16T21:56:32+00:00"/>
    <meta property="og:title" content="В Афганістані після зірваного обміну заручників талібів убили двох прокурорів"/>
    <meta property="og:description" content="В Афганістані невідомі застрелили двох прокурорів і поранили ще двох у подіях навколо зірваного обміну з талібами їхніх західних заручників на діячів ісламістів. Як повідомив речник Генеральної прок"/>
  </head>
  <body>
    <article>
      <h1>В Афганістані після зірваного обміну заручників талібів убили двох прокурорів</h1>
      <address>
        <time datetime="2019-11-16T21:56:32+00:00">16 Nov 2019, 21:56</time>
      </address>
      <p>В Афганістані невідомі застрелили двох прокурорів і поранили ще двох у подіях навколо зірваного обміну з талібами їхніх західних заручників на діячів ісламістів.</p>
      <p>Як повідомив речник Генеральної прокуратури Афганістану Джамшид Расулі, прокурори в час нападу їхали на летовище Баграм під Кабулом, де на території військово-повітряної бази розташований спеціальний центр утримання «Парван», у якому перебувають чільні діячі ісламістів – руху «Талібан» і споріднених із ним угруповань.</p>
      <p>Там, зокрема, утримують Анаса Хаккані, молодшого брата Сіраджуддіна Хаккані, нинішнього провідника войовничої «Мережі Хаккані». Його і ще двох чільних талібів мали обміняти 15 листопада на американця й австралійця, які перебувають у заручниках у талібів. Цей обмін зірвався.</p>
      <p>Як сказав речник президента Афганістану Ашрафа Гані Седік Седіккі, всі троє в’язнів далі перебувають в урядовому ув’язненні. Він не пояснював, що пішло не так із обміном.</p>
      <p>За словами речника, уряд Афганістану нині «перебуває в процесі перегляду обмінів ув’язненими і ухвалить рішення, що буде ґрунтуватися на національних інтересах країни».</p>
      <p>Таліби заявили 15 листопада, що їхніх трьох в’язнів не доставили в місце й час, узгоджені на переговорах зі США.</p>
      <p>Як сказав тоді речник талібів, двоє професорів Американського університету Афганістану в Кабулі, нині 60-річний американець Стівен Кінґ і 48-річний австралієць Тімоті Вікс, викрадені ще в серпні 2016 року, далі перебувають у їхніх руках.</p>
      <p>Агентство «Ройтерз» того ж дня процитувало неназваного посадовця уряду Афганістану, який без подробиць заявив, що обмін відклалений.</p>
      <p>За тим повідомленням агентства, таліби казали, що їхніх в’язнів мали доставити літаком до Катару, але натомість повернули назад до в’язниці в Баграмі. Афганський посадовець, зі свого боку, сказав тоді, що «їх доставлять до Катару під наглядом США».</p>
      <p>«Мережа Хаккані», відома особливо жорстокими нападами в Афганістані, фактично є частиною ісламістського руху «Талібан».</p>
    </article>
  </body>
</html>