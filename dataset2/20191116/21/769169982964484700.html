<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.post852.com/290735/%e8%84%ab%e7%a8%bf/"/>
    <meta property="og:site_name" content="852郵報"/>
    <meta property="article:published_time" content="2019-11-16T21:00:00+00:00"/>
    <meta property="og:title" content="脫稿｜生活旅客博客"/>
    <meta property="og:description" content="幫852郵報寫博客近兩年，上星期第一次脫稿。話忙，係藉口，其實係因為完全冇心情寫任何嘢。本來一位認識咗1/4世紀嘅老友遠..."/>
  </head>
  <body>
    <article>
      <h1>脫稿｜生活旅客博客</h1>
      <address><time datetime="2019-11-16T21:00:00+00:00">16 Nov 2019, 21:00</time> by <a rel="author" href="https://www.post852.com/category/%e7%94%9f%e6%b4%bb%e3%80%82%e6%97%85%e8%a1%8c/" target="_blank">生活旅客</a></address>
      <p>幫852郵報寫博客近兩年，上星期第一次脫稿。話忙，係藉口，其實係因為完全冇心情寫任何嘢。</p>
      <p>本來一位認識咗1/4世紀嘅老友遠道由加拿大嚟探我，應該好開心。但愉快嘅心情，好快被香港傳嚟嘅各種新聞破壞淨盡。一個年輕嘅生命，只有22歲，就不明不白咁，喺極多疑問同恐懼中消逝。或者，有啲事係註定：22年前烏天暗地、傾盤暴雨中嘅所謂「回歸」，已註定會將一個曾經光輝璀燦嘅東方明珠帶向墮落同被摧毀嘅深淵，就如每個生命一出世就開始步向死亡一樣，係定數。</p>
      <p>今日，1111 光棍日（其實係和平紀念日），卻變成警棍日，何其諷刺。一群完全失控嘅所謂紀律部隊，毫不合理地向示威者開真槍、揸車衝向示威群眾、衝入大學恣意發放催淚彈，更口出惡言挑釁同指駡市民，形同土匪。香港警隊，已全然「回歸」50年代，更有過之而無不及，成為不折不扣嘅有牌爛仔、黑社會惡棍。而罪魁禍首，所謂嘅特首，一副狠毒嘴臉，重顛倒黑白，更將一連串嘅警暴事件輕描淡寫為個別事件，無恥歹毒之極至，無以復加。</p>
      <p>總之，香港被殘暴政權蹂躪至此，只能講令人痛心疾首，悲憤莫名。</p>
      <p>但做人總要擁抱希望，更要喺危難時保持高度冷靜同克制，至唔會令自己都墮入被仇恨吞噬嘅深淵。</p>
      <p>年輕人，請唔好再送命，係好唔值得。更加唔好破壞公共設施，因為咁樣只會嚴重影響民生，卻絲毫影響唔到權貴，反而畀鎮壓者藉口，對示威者施以極刑。</p>
      <p>請如榕樹盤堅韌活下去，只要不忘初心。一定要活得比這堆賣港人渣長，就會贏。 因為你哋來日方長，未來係屬於你哋，而唔係這堆老賊。</p>
      <p>請多多充實自己並好好活在當下。</p>
      <p>「要正面改變世界，我們必須學習做一個善良的強者！」</p>
      <p>年輕人，願你們茁壯成長。</p>
      <p>2019. 11. 11</p>
      <p>所有博客及專欄文章只代表作者本人意見，並不代表本報立場。</p>
    </article>
  </body>
</html>