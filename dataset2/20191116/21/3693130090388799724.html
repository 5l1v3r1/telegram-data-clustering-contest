<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/4-bilezigini-satip-aldi-her-biberonla-besliyor-1207653.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-16T21:27:00+00:00"/>
    <meta property="og:title" content="4 bileziğini satıp aldı! Her biberonla besliyor"/>
    <meta property="og:description" content="Antalya'da besicilikle uğraşan 3 çocuk annesi Fatma Öncel, 7 aylıkken prematüre doğan simental cinsi dişi buzağısı &quot;Kınalı Kız&quot; ile evinde özel olarak ilgileniyor."/>
  </head>
  <body>
    <article>
      <h1>4 bileziğini satıp aldı! Her biberonla besliyor</h1>
      <h2>Antalya'da besicilikle uğraşan 3 çocuk annesi Fatma Öncel, 7 aylıkken prematüre doğan simental cinsi dişi buzağısı "Kınalı Kız" ile evinde özel olarak ilgileniyor.</h2>
      <address>
        <time datetime="2019-11-16T21:27:00+00:00">16 Nov 2019, 21:27</time>
      </address>
      <p><b>Muratpaşa ilçesi Güzeloluk Mahallesi</b>'nde yaşayan 39 yaşındaki <b>Öncel</b>, eşinin kendisine aldığı <b>4 bileziği satarak yavrulu bir inek alıp hayvancılığa başladı.</b></p>
      <p>Öncel, 9 gün önce günlük işlerini yapmak için ahıra gittiğinde,  simental cinsi ineğinin 7 aylık dişi buzağı dünyaya getirdiğini gördü. Buzağıyı  eşinin de yardımıyla evine taşıyan Öncel, doğan yavrunun prematüre olduğunu fark  etti.</p>
      <p>Öncel, gazetecilere yaptığı açıklamada, "<b>Kınalı Kız</b>" adını verdiği  buzağısını buhar makinesiyle hayata döndürdüğünü söyledi.</p>
      <p>Buzağı dünyaya geldiğinden bu yana 9 gündür uyuyamadığını belirten  Öncel, "Yavru buzağıyı annesi dünyaya getirdiğinde 7 aylıktı. Biz 9 ay olmasını  bekliyorduk. Bir sabah kalktığımda yavrusunu yalıyordu. Annesi de biraz  rahatsızdı. Ben yavrunun öldüğünü zannettim." dedi.</p>
      <figure>
        <img src="https://images.bursadabugun.com/editor/haber/16112019/hayvancilik-yapan-fatma-oncel-premature-buzagiya-11963501-o-5dd05bbf47f8d.jpg"/>
      </figure>
      <p>
        <b>Buzağı doğduğu gün çok yorulduklarını anlatan Öncel, şöyle konuştu:</b>
      </p>
      <p>"Ailece seferber olduk. Doğduktan sonra iki saat kurutma makinesiyle  kuruttum çünkü baya ıslaktı. Güneş ışınlarına karşı korumak için iki gün karanlık  odada beklettik. Şu an sağlığı yerinde. Dün veterinerimiz geldi ve durumunun iyi  olduğunu söyledi. Buzağı için vitaminler verdi. Ben de 10 gün boyunca vitamin  iğnelerini vuracağım."</p>
      <p>Veterinerlerin, 'Bu buzağı yaşamaz, yaşaması ilginç bir olay.'  dediklerini anlatan Öncel, "Biz suni teneffüs yaptık. Normalde yapılmaması  gereken bir şey ama hayatta kalması için yapmak zorunda kaldık. Doktor bu  durumdan gurur duyduğunu söyledi." ifadelerini kullandı.</p>
      <p>
        <b>"2-3 gün buhar sayesinde buzağıyı kurtardım"</b>
      </p>
      <p>
        <b>Buzağı doğduğu zaman ciğerlerinde 'pis balgam' olduğunu belirten Öncel, 2-3 gün buhar vererek buzağıyı kurtardığını ve ona doktor gibi  davrandığını anlattı.</b>
      </p>
      <p>Buzağının kendisini annesi gibi gördüğünü ifade eden Öncel,  "Çocuklarım da onu çok seviyor. Kızım başında nöbet tutuyor. Ben ahıra indiğim  zaman o bakıyor. Hayvan deyip geçmemek lazım, onlar da çok duygusal. Benim sesimi  duyduğu zaman kafasını kaldırıyor. Beni annesi olarak görüyor. Herkes doğum  yapıyor. Doğurmak değil, büyütmek önemli." dedi.</p>
      <p>
        <b>"Ona 'kızım' diye sesleniyorum"</b>
      </p>
      <p>
        <b>Buzağının, evlerinin yeni üyesi olduğunu vurgulayan Öncel, şunları  söyledi:</b>
      </p>
      <p>"Onunla yaşamak çok güzel bir duygu. Evimizin neşesi oldu. Küçük bir  bebek gibi bizim için. Ona 'kızım' diye sesleniyorum. Çünkü o benim ikinci kızım  oldu. İyileştiği zaman onu diğer hayvanlarımın içine karıştırmayacağım. Küçük bir  kulübe yapıp özel besleyeceğim. Çünkü artık benim için çok değerli. Bir de şu an  annesini bilmiyor, emmiyor. Bunu ben kendim biberonla besleyeceğim. Ona 'Kınalı  Kız' ismini koydum. O da artık ismini benimsedi. Sabah işlerime başlamak için  aşağı iniyorum. Kınalı Kız'ı eşim ve kızıma bırakıyorum, onlar ilgileniyor. Geri  geldiğim zaman hemen biberonuna sütünü ısıtıyorum, veriyorum. Günde 4 biberon süt  veriyorum."</p>
    </article>
  </body>
</html>