<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klaebos-rop-til-ulvang/71733455"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T21:27:38+00:00"/>
    <meta property="og:title" content="Klæbos rop til Ulvang"/>
    <meta property="og:description" content="Johannes Høsflot Klæbo forstår Marit Bjørgens varsko godt og kommer med et forslag til FIS. - Det vil gjøre sporten mindre avhengige av snø, mener Klæbo."/>
  </head>
  <body>
    <article>
      <h1>Klæbos rop til Ulvang</h1>
      <h2>Johannes Høsflot Klæbo forstår Marit Bjørgens varsko godt og kommer med et forslag til FIS. - Det vil gjøre sporten mindre avhengige av snø, mener Klæbo.</h2>
      <address><time datetime="2019-11-16T21:27:38+00:00">16 Nov 2019, 21:27</time> by <a rel="author">Øyvind Godø</a></address>
      <p>Overfor Dagbladet slo Marit Bjørgen klimalarm tidligere i oktober og fortalte at hun er bekymret for om langrennssporten vil overleve.</p>
      <p><b>- Jeg er bekymret for framtida til sporten, rett og slett om langrennssporten vil overleve, sa Bjørgen til</b> <b>Dagbladet.</b></p>
      <p>- Se på breen i Val Senales, hvor utøverne skal nå. Jeg har vært der i 20 år og ser store endringer på hvor stor breen er. Det er veldig merkbart at den smelter.</p>
      <p>- Det er også stadig større ustabilitet om vinteren, blant annet når det gjelder hvor tidlig snøen kommer og hvor mye snø der. Jeg merker store endringer i løpet av de 20 åra jeg har vært på elitelag.</p>
      <h3>Klæbos forslag</h3>
      <p>Bjørgen har ledet an internasjonal langrenn i nesten to tiår.</p>
      <figure>
        <img src="https://dbstatic.no/71762326.jpg?imageId=71762326&amp;width=1024&amp;height=615"/>
        <figcaption><b>MINDRE SNØ:</b> Å finne snø blir vanskeligere og vanskeligere for langrennsløperne. Her Johannes Høsflot Klæbo fra langrennsåpningen på Beitostølen i fjor.. Foto: Bjørn Langsem / Dagbladet Vis mer</figcaption>
      </figure>
      <p>Johannes Høsflot Klæbo er nåtidas og framtidas ener. 23-åringen, som allerede har tre OL-gull og tre VM-gull på merittlista, kan ha 15 år igjen på toppnivå, om han skulle finne på å satse like lenge som Bjørgen.</p>
      <p>
        <b>Nå kommer trønderen med et forslag til Vegard Ulvang, leder for langrennskomiteen i FIS.</b>
      </p>
      <p>Klæbo vil ha 100 meter supersprint inn i verdenscupprogrammet. Han tror det vil gjøre det lettere for sporten å overleve.</p>
      <p>
        <b>- Jeg håper at supersprinten er kommet for å bli. Jeg tror det gjør det litt enklere for langrennssporten å møte utfordringene som venter, forteller Klæbo til Dagbladet.</b>
      </p>
      <p>
        <i>- Hvordan da?</i>
      </p>
      <p>
        <b>- Det kan skape større interesse, og det vil gjøre det enklere å arrangere renn. Det krever ikke så mye snø, og det kan arrangeres inne, påpeker verdenseneren.</b>
      </p>
      <p>- Det kan for så vidt arrangeres på rulleski også. Da er man ikke avhengig av snø. Det er viktig å være åpen for den nye supersprinten. Jeg tror det kan bli en veldig bra greie for skisporten.</p>
      <figure>
        <iframe src="https://www.youtube.com/embed/Mu3BE5Iaae8" width="640" height="360" data-service="Youtube" scrolling="no"/>
        <figcaption><b>- VAR DET SKUMMELT?:</b> Johannes Høsflot Klæbo har tidligere sagt at det verste med å vinne er å måtte snakke engelsk. Og resten av langrennsgutta passer på å tyne han litt for det. Han tok bronse under sprinten i Lahti, og måtte gjøre en pressekonferanse på engelsk. Reporter: Øyvind Godø / Video: Lise Rafaelsen / Dagbladet Vis mer</figcaption>
      </figure>
      <p>Klæbos budskap er klart:</p>
      <p>- Det hadde vært rått å få supersprinten inn i verdenscupen, synes han.</p>
      <h3>Ulvangs svar</h3>
      <p>Til Dagbladet svarer Vegard Ulvang følgende på Klæbos forslag:</p>
      <p>
        <b>- Da må han diskutere det med sine kolleger og trenere som igjen tar det til diskusjon i NSF - som, dersom de er enige kan fremme et forslag til langrennskomiteen i FIS, forteller Ulvang.</b>
      </p>
      <p>Den norske langrennslegenden og FIS-lederen<a href="https://www.dagbladet.no/sport/ulvang-slar-alarm-snokrisa-kan-gi-drastiske-endringer/70467026"> slo klimaalarm</a> i Dagbladet i fjor.</p>
      <p>Et av klimatiltakene som langrennssporten gjør, får vi se under formatet Ski Tour 2020, altså den norsk-svenske touren som går av stabelen i perioden 15. til 23. februar.</p>
      <p>
        <b>Her vil utøverne være pålagt å reise med VY-tog og -buss mellom de forskjellige arrangørstedene av hensyn til klimaet og miljøet. Om en utøver ikke tar toget, får vedkommende heller ikke starte neste renn.</b>
      </p>
      <p>Det har ikke Klæbo noe problem med det.</p>
      <h3>- Veldig, veldig bra</h3>
      <p>Tvert imot.</p>
      <p>
        <b>- Jeg må si at jeg synes togpåbudet er veldig, veldig bra. Vi skal leve av snø. For oss er det viktig at jorda er bærekraftig. Jeg synes de grepene som gjøres i Ski Tour er et riktig steg på vei, forteller Klæbo.</b>
      </p>
      <p>- At alle blir pålagt å ta tog, hvis ikke får du stille til start, er et riktig steg på veien. Så får vi håpe at det kan fortsette å utvikle seg og at vi blir mer og mer bærekraftig, hvis vi skal leve av sporten. Da trenger vi snø, påpeker 23-åringen.</p>
      <h3>- Signaleffekten som er viktig</h3>
      <p>Finn Hågen Krogh er enig med trønderen som har vært verdens beste langrennsløper de to siste sesongene.</p>
      <p>
        <b>- Togpåbudet i den nye touren er veldig greit. Verden reddes ikke der og da, men det er signaleffekten som er viktig. Vi skal klare å ta tog fra plass til plass. Om det kan bidra til noe positivt, er det supert. Det går ikke an å være negativ til det, sier Krogh til Dagbladet.</b>
      </p>
      <p>
        <i>- Er du enig med Klæbo om at supersprinten bør inn på verdenscupprogrammet?</i>
      </p>
      <p>- Ja, det kan være rom for det, synes jeg. Det kan løses på mange måter, for eksempel showrenn på fredagen før helgas renn. Da får man flere ekstremferdigheter inn i langrennssirkuset. Da blir det nok enda mer rendyrket. Jeg er veldig åpen for at det kan friske opp sporten, forteller finnmarkingen.</p>
    </article>
  </body>
</html>