<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/597713/ke-egine-mia-kali-syzitisi-enopsei-tis-synantisis-sto-verolino"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T21:02:00+00:00"/>
    <meta property="og:title" content="KE: Έγινε μια καλή συζήτηση ενόψει της συνάντησης στο Βερολίνο"/>
    <meta property="og:description" content="‘Εγινε μια καλή συζήτηση κατά τη συνάντηση του Προέδρου της Δημοκρατίας, Νίκου Αναστασιάδη, με την Ειδική Απεσταλμένη του ΓΓ του ΟΗΕ Τζέιν Χολ Λουτ, δήλωσε..."/>
  </head>
  <body>
    <article>
      <h1>KE: Έγινε μια καλή συζήτηση ενόψει της συνάντησης στο Βερολίνο</h1>
      <address><time datetime="2019-11-16T21:02:00+00:00">16 Nov 2019, 21:02</time> by <a rel="author">SigmaLive</a></address>
      <p><b>‘Εγινε μια καλή συζήτηση κατά τη συνάντηση του Προέδρου της Δημοκρατίας, Νίκου Αναστασιάδη, με την Ειδική Απεσταλμένη του ΓΓ του ΟΗΕ Τζέιν Χολ Λουτ, δήλωσε ο Κυβερνητικός Εκπρόσωπος, Πρόδρομος Προδρόμου, επισημαίνοντας πως η προσοχή είναι στραμμένη τώρα στην συνάντηση του Προέδρου Αναστασιάδη και του Τ/κ ηγέτη Μουσταφά Ακιντζί με τον ΓΓ του ΟΗΕ, Αντόνιο Γκουτέρες, στις 25 Νοεμβρίου, στο Βερολίνο.<br/></b> <br/>«Έγινε μια καλή συζήτηση ενόψει της συνάντησης που θα έχουμε στις 25 του μήνα στο Βερολίνο του Προέδρου της Δημοκρατίας με τον Τ/κ ηγέτη στην παρουσία και μετά την πρόσκληση του ΓΓ των ΗΕ», είπε ο κ. Προδρόμου, <a href="https://www.sigmalive.com/news/kypriako/597710/oloklirothike-i-synantisi-anastasiadi-lout">σε δηλώσεις στους δημοσιογράφους μετά το πέρας της συνάντησης του Προέδρου Αναστασιάδη με την κ. Λουτ.<br/></a> <br/>Επεσήμανε πως «ενόψει της συνάντησης της 25ης του μήνα θα ήταν καλύτερα να μην επεκταθούμε αυτή την ώρα. Η προσοχή είναι στραμμένη στην συνάντηση με τον ΓΓ».<br/> <br/>Ερωτηθείς αν ο στόχος της τριμερούς του Βερολίνου είναι να υπάρξει κατάληξη στους όρους αναφοράς, ο κ. Προδρόμου είπε "πως δεν θα ήταν αυτή την στιγμή χρήσιμο, ενόψει του γεγονότος ότι έχουμε την συνάντηση στις 25 του μήνα, να πούμε οτιδήποτε άλλο".</p>
    </article>
  </body>
</html>