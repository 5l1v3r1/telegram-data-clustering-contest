<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/derfor-skal-han-trekke-seg-unna-rampelyset/71828569"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T21:38:47+00:00"/>
    <meta property="og:title" content="Derfor skal han trekke seg unna rampelyset"/>
    <meta property="og:description" content="Aleksander Hetland har de siste ukene vært på «alles» lepper. Men etter «Skal vi danse» har han andre planer."/>
  </head>
  <body>
    <article>
      <h1>Derfor skal han trekke seg unna rampelyset</h1>
      <h2>Aleksander Hetland har de siste ukene vært på «alles» lepper. Men etter «Skal vi danse» har han andre planer.</h2>
      <address><time datetime="2019-11-16T21:38:47+00:00">16 Nov 2019, 21:38</time> by <a rel="author">Henriette Eilertsen</a></address>
      <p>NYDALEN (Dagbladet): Lørdag kveld kunne <a href="https://www.dagbladet.no/kjendis/aleksander-hetland-36-er-arets-vinner/71827930">Aleksander Hetland og Nadya Khamitskaya slippe jubelen løs</a> etter å ha blitt kåret til vinnere av <a href="https://www.dagbladet.no/kjendis/aleksander-hetland-36-er-arets-vinner/71827930">«Skal vi danse» 2019.</a></p>
      <p>Den tidligere svømmeren har de siste månedene vært på «alles» lepper og har imponert stort på parketten.</p>
      <p>Men et liv i rampelyset er imidlertid ikke noe han ser for seg i lengden.</p>
      <p>- Jeg gleder meg til å komme tilbake til mitt vanlige liv. Sånn som denne uken har jeg nesten ikke vært på jobb, så jeg har en del å ta igjen der, sa han til Dagbladet kort tid før finalen.</p>
      <p>- Jeg tror ikke jeg kommer til å bli værende i rampelyset for å være helt ærlig. Dette her har vært kjempekult fordi jeg føler det er noe som har utviklet meg, både som danser, men også mentalt. Det å prøve noe nytt i en periode har trigget meg, men jeg har ikke noe behov for å være på tv utover dette, fortsatte han.</p>
      <figure>
        <img src="https://dbstatic.no/71828614.jpg?imageId=71828614&amp;x=0&amp;y=0&amp;cropw=100&amp;croph=100&amp;width=643&amp;height=966"/>
        <figcaption><b>VINNER:</b> Aleksander og Nadya fikk full pott på alle dansene sine. Foto: TV 2 Vis mer</figcaption>
      </figure>
      <h3>Bonus</h3>
      <p>Videre forklarte vinneren at deltakelsen i danseprogrammet har vært noe han har hatt lyst til å teste.</p>
      <p>- Jeg har en karriere og en jobb jeg virkelig elsker og vil satse på, så det er prioriteringen min. «Skal vi danse» har vært en bonus, innrømmet han.</p>
      <p>- Jeg kan gjøre ting som er en bonus, men jeg kommer ikke til å dedikere livet mitt til å bli kjendis. Tenk om jeg blir «Skal vi danse-»Aleks, sa han lattermildt.</p>
      <p>36-åringen avslører også at han på nåværende tidspunkt ikke ser for seg blant annet Farmen kjendis.</p>
      <p>- Det verste som skje noensinne og som noen kan si til meg er at «han der Skal vi danse-Aleks, hva er egentlig han kjent for?».</p>
      <p>I tida som kommer skal han altså returnere til jobb, men også prioritere familie og venner.</p>
      <p>Svømmeren forlovet seg på nyttårsaften i fjor, da han gikk ned på kne og <a href="https://www.seher.no/kjendis/roper-detaljer-om-frieriet/71577247">fikk ja av sin utkårede, Kristina Eriksen</a>. Han innrømmer at hun fortjener mye oppmerksomhet når danseeventyret nå er over.</p>
      <p>- Jeg må dra på en tur med kjæresten min - sånn med en gang. Jeg skylder henne det. Det blir nok en raus Aleks i desember, sa han spøkefullt.</p>
      <p>
        <b>- Det fortjener hun, og det fortjener mannen min også, la Nadya Khamitskaya til.</b>
      </p>
      <h3>Historisk</h3>
      <p>Da seieren var et faktum var ikke Hetland i tvil om at han har imponert seg selv stort den siste tida.</p>
      <p>- Jeg har overrasket meg selv og det er Nadya som har fått det ut av meg. Jeg har vunnet andre ting, og det har jeg jobbet for et helt liv, men en sånn her framgang på tre måneder har jeg aldri hatt, ikke i idrett en gang, sa en storfornøyd vinner til Dagbladet.</p>
      <p>Det ble en historisk «Skal vi danse»-finale, med både poengrekord og stemmerekord.</p>
      <p>Hetland tipper det tar minst en uke for å lande på beina igjen. Nå blir det full fest etter seieren.</p>
      <p>- Jeg har ikke festet ordentlig siden i sommer, så watch out, sier Hetland spøkefullt.</p>
    </article>
  </body>
</html>