<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425940/erxetai-programma-daneiodothshs-gia-ta-thymata-toy-thomas-cook"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T19:05:02+00:00"/>
    <meta property="og:title" content="Έρχεται πρόγραμμα δανειοδότησης για τα «θύματα» του Thomas Cook"/>
    <meta property="og:description" content="Του"/>
  </head>
  <body>
    <article>
      <h1>Έρχεται πρόγραμμα δανειοδότησης για τα «θύματα» του Thomas Cook</h1>
      <address>
        <time datetime="2019-11-16T19:05:02+00:00">16 Nov 2019, 19:05</time>
      </address>
      <p>
        <b>Του<br/>Σταμάτη Ζησίμου<br/><br/>στο euro2day.gr<br/><br/>s.zisimou.euro2day.gr</b>
      </p>
      <p>
        <b>Τη δημιουργία ενός χρηματοδοτικού εργαλείου που θα καλύψει με ευνοϊκή δανειοδότηση τις επιχειρήσεις που επλήγησαν από την πτώχευση του Thomas Cook, επεξεργάζονται η Ελληνική Αναπτυξιακή Τράπεζα (πρώην ΕΤΕΑΝ) και το υπουργείο Ανάπτυξης και Επενδύσεων.</b>
      </p>
      <p>Σύμφωνα με πληροφορίες, το χρηματοδοτικό εργαλείο θα είναι προϋπολογισμού 100 εκατ. ευρώ, εκ των οποίων τα 70 εκατ. ευρώ θα είναι η συμμετοχή της Αναπτυξιακής Τράπεζας και τα 30 εκατ. ευρώ θα εισφερθούν από τις εμπορικές και συνεταιριστικές τράπεζες που θα συμμετάσχουν.</p>
      <p>Αυτό σημαίνει ότι τα δάνεια, στο ύψος που συμμετέχει η ΕΑΤ, δηλαδή το 70%, θα είναι άτοκα, ενώ για το υπόλοιπο 30% της συμμετοχής των τραπεζών, το επιτόκιο δεν θα υπερβαίνει το ετήσιο μεσοσταθμικό επιτόκιο του υπόλοιπου χαρτοφυλακίου επιχειρηματικών δανείων τους.</p>
      <p>Κατά τις ίδιες πληροφορίες, τα δάνεια θα είναι κεφαλαίου κίνησης και το ύψος τους ισόποσο με το «άνοιγμα» στον Thomas Cook, το οποίο θα αποδεικνύεται από τα ανεξόφλητα τιμολόγια. Η αποπληρωμή των δανείων σχεδιάζεται να είναι πενταετούς διάρκειας, με διετή περίοδο χάριτος.</p>
      <p>Θα πρέπει να σημειωθεί ότι ανάλογες πρωτοβουλίες έχουν αναλάβει και άλλες χώρες, οι τουριστικές επιχειρήσεις των οποίων επλήγησαν από την πτώχευση του Thomas Cook.</p>
      <p>Το εν λόγω χρηματοδοτικό εργαλείο θα έπρεπε ήδη να βρίσκεται στον «αέρα», ωστόσο η καθυστέρησή του οφείλεται στην αναζήτηση λύσης με την οποία θα παρακάμπτεται ο οδηγός εφαρμογής του χρηματοδοτικού εργαλείου «Επιχειρηματική Χρηματοδότηση», το οποίο προβλέπει συμμετοχή του δημοσίου με 40% και των τραπεζών με 60%. Και αυτό γιατί, όπως προαναφέρθηκε, στόχος του νέου χρηματοδοτικού εργαλείου είναι το 70% να εισφέρεται από το Δημόσιο και το 30% από τις τράπεζες, ώστε και το επιτόκιο να είναι ευνοϊκότερο, αλλά και οι τράπεζες να το προωθήσουν με ταχύτερους ρυθμούς, λόγω του επείγοντος του θέματος.</p>
      <p>Το εμπόδιο αυτό, όπως διαπιστώθηκε τις τελευταίες ημέρες, θα μπορούσε να υπερκεραστεί με μια υπουργική απόφαση, η οποία θα προσέθετε στην «Επιχειρηματική Χρηματοδότηση» πλην των δύο υφιστάμενων υποπρογραμμάτων και το υποπρόγραμμα δανειοδότησης των πληγέντων του Thomas Cook.</p>
      <p>Σημειώνεται ότι αυτή είναι η ενδεδειγμένη λύση, διότι αν δημιουργούνταν ανεξάρτητο χρηματοδοτικό εργαλείο, τότε στην καλύτερη των περιπτώσεων θα ενεργοποιείτο σε έξι μήνες, καθώς θα έπρεπε να υπάρχει δημόσια πρόσκληση προς τις τράπεζες, να ακολουθήσουν οι υπογραφές των συμβάσεων συνεπένδυσης κ.ο.κ.</p>
      <p>Πάντως, για την ώρα, οι πληγέντες τον Thomas Cook μπορούν να κάνουν χρήση του δανειοδοτικού εργαλείου «Επιχειρηματική Χρηματοδότηση». Ωστόσο στο συγκεκριμένο πρόγραμμα, άτοκο, είναι το 40% του δανείου.</p>
      <p>Υπενθυμίζουμε ότι στην «Επιχειρηματική Χρηματοδότηση» συμμετέχουν οι εξής τράπεζες: Εθνική ΤράπεζαΕΤΕ -1,37%, Τράπεζα Πειραιώς, Αlpha Βank, EFG Eurobank, Tράπεζα Aττικής, Παγκρήτια Συνεταιριστική Τράπεζα, Συνεταιριστική Τράπεζα Ηπείρου, Συνεταιριστική Τράπεζα Θεσσαλίας, Συνεταιριστική Τράπεζα Καρδίτσας, Συνεταιριστική Τράπεζα Χανίων, Συνεταιριστική Τράπεζα Δράμας.</p>
    </article>
  </body>
</html>