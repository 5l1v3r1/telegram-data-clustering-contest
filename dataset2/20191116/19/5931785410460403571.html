<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/sevcenko-spremamo-se-za-ozbiljnu-borbu-sa-srbijom/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T19:01:11+00:00"/>
    <meta property="og:title" content="Ševčenko: Spremamo se za ozbiljnu borbu sa Srbijom"/>
    <meta property="og:description" content="Selektor fudbalske reprezentcije Ukrajine, Andrej Ševčenko, izjavio je da očekuje ozbiljnu borbu u meču sa Srbijom. Legendarni golgeter je na konferenciji za medije u Beogradu ocenio da će ubedljiv poraz Srbije u prvom meču i borba za drugo mesto u grupi biti jak motiv za izabranike Ljubiše Tumbakovića. – Iz naše tačke gledišta mi jesmo […]"/>
  </head>
  <body>
    <article>
      <h1>Ševčenko: Spremamo se za ozbiljnu borbu sa Srbijom</h1>
      <address><time datetime="2019-11-16T19:01:11+00:00">16 Nov 2019, 19:01</time> by <a rel="author">Zile</a></address>
      <p>Selektor fudbalske reprezentcije Ukrajine, Andrej Ševčenko, izjavio je da očekuje ozbiljnu borbu u meču sa Srbijom.</p>
      <p>Legendarni golgeter je na konferenciji za medije u Beogradu ocenio da će ubedljiv poraz Srbije u prvom meču i borba za drugo mesto u grupi biti jak motiv za izabranike Ljubiše Tumbakovića.</p>
      <p>– <b>Iz naše tačke gledišta mi jesmo izborili plasman na EURO 2020, ali znamo da je Srbija motivisana i spremamo se za ozbiljnu borbu. Rezultat iz prve utakmice nije u potpunosti odslikavao zbivanja na terenu, Srbija ima dobar tim i očekujem težak meč u nedelju. Nama je važno da zbog položaja na žrebu ostvarimo dobar rezultat, dok se Srbija bori za drugo mesto u grupi. Obe reprezentacije će imati svoje ciljeve i strategije za ovu utakmicu</b>, rekao je Ševčenko.</p>
      <p>Ukrajina pred ovaj duel praktično nema kadrovskih problema.</p>
      <p>– <b>Svi su spremni i u dobrom fizičkom stanju. Konopljanka je imao povišenu temperaturu u Zaporožju, ali se sada oseća dobro i već juče je trenirao sa ostatkom tima.</b></p>
      <p>– <b>Nedostajaće nam naši navijači, ali dva saveza su još ranije postigla takav dogovor. Srbija ima dobar tim i pojedince, ponavljam da nas očekuje težak meč, ali ne smemo da zaboravimo uzajamno poštovanje.</b></p>
      <p>Novinare je zanimalo da li je Ševčenko već odredio tim koji će povesti na EP.</p>
      <p>– <b>Ima još mnogo vremena do šampionata Evrope, stvari mogu da se menjaju. Nema smisla sada praviti neke strategije i planove, moramo da sačekamo žreb. Biće prijateljskih utakmica pred EP, daćemo priliku svima da se dokažu</b>, zaključio je ukrajinski selektor.</p>
      <p>Utakmica je na programu u nedelju od 15 časova.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/15/ukrajinci-mec-sa-srbijom-shvataju-veoma-ozbiljno/"/>
        <a href="https://www.sportskacentrala.com/2019/10/14/bugari-kaznjeni-za-rasizam-cr700-nedovoljan-za-portugalce-turci-ponovo-uzeli-skalp-svetskom-sampionu/"/>
        <a href="https://www.sportskacentrala.com/2019/06/19/ukrajini-ostaju-bodovi-uefa-odbacila-zalbe-portugalije-i-luksemburga/"/>
        <a href="https://www.sportskacentrala.com/2019/06/08/sevcenko-u-velikom-stilu-srbija-je-jak-tim-nije-zasluzila-ovaj-rezultat/"/>
        <a href="https://www.sportskacentrala.com/2019/06/07/katastrofa-orlovi-izgubljeni-u-lavovu-video/"/>
        <a href="https://www.sportskacentrala.com/2019/06/07/nokaut-za-dva-minuta-ukrajina-vodi-protiv-srbije-posle-prvog-poluvremena-video/"/>
        <a href="https://www.sportskacentrala.com/2019/06/07/live-ukrajina-srbija/"/>
        <a href="https://www.sportskacentrala.com/2019/06/06/sevcenko-ocekuje-pobedu-protiv-srbije/"/>
        <a href="https://www.sportskacentrala.com/2019/05/22/brazilac-ne-napada-srbiju/"/>
      </related>
    </article>
  </body>
</html>