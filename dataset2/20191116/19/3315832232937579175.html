<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/64291b52b25e48e3/papa-francisc-i-a-asemuit-cu-hitler-pe-politicienii-homofobi-si-antisemiti.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T19:12:07+00:00"/>
    <meta property="og:title" content="Papa Francisc i-a asemuit cu Hitler pe politicienii homofobi și antisemiți"/>
    <meta property="og:description" content="Papa Francisc i-a comparat vineri cu Adolf Hitler pe politicienii care transmit mesaje împotriva homosexualilor, romilor şi evreilor, în timpul unei audienţe cu participanţii la al XX-lea congres mondial al specialiștilor în drept penal, relatează agenţiile EFE şi Reuters, preluate de Agerpres."/>
  </head>
  <body>
    <article>
      <h1>Papa Francisc i-a asemuit cu Hitler pe politicienii homofobi și antisemiți</h1>
      <address><time datetime="2019-11-16T19:12:07+00:00">16 Nov 2019, 19:12</time> by <a rel="author">Jurnal.md</a></address>
      <p>
        <b>Papa Francisc i-a comparat vineri cu Adolf Hitler pe politicienii care transmit mesaje împotriva homosexualilor, romilor şi evreilor, în timpul unei audienţe cu participanţii la al XX-lea congres mondial al specialiștilor în drept penal, relatează agenţiile EFE şi Reuters, preluate de Agerpres.</b>
      </p>
      <p>Într-un lung discurs, suveranul pontif a criticat ”episoadele de ură” din societate şi pe care le-a atribuit unor politicieni, fără să-i numească.</p>
      <p>„Se înregistrează episoade care din nefericire nu sunt izolate, care cu siguranţă necesită o analiză profundă (…) Nu sunt rare reapariţiile simbolurilor şi acţiunilor tipice ale nazismului. Vă mărturisesc că, atunci când ascult discursuri ale unor responsabili politici sau guvernamentali, îmi vin în minte discursurile lui Hitler din 1934, 1936”, a afirmat Papa în faţa membrilor asociaţiei internaţionale de drept penal.</p>
      <p>În opinia sa, acestea ”sunt acţiuni tipice care, prin persecuţiile împotriva evreilor, romilor sau persoanelor cu o anumită orientare sexuală, reprezintă prin excelenţă modelul negativ al culturii excluderii şi urii”. Cu două zile în urmă, în timpul audienţei săptămânale din Piaţa Sfântul Petru, Papa Francisc a condamnat din nou antisemitismul, în contextul temerilor în creştere despre acest fenomen în Europa.</p>
      <p>”Poporul evreu a suferit mult de-a lungul istoriei (…) Cu toţii eram convinşi că aceasta s-a terminat. Dar astăzi vedem în unele locuri o renaştere a persecuţiilor împotriva evreilor. Fraţi şi surori, acesta nu este uman şi nici creştin. Evreii sunt fraţii noştri. Şi ei nu trebuie să fie persecutaţi. Aţi înţeles?”, a spus el.</p>
    </article>
  </body>
</html>