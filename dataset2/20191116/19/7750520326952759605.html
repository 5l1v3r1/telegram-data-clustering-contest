<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/uryad-skasuvav-postanovu-pro-granychnyj-taryf-na-opalennya-i-vodopostachannya.html"/>
    <meta property="og:site_name" content="1NEWS"/>
    <meta property="article:published_time" content="2019-11-16T19:37:22+00:00"/>
    <meta property="og:title" content="Уряд скасував постанову про граничний тариф на опалення і водопостачання"/>
    <meta property="og:description" content="Уряд скасував постанову про граничний тариф на опалення і водопостачання"/>
  </head>
  <body>
    <article>
      <h1>Уряд скасував постанову про граничний тариф на опалення і водопостачання</h1>
      <address>
        <time datetime="2019-11-16T19:37:22+00:00">16 Nov 2019, 19:37</time>
      </address>
      <figure>
        <img src="https://1news.com.ua/wp-content/uploads/2019/11/20190706125804.jpg"/>
      </figure>
      <p>Кабінет міністрів на засіданні 15 листопада прийняв рішення “Про визнання такою, що втратила чинність, постанови від 26 червня 2019 року №560”, якою встановлювався граничний тариф на опалення і гаряче водопостачання. Про це повідомляє пресслужба Міністерства енергетики та навколишнього середовища, пише 1NEWS, посилаючись на <a href="https://www.epravda.com.ua/news/2019/11/16/653794/">Економічну правду</a>.</p>
      <p>Скасованою постановою №560 Кабмін Володимира Гройсмана встановив граничний тариф на послугу з постачання теплової енергії для населення на рівні 1,4 тис грн за 1 Гкал за наявності приладів обліку і 35,21 грн за 1 кв. м без приладів обліку.</p>
      <p>Також було встановлено граничний тариф на послугу гарячого водопостачання на рівні 83,66 грн за кубометр за умови підключення рушникосушарок і 75,74 грн за кубометр за відсутності рушникосушарок.</p>
      <p>“Рішення забезпечує стійке проходження опалювального сезону та усуває загрозу відключення міст від газу через економічно необґрунтовані ставки тарифів”, — сказано в повідомленні.</p>
      <p>У Міненерго стверджують, що встановлення граничних тарифів на опалення і гарячу воду суперечить вимогам МВФ і ставить під загрозу відключення опалення і гарячого водопостачання.</p>
      <p>Крім того, з відповідним проханням до прем’єр-міністра Олексія Гончарука звернулася Асоціація міст України.</p>
      <p>За оцінкою уряду, середньозважений тариф по Україні на теплову енергію станом на 1 травня становив 1,8 тис грн за Гкал, а обмеження тарифу відповідно до скасованої постанови призвело б до додаткових витрат місцевих бюджетів за час опалювального сезону 2019/2020 року на суму 7 млрд грн.</p>
      <p>
        <b>
          <i>Нагадуємо:</i>
        </b>
      </p>
      <p>
        <i>Постановою №560 від 26 червня 2019 року Кабінет міністрів ввів граничний рівень цін на 1 Гкал теплоенергії в системі централізованого опалення для міст обласного значення та Києва на рівні 1,4 тис. грн.</i>
      </p>
      <p>
        <i>Як пояснював прем’єр-міністр Гройсман, обмеження цін на тепло було покликане спонукати місцеву владу вкладати кошти місцевих бюджетів в модернізацію ЖКГ, а також обумовлено зниженням цін на газ.</i>
      </p>
    </article>
  </body>
</html>