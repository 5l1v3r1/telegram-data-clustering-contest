<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461178/%E0%A6%86%E0%A6%B0%E0%A6%AC-%E0%A6%86%E0%A6%AE%E0%A6%BF%E0%A6%B0%E0%A6%BE%E0%A6%A4-%E0%A6%97%E0%A7%87%E0%A6%B2%E0%A7%87%E0%A6%A8-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-16T19:54:00+00:00"/>
    <meta property="og:title" content="আরব আমিরাত গেলেন প্রধানমন্ত্রী"/>
    <meta property="og:description" content="অনলাইন রিপোর্টার ॥ ‘পেঁয়াজ ছাড়াই আমার বাসায় সমস্ত রান্না হয়েছে’ বলে জানিয়েছেন প্রধানমন্ত্রী শেখ হাসিনা। শনিবার সন্ধ্যায় হযরত শাহজালাল আন্তর্জাতিক বিমানবন্দরে সংযুক্ত আরব আমিরাতে যাত্রার প্রাক্কালে উপস্থিত সাংবাদিকদের কাছে এমন মন্তব্য করেন তিনি। প্রধানমন্ত্রী বলেন, ‘পেঁয়াজ খাওয়া বন্ধ করে দিয়েছি। আজ সব বাসায় পেঁয়াজ ছাড়া ..."/>
  </head>
  <body>
    <article>
      <h1>আরব আমিরাত গেলেন প্রধানমন্ত্রী</h1>
      <address>
        <time datetime="2019-11-16T19:54:00+00:00">16 Nov 2019, 19:54</time>
      </address>
      <figure>
        <img src="http://www.dailyjanakantha.com/files/201911/1573937654_55.jpg"/>
      </figure>
      <p>অনলাইন রিপোর্টার ॥ ‘পেঁয়াজ ছাড়াই আমার বাসায় সমস্ত রান্না হয়েছে’ বলে জানিয়েছেন প্রধানমন্ত্রী শেখ হাসিনা। শনিবার সন্ধ্যায় হযরত শাহজালাল আন্তর্জাতিক বিমানবন্দরে সংযুক্ত আরব আমিরাতে যাত্রার প্রাক্কালে উপস্থিত সাংবাদিকদের কাছে এমন মন্তব্য করেন তিনি। প্রধানমন্ত্রী বলেন, ‘পেঁয়াজ খাওয়া বন্ধ করে দিয়েছি। আজ সব বাসায় পেঁয়াজ ছাড়া রান্না হয়েছে। প্লেনে (উড়োজাহাজ) পেঁয়াজ আনতেছি।’ ‘সেটাও বলে গেলাম। আর আমার বাসায় আজ দুপুরে সমস্ত রান্না হয়েছে পেঁয়াজ ছাড়া। সেটাও বলে গেলাম।’</p>
      <p>পেঁয়াজের বাড়তি দামে সাধারণের মধ্যে নাভিশ্বাস উঠেছে। ইতোমধ্যে কেজিপ্রতি দাম উঠেছে ২৬০ থেকে ২৭০ টাকা। সরকার কার্গো বিমান ভাড়া করে পেঁয়াজ আমদানিরও ব্যবস্থা নিয়েছে। রাজধানীর সোহরাওয়ার্দী উদ্যানে শনিবার দুপুরে বাংলাদেশ আওয়ামী স্বেচ্ছাসেবক লীগের ত্রিবার্ষিক সম্মেলনে প্রধান অতিথির বক্তব্যে প্রধানমন্ত্রী বলেন, ‘পেঁয়াজ বিমানে উঠে গেছে। কার্গো বিমান ভাড়া করে পেঁয়াজ আনা হচ্ছে। কাল-পরশু পেঁয়াজ এলে দাম কমে যাবে।’ তিনি বলেন, ‘যাদের কারণে পেঁয়াজের বাজার অস্থিতিশীল হয়েছে বা দাম বেড়েছে তাদের বিরুদ্ধেও ব্যবস্থা নেয়া হবে।’</p>
      <p>এদিকে বাণিজ্য মন্ত্রণালয় থেকে পাঠানো এক সংবাদ বিজ্ঞপ্তিতে বলা হয়েছে, মিসর থেকে কার্গো বিমানযোগে আমদানিকৃত পেঁয়াজের প্রথম চালান ঢাকায় পৌঁছাবে আগামী মঙ্গলবার। এস আলম গ্রুপ বিপুল পরিমাণ পেঁয়াজ আমদানি করছে, এটি তার প্রথম চালান। পর্যায়ক্রমে অন্য আমদানিকারকদের আমদানি করা পেঁয়াজ কার্গো উড়োজাহাজযোগে ঢাকায় পৌঁছবে।’ এসব পেঁয়াজ পৌঁছালে বাজার স্বাভাবিক হবে বলে মনে করছেন সংশ্লিষ্টরা।</p>
      <p>প্রধানমন্ত্রী সংযুক্ত আরব আমিরাতের শাসক মোহাম্মদ বিন রাশেদ আল মাকতুমের আমন্ত্রণে উপসাগরীয় দেশটি সফরে যাচ্ছেন। আগামী ১৭ নবেম্বর প্রধানমন্ত্রী বিশ্বের অন্যতম বৃহত্তম ও সফল এয়ার শো এবং মধ্যপ্রাচ্য এশিয়া ও আফ্রিকার বৃহত্তম অ্যারোস্পেস ইভেন্ট দুবাই এয়ার শো-২০১৯ এর উদ্বোধনী অনুষ্ঠানে যোগ দেবেন।</p>
      <p>সারাবিশ্বের ৮৭ হাজার অংশগ্রহণকারী ও ১ হাজার ৩০০ এক্সিবিটর দুবাইয়ের ভবিষ্যৎ বিমানবন্দর দুবাই ওয়ার্ল্ড সেন্টারে এ উপলক্ষে সমবেত হবেন বলে আশা করা হচ্ছে।</p>
    </article>
  </body>
</html>