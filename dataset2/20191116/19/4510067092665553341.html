<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-3/tu-ce-faci-de-revelion-pentru-cei-nehotarati-bihoreanul-prezinta-cateva-optiuni-152809.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T19:11:00+00:00"/>
    <meta property="og:title" content="Tu ce faci de Revelion? Pentru cei nehotărâţi, BIHOREANUL prezintă câteva opţiuni"/>
    <meta property="og:description" content="Probabil aţi auzit deja întrebarea, cam enervantă pentru unii, 'Ce faci de Revelion?'. În această perioadă, chiar dacă pare devreme, se discută între prieteni, se fac deja rezervări şi se caută cele mai tari petreceri şi sejururi. Pentru cei nehotărâţi, BIHOREANUL prezintă câteva opţiuni, că e vorba de party-uri gratuite, cum va fi cea din Piaţa Unirii, de seri în localurile orădene sau de vacanţe piperate în destinaţii ca Dubai..."/>
  </head>
  <body>
    <article>
      <h1>Tu ce faci de Revelion? Pentru cei nehotărâţi, BIHOREANUL prezintă câteva opţiuni</h1>
      <address><time datetime="2019-11-16T19:11:00+00:00">16 Nov 2019, 19:11</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/15-rev.jpg"/>
        <figcaption>"LA MULŢI ANI!" ÎN PIAŢĂ. În primele minute ale anului 2020, cerul Oradiei va fi acoperit cu artificii colorate, căci Piaţa Unirii va găzdui din nou tradiţionala petrecere în aer liber de Revelion (foto: Visit Oradea)</figcaption>
      </figure>
      <p>
        <b>Probabil aţi auzit deja întrebarea, cam enervantă pentru unii, "Ce faci de Revelion?". În această perioadă, chiar dacă pare devreme, se discută între prieteni, se fac deja rezervări şi se caută cele mai tari petreceri şi sejururi.</b>
      </p>
      <p>Pentru cei nehotărâţi, <b>BIHOREANUL </b>prezintă câteva opţiuni, că e vorba de party-uri gratuite, cum va fi cea din Piaţa Unirii, de seri în localurile orădene sau de vacanţe piperate în destinaţii ca Dubai...</p>
      <p>
        <b>Preţul distracţiei</b>
      </p>
      <p>Multe dintre sălile de evenimente şi restaurantele din Oradea şi-au anunţat deja ofertele de Revelion. Ingredientele principale ale petrecerilor din oraş vor fi mâncărurile alese, atât tradiţionale cât şi exotice, şi muzica, asigurată de cele mai multe ori de formaţii care să le cânte live petrecăreţilor.</p>
      <p>Spre exemplu, restaurantul Grand Palace din centrul Oradiei îşi va îmbia oaspeţii cu şalău în crustă de susan, dar şi cu pulpe de raţă, în meniul serii fiind incluse şi băuturile, precum şi un show dat de Retro Party Band. Pentru toate acestea, doritorii vor plăti 299 lei.</p>
      <p>Cam în aceleaşi preţuri se încadrează şi alte oferte din oraş. La Majestic, meniul se anunţă deosebit, iar atmosfera asigurată de poliţista-cântăreaţă Natalia Selegean, fostă participantă la Vocea României, şi de folcloristul Ciprian Zopota. Preţul unui bilet este de 285 lei.</p>
      <p>La Sala Ambasador, orădenii sunt chemaţi la o petrecere "glamorous", adică strălucitoare, în noaptea dintre ani. Tariful "all inclusive" al evenimentului este de 390 lei, deci mai mare decât în alte locuri. Invitaţii serii vor fi - au anunţat organizatorii - Elena Ionescu, fosta solistă a trupei Mandinga, dar şi OLX şi Dan Finţescu, DJ-ii de la "Partydul Kiss FM".</p>
      <p>
        <b>Revelion cu militărie</b>
      </p>
      <p>Pentru cei care vor să iasă din oraş în preajma Anului Nou sunt oferte destule. Agenţiile de turism din oraş, cum e Simbotour, vând, de exemplu, pachete de 5 nopţi la hoteluri de trei stele în pitoreasca zonă a Maramureşului, însă preţurile nu sunt mici, ci în jur de 2.300 - 2.500 lei pe persoană.</p>
      <p>Cei care îşi doresc un Revelion inedit pot alege oferta făcută de Arsenal Park, cel mai mare parc tematic militar din Europa de Sud-Est, întins pe 110 hectare într-o pădure din Orăştie (jud. Hunedoara) şi decorat cu peste 150 de piese de tehnică militară. Cei care fac rezervări până pe 1 decembrie beneficiază de un preţ special, de 314 euro pe persoană, pentru un sejur de 5 nopţi, în cameră dublă, de ofiţeri (cum le numesc gazdele), plus mesele incluse şi petrecerea de Revelion, care va avea loc la aquaparkul din cadrul complexului. Separat, oaspeţii pot opta şi pentru activităţi ca tir cu arcul şi arme de airsoft, trasee de căţărare în Aventura Park, escape room şi vânătoare de comori.</p>
      <p>
        <b>În Dubai sau în... centru</b>
      </p>
      <p>Cei cu buzunarele mai pline, pot opta pentru sejururi în destinaţii atractive de peste graniţă. De exemplu, Paralela 45 oferă, între altele, vacanţe în Dubai, cu plecare din Cluj-Napoca. Un pachet cu 7 nopţi de cazare, la un hotel de trei stele, cu mic dejun, plus cina de gală din noaptea de Revelion, costă circa 2.000 euro pentru două persoane.</p>
      <p>La extrema cealaltă, deci cu cheltuială mică spre inexistentă, orădenii vor putea sărbători, ca în fiecare an, în Piaţa Unirii, unde în noaptea de 31 decembrie spre 1 ianuarie va avea loc un concert cu invitaţi surpriză, urmat, la miezul nopţii, de focuri de artificii, care, acompaniate de muzică, vor acoperi cerul oraşului. Dacă aleg ultima opţiune, singura cheltuială care le rămâne va fi cea cu şampania...</p>
    </article>
  </body>
</html>