<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/greece/597702/poly-sovara-epeisodia-metaksy-olympiakon-kai-panathinaikon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T19:29:00+00:00"/>
    <meta property="og:title" content="Πολύ σοβαρά επεισόδια μεταξύ Ολυμπιακών και Παναθηναϊκών"/>
    <meta property="og:description" content="Οδομαχίες, μάχες σώμα και αναφορές για τραυματίες, μετά από επίθεση οπαδών του Ολυμπιακού στο κλαμπ του Παναθηναϊκού στην περιοχή του Ζωγράφου. Σε 21..."/>
  </head>
  <body>
    <article>
      <h1>Πολύ σοβαρά επεισόδια μεταξύ Ολυμπιακών και Παναθηναϊκών</h1>
      <address><time datetime="2019-11-16T19:29:00+00:00">16 Nov 2019, 19:29</time> by <a rel="author">SigmaliveSportime</a></address>
      <p><b>Οδομαχίες, μάχες σώμα και αναφορές για τραυματίες, μετά από επίθεση οπαδών του Ολυμπιακού στο κλαμπ του Παναθηναϊκού στην περιοχή του Ζωγράφου. Σε 21 προσαγωγές προχώρησε η αστυνομία.<br/></b> <br/>Πολύ σοβαρά επεισόδια εκτυλίχθηκαν πριν από λίγη ώρα στην περιοχή του Ζωγράφου (αλλά και στα γύρω στενά), όπου στεγάζεται ο σύνδεσμος του Παναθηναϊκού. Σύμφωνα με πληροφορίες, περίπου 100-150 οπαδοί του Ολυμπιακού, που βρίσκονταν στην γύρω περιοχή με αφορμή τον αγώνα βόλεϊ γυναικών ανάμεσα σε Ηλυσιακό και Ολυμπιακό, επιχείρησαν να επιτεθούν στον σύνδεσμο του Παναθηναϊκού στου Ζωγράφου, ο οποίος ήταν ανοιχτός και είχε μέσα αρκετό κόσμο.<br/> <br/>Όπως φαίνεται από τις πρώτες πληροφορίες, οι οπαδοί του Παναθηναϊκού είχαν ενημέρωση για τις προθέσεις που υπήρχαν (ίσως και ως συνέχεια στα πρόσφατα επεισόδια που έγιναν στην περιοχή των Πετραλώνων) και αυτό που ακολούθησε ήταν οδομαχίες σε όλα τα γύρω στενά. Για πολύ ώρα έπεφτε άγριο ξύλο στους δρόμους της περιοχής, πραγματικές μάχες σώμα με σώμα, μπροστά στα έκπληκτα μάτια των κατοίκων της περιοχής!<br/> <br/>Η αστυνομική επέμβαση που έγινε λίγη ώρα μετά την μεγάλη ανάφλεξη των επεισοδίων έφερε το τέλος των επεισοδίων, ενώ σύμφωνα με τις πρώτες πληροφορίες υπάρχουν κάποιοι τραυματίες.<br/> </p>
    </article>
  </body>
</html>