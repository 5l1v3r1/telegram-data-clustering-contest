<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825158.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T19:15:00+00:00"/>
    <meta property="og:title" content="عاملان قتل مسلحانه جوان زاهدانی دستگیر شدند"/>
    <meta property="og:description" content="به گزارش پایگاه خبری پلیس، سردار محمد قنبری اظهار داشت: بیست و ششم آبان ماه سال ۹۷ در پی قتل مسلحانه جوانی ۳۵ ساله در زاهدان موضوع در دستور کار مأموران پلیس آگاهی استان قرار گرفت."/>
  </head>
  <body>
    <article>
      <h1>عاملان قتل مسلحانه جوان زاهدانی دستگیر شدند</h1>
      <address>
        <time datetime="2019-11-16T19:15:00+00:00">16 Nov 2019, 19:15</time>
      </address>
      <p>زاهدان - فرمانده انتظامی سیستان و بلوچستان گفت: با تلاش کارآگاهان پلیس آگاهی این استان، عاملان قتل مسلحانه جوان ۳۵ ساله زاهدانی پس از یک سال فرار دستگیر شدند.</p>
      <p>به گزارش پایگاه خبری پلیس، سردار محمد قنبری اظهار داشت: بیست و ششم آبان ماه سال ۹۷ در پی قتل مسلحانه جوانی ۳۵ ساله در زاهدان موضوع در دستور کار مأموران پلیس آگاهی استان قرار گرفت.</p>
      <p>وی افزود: در تحقیقات به عمل آمده مشخص شد متهمان به دلیل اختلافات مالی با مقتول، او را با ضربات متعدد چاقو و شلیک چند گلوله با سلاح کلاش و کلت کمری به قتل رسانده و از محل متواری شده اند.</p>
      <p>فرمانده انتظامی سیستان و بلوچستان ادامه داد: کارآگاهان اداره مبارزه با جرائم جنایی پلیس آگاهی با یک سری تحقیقات گسترده میدانی و استفاده از شیوه های نوین پلیسی در کمتر از یک روز عاملان این جنایت را شناسایی و مشخص شد آنان پس از ارتکاب به جنایت به کشور افغانستان گریخته اند.</p>
      <p>وی تصریح کرد: تیم رسیدگی کننده به پرونده که به طور جد، درصدد دستگیری قاتلان بودند در اواخر شهریور ماه سال جاری از حضور یکی از متهمان در شهرستان «هیرمند» مطلع و با هماهنگی قضائی در عملیاتی ضربتی و غافلگیرانه او را در مخفیگاهش دستگیر کردند.</p>
      <p>سردار قنبری بیان داشت: با دستگیری یکی از قاتلان مشخص شد، ۲ همدست دیگرش پس از ورود به کشور به شهر اصفهان گریخته اند.</p>
      <p>وی افزود: سرانجام با پیگیری و تلاش مستمر کارآگاهان پلیس آگاهی، مخفیگاه ۲ متهم دیگر پرونده در شهر اصفهان شناسایی و روز گذشته تیم های عملیات ویژه پلیس آگاهی با اخذ نیابت قضائی آنها را در عملیاتی غافلگیرانه و ضربتی پس از یک سال فرار دستگیر کردند.</p>
      <p>فرمانده انتظامی سیستان و بلوچستان با اشاره به اعتراف متهمان به بزه ارتکابی تصریح کرد: عاملان این جنایت با تشکیل پرونده برای سیر مراحل قانونی به مراجع قضائی معرفی شدند.</p>
    </article>
  </body>
</html>