<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/blast-in-tahrir-sq-killed-protesters-retake-part-of-bridge-in-central-baghdad"/>
    <meta property="og:site_name" content="euronews"/>
    <meta property="article:published_time" content="2019-11-16T19:22:44+00:00"/>
    <meta property="og:title" content="معترضان بخشی از پل اصلی بغداد را دوباره اشغال کردند"/>
    <meta property="og:description" content="هنوز مشخص نیست که این بمبگذاری و حمله بدست چه گروه و با چه انگیزه‌ای صورت گرفته است"/>
  </head>
  <body>
    <article>
      <h1>معترضان بخشی از پل اصلی بغداد را دوباره اشغال کردند</h1>
      <address><time datetime="2019-11-16T19:22:44+00:00">16 Nov 2019, 19:22</time> by <a rel="author">یورونیوز فارسی </a></address>
      <p>حداقل سه نفر جمعه شب ۲۴ آبان (۱۵ نوامبر) بر اثر انفجار مواد منفجره‌ای که در زیر یک دستگاه توک‌توک (سه‌چرخه) در میدان تحریر بغداد، پایتخت عراق، کار گذاشته شده بود جان باختند و ۱۲ نفر دیگر زخمی شدند. هنوز مشخص نیست که این بمبگذاری و حمله بدست چه گروه و با چه انگیزه‌ای صورت گرفته است.</p>
      <p>این انفجار و حمله در نوع خود، حمله‌ای جدید علیه معترضان عراقی محسوب می شود چرا که اکثر قربانیان در اعتراضات عراق یا به ضرب گلوله‌های جنگی نیروهای امنیتی عراق کشته شده‌اند و یا بر اثر تبعات ناشی از استفاده از قوطی‌های گاز اشک آور.</p>
      <p>معترضان یک روز بعد از انفجار در میدان تحریر، بخشی از پل اصلی بغداد را، جایی که نیروهای امنیتی عراق یک هفته پیش آنها را از آنجا عقب رانده بودند، دوباره به اشغال خود درآوردند. معترضان همزمان، روز شنبه ساختمان بلند مشرق به این پل را نیز دوباره اشغال کردند.</p>
      <p>بیش از ۳۰۰ معترض در طول هفته‌های اخیر در عراق جان باخته‌اند. تعدادی از نیروهای امنیتی عراق نیز در درگیری‌ها کشته شده‌اند.</p>
      <p>بخشی از اعتراضات عراقی‌ها، علاوه بر بیکاری، فساد دولتی و کمبود خدمات عمومی، به دخالت خارجی است؛ از جمله دخالت آمریکا و بالاخص ایران. معترضان عراقی تهران را به دخالت در سیاست داخلی کشور خود از طریق اعمال نفوذ به حاکمیت و دولت مستقر در بغداد متهم می‌کنند.</p>
      <p>منابع امنیتی در بغداد روز شنبه اعلام کردند مرز شلمچه را بدلیل «ناآرامی‌ها و اعتراضات» در دو کشور همسایه، ایران و عراق، و بدرخواست ایران به روی تردد مسافران و شهروندان بسته‌اند.</p>
    </article>
  </body>
</html>