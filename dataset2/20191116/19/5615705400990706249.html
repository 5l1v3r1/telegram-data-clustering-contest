<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204550-uryad-proviv-peregovori-z-mvf-pro-novu-kreditnu-programu"/>
    <meta property="og:site_name" content="Mind UA"/>
    <meta property="article:published_time" content="2019-11-16T19:50:00+00:00"/>
    <meta property="og:title" content="Уряд провів переговори з МВФ про нову кредитну програму"/>
    <meta property="og:description" content="Напередодні представники місії зустрілися з керівництвом Нацбанку України"/>
  </head>
  <body>
    <article>
      <h1>Уряд провів переговори з МВФ про нову кредитну програму</h1>
      <h2>Напередодні представники місії зустрілися з керівництвом Нацбанку України</h2>
      <address>
        <time datetime="2019-11-16T19:50:00+00:00">16 Nov 2019, 19:50</time>
      </address>
      <p>Прем’єр-міністр України Олексій Гончарук та міністерка фінансів Оксана Маркарова зустрілися з керівником місії Міжнародного валютного фонду Роном ван Роденом та економістом місії Габором Пулою. Про це <a href="https://t.me/PMHoncharuk/109">повідомила</a> прес-служба уряду. </p>
      <p>Темою переговорів були умови відкриття нової довгострокової програми розширеного фінансування.</p>
      <p>«Україна продемонструвала та продовжує показувати швидку та успішну реалізацію реформ: Парламент у першому читанні прийняв проєкт закону про обіг сільгоспземель, плюс ухвалив закон про анбандлінг. Останній вже підписав президент», – сказано в повідомленні.</p>
      <p>Напередодні представники місії Міжнародного валютного фонду провели <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku">зустріч з керівництвом Нацбанку</a> України.</p>
      <p>Місія МВФ <a href="https://mind.ua/news/20204463-misiya-mvf-rozpochala-robotu-v-kievi">розпочала роботу в Україні </a>14 листопада. Її представники сподіваються досягти швидких результатів у підписанні нової програми співпраці з Україною.</p>
      <p>Нагадаємо: зараз Україна перебуває у короткостроковій кредитній програмі МВФ, яка має завершитися на початку 2020 року. В межах цієї програми країна отримала 1 транш з передбачених трьох.</p>
      <p>Востаннє місія МВФ була в Україні у вересні. 18 жовтня в організації повідомили, що повернуть свою місію назад до України найближчим часом. Згодом прем'єр-міністр Олексій Гончарук сказав, що місія МВФ має прибути в Україну приблизно 4 листопада, проте візит відмінили.</p>
      <p>Напередодні видання The Wall Street Journal написало, що МВФ заморозив співпрацю з Україною, зокрема виплату траншів в межах чинної програми. Причиною цього були названі судові процеси навколо ПриватБанку та ймовірність того, що колишні власники можуть повернути над ним контроль. За даними видання, у МВФ прагнуть, аби українська влада активніше домагалася повернення коштів, які Ігор Коломойський та Геннадій Боголюбов вивели з ПриватБанку напередодні його націоналізації.</p>
      <p>Своєю чергою, <a href="https://mind.ua/news/20204089-chutki-pro-zamorozhennya-spivpraci-mvf-z-ukrayinoyu-ne-vidpovidayut-dijsnosti-goncharuk">в уряді зазначили</a>, що МВФ не заморожував співпраці з Україною.</p>
      <related>
        <h4>Також читайте</h4>
        <a href="https://mind.ua/news/20204547-kabmin-skasuvav-granichni-tarifi-na-opalennya-i-garyache-vodopostachannya"/>
        <a href="https://mind.ua/news/20204515-goncharuk-kerivnictvo-ukrzaliznici-bude-zmineno-golovna-pretenziya-dika-korupciya"/>
        <a href="https://mind.ua/news/20204505-predstavniki-mvf-zustrilisya-z-kerivnictvom-nacbanku"/>
      </related>
    </article>
  </body>
</html>