<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/LAXKwR/floroe-drapet-siktede-fremstilles-for-fengsling-allerede-soendag"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T19:10:09+00:00"/>
    <meta property="og:title" content="Florø-drapet: Siktede fremstilles for fengsling allerede søndag"/>
    <meta property="og:description" content="Kvinnen som ble funnet drept i Florø fredag kveld, var på besøk hos den drapssiktede. 27-åringen fremstilles for fengsling søndag."/>
  </head>
  <body>
    <article>
      <h1>Florø-drapet: Siktede fremstilles for fengsling allerede søndag</h1>
      <h2>Kvinnen som ble funnet drept i Florø fredag kveld, var på besøk hos den drapssiktede. 27-åringen fremstilles for fengsling søndag.</h2>
      <address><time datetime="2019-11-16T19:10:09+00:00">16 Nov 2019, 19:10</time> by <a rel="author">NTB-Synne Lykkebø Hafsaas</a></address>
      <p>Politiet opplyser i en pressemelding lørdag kveld at de ikke har fått avhørt siktede, noe som skyldes at han blir ivaretatt av helsevesenet.</p>
      <p>– Politiet kan derfor ikke si noe om motivet eller bakgrunnen for drapet, heter det.</p>
      <p>De opplyser imidlertid at mannen bodde i Florø sammen med sin mor, og de to hadde besøk av kvinnen og hennes sønn. Alle er fra Øst-Europa, men fra to forskjellige land.</p>
      <p>Politiet har foreløpig ikke grunn til å tro at andre var til stede da drapet ble begått i en leilighet i Florø.</p>
      <h3>Fengslingsmøte søndag</h3>
      <p>Det er ikke kjent om den siktede knytter seg til handlingen. Fengslingsmøtet skulle egentlig bli avholdt mandag, men ble fremskyndet til søndag. Årsaken til dette er ikke oppgitt.</p>
      <p>Politiet kommer trolig til å begjære fire ukers varetekt med brev- og besøksrestriksjoner fordi det er fare for at mannen skal ødelegge bevis om han ikke blir fengslet.</p>
      <p>– Jeg har foreløpig ikke hatt samtaler med min klient og kan ikke si noe om hvordan han stiller seg til siktelsen, sier mannes forsvarer, advokat Malin Østvik, til NTB.</p>
      <h3>Væpnet aksjon</h3>
      <p>Mannen ble pågrepet i leiligheten i en væpnet aksjon, skriver <a href="https://www.nrk.no/sognogfjordane/27-aring-sikta-for-drap-pa-kvinne-_51_-1.14784859">NRK</a>.</p>
      <p>Politiet fikk melding om hendelsen klokka 20 fredag kveld. Kvinnen ble erklært død på stedet klokken 20.30, etter at det var blitt forsøkt å gi livreddende førstehjelp.</p>
      <p>Kvinnen var i live da helsepersonell kom til stedet, men skadene var av et slikt omfang som gjorde at livet ikke sto til å redde, opplyser vakthavende lege Ronny Cassels til <a href="https://www.firdaposten.no/lokalnytt/krim/drap/kvinna-var-i-live-da-helsepersonell-kom-til-astaden/s/5-16-357777">Firdaposten</a>.</p>
      <h3>Ber om judisiell observasjon</h3>
      <p>Siktede blir tatt hånd om av helsepersonell.</p>
      <p>– Politiet har hatt kontakt med den siktede mannen tidligere, sa påtaleansvarlig Eli Valheim i Vest politidistrikt til NTB tidligere lørdag.</p>
      <p>Hun opplyste at politiet vil be om en full judisiell observasjon av siktede. Undersøkelsen har til hensikt å avklare om siktede var strafferettslig tilregnelig på gjerningstidspunktet.</p>
      <h3>Ikke bosatt i Norge</h3>
      <p>Den avdøde kvinnen var ikke bosatt i Norge. Politiet arbeider med å varsle hennes pårørende.</p>
      <p>Kvinnen skal obduseres mandag.</p>
      <p>Politiet har avhørt flere vitner, men vil ikke kommentere om det var vitner til selve hendelsen. Ifølge politiet er det ingen grunn til å tro at det var flere involvert i drapet.</p>
      <p>Politiet vil ikke gi detaljer om hendelsen eller om eventuelle motivet for drapet.</p>
    </article>
  </body>
</html>