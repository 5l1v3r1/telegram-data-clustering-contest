<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/hocemo-li-cuti-novu-himnu-crvene-zvezde-392943.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T19:16:00+00:00"/>
    <meta property="og:title" content="Hoćemo li čuti novu himnu Crvene zvezde?"/>
    <meta property="og:description" content="Zanimljiva ideja Ljubivoja Ršumovića."/>
  </head>
  <body>
    <article>
      <h1>Hoćemo li čuti novu himnu Crvene zvezde?</h1>
      <h2>Zanimljiva ideja Ljubivoja Ršumovića.</h2>
      <address><time datetime="2019-11-16T19:16:00+00:00">16 Nov 2019, 19:16</time> by <a rel="author">Aleksandar Obrenović</a></address>
      <p>Nema svako pravo da govori o novoj himni Crvene zvezde, a ako već želite novu, prava osoba za to jeste Ljubivoje Ršumović, tvorac himne "Mladići borovi, devojke jele".<br/><br/>Ršumović je govorio za Zvezda TV, a rekao je da bi voleo da ponovo uradi himnu Crvene zvezde.<br/><br/>"<i>Za mene je veliki uspeh bio što su upravo moji stihovi postali himna Crvene zvezde jer sam tada bio i u upravi kluba. Voleo bih i da ponovo uradim himnu, tačnije da redizajniramo postojeću. Želeo bih da je osavremenim u ritmu, ali nije problem ni da se napravi nova himna. Podržao bih i da je uradi nova generacija muzičkih stvaralaca. U mojoj mladosti svake godine se u martu mesecu pravila velika priredba na kojoj su se dodeljivale nagrade, a reditelji Đorđević, Šotra, Ivan Bekjarev i ja smo pravili scenarija i režirali taj događaj. To je bilo vreme kad su i Zvezdine zvezde počele da se pojavaljuju i uvažavaju. Drago mi je što je naš stadion poneo ime prve Zvezdine zvezde Rajka Mitić</i>a", rekao je Ljubivoje Ršumović.<br/><br/>Govorio je i o tome kako je postao navijač Crvene zvezde sa samo 11 godina.<br/><br/>"<i>Za Zvezdu znam 70 godina. Kada sam imao 11 godina otac je doneo list „Borbu“ u kojem se pominjalo ime Rajka Mitića i Crvene zvezde. Nekako mi je on nešto više značio nego neka druga imena. Mi smo imali u mom selu fudbalske timove, igrali smo protiv ostalih seoskih ekipa. Uvek smo u tim mečevima davali sebi imena Zvezdinih igrača, a ja sam naravno bio upravo Rajko Mitić. Tako se rodila ljubav prema Crvenoj zvezdi i još uvek nije prestala</i>", rekao je on.<br/><br/>Od trenutka kada prati crveno-bele, za Ršumovića su najupečatljivije sedamdesete.<br/><br/>"<i>Moram da priznam da je za mene najupečatljiviji preiod bio 70-tih godina, kada je Zvezda kako u fudbalu, tako i u drugim sportovima imala izvanredan tim. Mnogo uspeha se nizalo tih godina, na kraju je postala prvak Evrope i sveta. To je zaista bilo nešto veliko, naročito za mene kao člana crveno-bele porodice</i>", kaže Ršum.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/posle-totenhema-zvezdini-omladinci-preslisali-i-ofk-beograd-392922.html"/>
        <a href="https://www.sportske.net/vest/domaci-fudbal/zvezdin-vezista-se-vraca-jaci-nego-ikad-bilo-je-i-suza-sta-ga-je-rasplakalo-392918.html"/>
        <a href="https://www.sportske.net/vest/domaci-fudbal/zvezda-se-pohvalila-fantasticnim-napretkom-na-uefa-listi-koeficijent-ce-tek-da-poraste-do-neslucenih-visina-392913.html"/>
        <a href="https://www.sportske.net/vest/domaci-fudbal/nije-samo-partizan-i-zvezda-sprema-mega-transfer-392860.html"/>
        <a href="https://www.sportske.net/vest/domaci-fudbal/marko-marin-republika-srpska-je-crveno-bela-posle-ovoga-u-to-je-jos-vise-ubedjen-392839.html"/>
      </related>
    </article>
  </body>
</html>