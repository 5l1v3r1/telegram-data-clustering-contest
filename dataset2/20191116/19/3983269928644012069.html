<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/mor-un-ciclista-a-palafolls-atropellat-per-un-conductor-drogat-i-begut-que-ha-fugit/noticia/2963898/"/>
    <meta property="og:site_name" content="CCMA"/>
    <meta property="article:published_time" content="2019-11-16T19:16:00+00:00"/>
    <meta property="og:title" content="Mor un ciclista a Palafolls atropellat per un conductor drogat i begut que ha fugit"/>
    <meta property="og:description" content="La policia ha detingut l'home de 22 anys a Blanes i l'acusa de tres delictes: homicidi imprudent, omissió del deure de socors i conducció sota els efectes de l'alcohol i les drogues"/>
  </head>
  <body>
    <article>
      <h1>Mor un ciclista a Palafolls atropellat per un conductor drogat i begut que ha fugit</h1>
      <h2>La policia ha detingut l'home de 22 anys a Blanes i l'acusa de tres delictes: homicidi imprudent, omissió del deure de socors i conducció sota els efectes de l'alcohol i les drogues</h2>
      <address><time datetime="2019-11-16T19:16:00+00:00">16 Nov 2019, 19:16</time> by <a rel="author">Redacció</a></address>
      <p>Atropellament mortal aquest dissabte al matí a la carretera B-682, al terme de Palafolls, al Maresme.</p>
      <p>Un home de<b> 52 any</b>s, veí de Blanes, que <b>circulava amb bicicleta elèctrica</b>, ha estat <b>envestit</b> poc després de les 6 del matí per un <b>vehicle que ha fugit</b>.</p>
      <p>Poc després, quan una ambulància del Servei d'Emergències Mèdiques (SEM) ha vist un vehicle que circulava a poca velocitat per Blanes i amb els retrovisors trencats, ha avisat la Policia Local de Blanes.</p>
      <p>El conductor, de <b>22 anys</b>,<b> ha donat positiu en alcohol i drogues</b>. Està acusat de <b>tres delictes</b>: homicidi imprudent, omissió del deure de socors i conducció sota els efectes de l'alcohol i les drogues.</p>
      <p>En les pròximes hores ha de passar a disposició judicial a Arenys de Mar.</p>
      <p>Aquest dissabte al matí, també <a href="https://www.ccma.cat/324/mor-un-motorista-en-una-envestida-amb-un-camio-a-lap-7-a-santa-perpetua-de-mogoda/noticia/2963822/">ha mort un motorista en una envestida amb un camió a l'AP-7</a>, a Santa Perpètua de Mogoda. </p>
      <p>
        <b>Conduir de pressa "és violència al volant"</b>
      </p>
      <p>La <b>Coordinadora Catalana d'Usuaris de la Bicicleta</b> (CCUB) ha lamentat la mort del ciclista i ha denunciat que conduir per sobre dels límits de velocitat "és violència al volant".</p>
      <blockquote>"Els ciclistes ens sentim agredits quan constantment els conductors de vehicle de motor ens avancen sense respectar els 1,5 metres. És el moment d'assumir que igual que existeix violència masclista, les morts produïdes pels conductors de vehicles de motor són violència al volant."</blockquote>
      <p>Representants de l'entitat assistiran aquest diumenge a la convocatòria de <b>Stop Accidents </b>per retre homenatge a totes les víctimes de trànsit. L'acte es fa davant el memorial a les víctimes de trànsit al passeig Marítim de la Nova Icària i l'espigó de Bogatell, a Barcelona, coincidint amb el <b>Dia Mundial en Memòria de les Víctimes de Trànsit</b>.</p>
    </article>
  </body>
</html>