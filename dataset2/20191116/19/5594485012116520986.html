<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/intervyu/yurgen-klop-ne-sm-ot-khorata-koito-se-stremyat-da-sa-prvi-na-vsyaka-tsena_443311.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-16T19:20:00+00:00"/>
    <meta property="og:title" content="Юрген Клоп: Не съм от хората, които се стремят да са първи на всяка цена"/>
    <meta property="og:description" content="Вълнуващо е, че ще играем срещу отбори от други континенти, коментира треньорът на Ливърпул"/>
  </head>
  <body>
    <article>
      <h1>Юрген Клоп: Не съм от хората, които се стремят да са първи на всяка цена</h1>
      <h2>Вълнуващо е, че ще играем срещу отбори от други континенти, коментира треньорът на Ливърпул</h2>
      <address>
        <time datetime="2019-11-16T19:20:00+00:00">16 Nov 2019, 19:20</time>
      </address>
      <figure>
        <img src="https://static.blitz.bg/documents/thumbnails/sport/780/201911/15739094011.jpg"/>
        <figcaption>Getty Images / Guliver</figcaption>
      </figure>
      <p>Мениджърът на Ливърпул Юрген Клоп даде специално интервю за сайта на ФИФА. 52-годишният германец говори относно възможността да стане първият треньор, извел клуба от „Анфилд“ до спечелването на Световното клубно първенство.</p>
      <p><b>- Спечелването на световната клубна титла е рядка възможност за всеки един футболен клуб. Носи ли това допълнително напрежение?</b><br/>- Хм, ще видим. Към момента не чувствам никакво напрежение. Аз гледам на този турнир като изключителна възможност, тъй като не се случва често да получиш възможност да участваш на такова първенство. Първо трябва да спечелиш европейската Шампионска лига. Затова Световното клубно първенство е толкова специално. Имахме някаква представа какво е чувството да триумфираш в ШЛ, но Суперкупата на Европа беше нещо непознато за нас. Беше върховно удоволствие да спечелим този турнир. Сега се готвим за Световното клубно първенство. Момчетата са нетърпеливи и мотивирани да спечелят. Ще бъде интересно и ще се раздадем на 100%, за да бъдем победители.</p>
      <p><b>- В клуб с дълга и богата история като Ливърпул, рядко се удава възможността да станеш първи в някаква класация. Клубът никога не е печелил Междуконтиненталната купа или Световното клубно първенство. До каква степен това е вълнуващо преживяване за Вас?</b><br/>- О, дори не мисля за нова. Аз не съм човек, който на всяка цена се стреми да е първият на Луната или първият спечелил световната титла с Ливърпул, но след като участваме – ще опитаме да спечелим трофея. Най-вълнуващата и интересна част е свързана с това, че ще играем срещу отбори от други континенти, което не се случва често. Вероятно мексиканският Монтерей и южноамериканският тим (Ривър Плейт или Фламенго) ще бъдат най-трудните ни конкуренти. Ще се подготвим най-стриктно, а резултатите ще покажат дали сме подходили правилно срещу съперниците от другите континенти. Все още нямаме пълна информация за тях, но ще разполагаме с необходимото, когато му дойде времето. Очаквам да е интересно и много трудно.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - на един клик разстояние! (18+)</b>
        </a>
      </p>
      <p><b>- Какви според Вас ще са предизвикателствата да играете срещу отбори от други континенти, ако ги сравните с мачовете от Шампионската лига?</b><br/>- Ще трябва да гледам мачовете на тези отбори. Признавам, че не следя особено бразилския, аржентинския, мексиканския или арабския футбол. У дома нямам много време и това е причината да не знам кой знае какво за тези съперници. Познавам много играчи, които идват от тези шампионати, което е гаранция за високото качество на футбола в тези държави. Сигурен съм, че ще бъде напрегнато. Ще трябва да намерим правилната настройка и съм сигурен, че ще го направим. За момента обаче не сме концентрирани в тази посока, тъй като имаме други приоритети. Обещавам, че няма да си пропиляваме времето на Световното клубно първенство в Катар и ще опитаме да бъдем възможно най-успешни.</p>
      <p><b>- Световното клубно първенство ще събере най-добрите отбори от всички континенти. Ако трябва да изберете едно нещо, с което Ливърпул е по-добър от останалите, какво ще бъде то?</b><br/>- Ха!? Във футбола ли? Това са европейските мачове на „Анфилд“. Това са най-великите вечери в световния футбол. Когато тимът ни е във форма, атмосферата е такава, че за съперниците става много трудно. Работил съм в Дортмунд, където също беше много яко и невероятно, но само един или два финта на Ливърпул могат да обединят всички на стадиона, а това е наистина специално. Вероятно с това сме по-добри от всички останали на света.</p>
      <p><b>- В последните години европейските отбори доминират на Световното клубно първенство, но Ливърпул се провали през 2005 г. Това стои ли като обица на ухото за клуба?</b><br/>- Не обръщаме внимание на случилото се преди 14 години. Реал (Мадрид) участва на турнира три или четири пъти през последните няколко години и триумфира, тъй като имаше прекрасен отбор. Ние обаче не сме Реал (Мадрид), а и сме в съвсем различна ситуация. Не приемаме нищо за гарантирано, но винаги искаме да бъдем победители. Единствената ни цел за участието на Световното клубно първенство е свързана с възможността да спечелим. Със сигурност ще се опитаме да триумфираме с купата.</p>
      <p><b>- Завършването на 2019-а като световен клубен шампион ще бъде прекрасен завършек на една паметна година. Какво ще означава това лично за Вас и за Ливърпул като клуб?</b><br/>- За съжаление за нас футболната 2019 г. няма да завърши с този турнир, тъй като ни предстоят след това още мачове. Нямаме представа какво ще е усещането да спечелим Световното клубно първенство. Така и беше преди Суперкупата на Европа, но след това се чувствахме превъзходно. Надявам се, че ще мога да опиша емоциите си, ако спечелим титлата в Катар.<br/><b>Превод от английски на Веселин РУСИНОВ, БЛИЦ СПОРТ</b></p>
    </article>
  </body>
</html>