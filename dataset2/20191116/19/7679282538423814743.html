<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-cyclone-bulbul-caused-rs-23811-crore-losses-in-west-bengal-2853467.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T19:50:49+00:00"/>
    <meta property="og:title" content="बुलबुल चक्रवात से पश्चिम बंगाल में 23811 करोड़ रुपए का नुकसान, 5 लाख से ज्यादा घर तबाह"/>
    <meta property="og:description" content="पश्चिम बंगाल में चक्रवात 'बुलबुल से 23,811 करोड़ रुपये का नुकसान हुआ है और तीन जिलों में लगभग 35 लाख लोग प्रभावित हुए। राज्य सरकार द्वारा चक्रवात 'बुलबुल से हुए नुकसान के संबंध में शनिवार (16..."/>
  </head>
  <body>
    <article>
      <h1>बुलबुल चक्रवात से पश्चिम बंगाल में 23811 करोड़ रुपए का नुकसान, 5 लाख से ज्यादा घर तबाह</h1>
      <address><time datetime="2019-11-16T19:50:49+00:00">16 Nov 2019, 19:50</time> by <a rel="author">लाइव हिंदुस्तान टीम,कोलकाता</a></address>
      <p>पश्चिम बंगाल में चक्रवात 'बुलबुल से 23,811 करोड़ रुपये का नुकसान हुआ है और तीन जिलों में लगभग 35 लाख लोग प्रभावित हुए। राज्य सरकार द्वारा चक्रवात 'बुलबुल से हुए नुकसान के संबंध में शनिवार (16 नवंबर) को केंद्र सरकार की एक टीम को सौंपी एक रिपोर्ट में ऐसा कहा गया है।</p>
      <p>केन्द्रीय दल के सदस्यों को पश्चिम बंगाल के मुख्य सचिव राजीव सिन्हा के साथ सचिवालय में एक बैठक के दौरान यह रिपोर्ट सौंपी गयी और अलग से एक रिपोर्ट केन्द्र सरकार को भेजी जाएगी।</p>
      <p>दल के सदस्यों ने शनिवार (16 नवंबर) को राज्य सरकार के अधिकारियों से मुलाकात की। एक दिन पहले उन्होंने नुकसान का आकलन करने के लिए चक्रवात प्रभावित उत्तरी और दक्षिणी 24 परगना तथा पूर्वी मिदनापुर जिलों का दौरा किया था।</p>
      <p>एक वरिष्ठ अधिकारी ने रिपोर्ट के हवाले से कहा, "राज्य को बुलबुल चक्रवात से प्रभावित तीन जिलों में कुल 23,811 करोड़ रुपये का नुकसान हुआ है, जहां 35 लाख लोग सीधे तौर पर प्रभावित हुए हैं। चक्रवात में 5,17,535 घर तबाह हो गए।"</p>
    </article>
  </body>
</html>