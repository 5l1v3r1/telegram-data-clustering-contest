<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-companii-23495306-conducerea-postei-romane-verifica-informatia-unii-postasi-din-vrancea-face-campanie-electorala-psd.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T19:18:00+00:00"/>
    <meta property="og:title" content="Conducerea Poştei Române verifică informaţia că unii poştaşi din Vrancea ar face campanie electorală PSD"/>
    <meta property="og:description" content="Corpul de control din cadrul Companiei Naţionale Poşta Română (CNPR) verifică, în prezent, informaţiile vehiculate în presă cu privire la faptul că unii poştaşi din judeţul Vrancea"/>
  </head>
  <body>
    <article>
      <h1>Conducerea Poştei Române verifică informaţia că unii poştaşi din Vrancea ar face campanie electorală PSD</h1>
      <address><time datetime="2019-11-16T19:18:00+00:00">16 Nov 2019, 19:18</time> by <a rel="author">V.M.</a></address>
      <p><b>Corpul de control din cadrul Companiei Naţionale Poşta Română (CNPR) verifică, în prezent, informaţiile vehiculate în presă cu privire la faptul că unii poştaşi din judeţul Vrancea ar face campanie electorală pentru PSD, potrivit unui punct de vedere al operatorului naţional de servicii poştale transmis sâmbătă și citat de <a href="https://www.agerpres.ro/social/2019/11/16/conducerea-postei-romane-verifica-informatia-ca-unii-postasi-din-vrancea-ar-face-campanie-electorala-psd--404291">Agerpres</a>.</b><br/><br/>„Conducerea Poştei Române îşi menţine poziţia de neutralitate politică şi în acest proces electoral, aşa cum a făcut cu fiecare ocazie. Corpul de Control al Directorului General verifică, la această oră, informaţiile vehiculate în presă cu privire la incidentul din judeţul Vrancea. A devenit o practică obişnuită ca, înainte de începerea procesului electoral, toţi angajaţii să fie instruiţi în maniera profesionalismului, fără vreo urmă de partizanat politic. Motiv pentru care, Mircea Tudosie, directorul general al Poştei Române este hotărât să ia orice decizie legală de sancţionare a angajaţilor în cazul nerespectării normelor impuse”, menţionează Poşta Română.<br/><br/>Vineri, preşedintele PNL Vrancea, senatorul Cătălin Toma, a declarat că unii poştaşi din Vrancea, apropiaţi de primarii PSD, fac campanie electorală, spunând oamenilor că „nu vor mai fi bani de pensii dacă votează PNL”.<br/><br/>Potrivit acestuia, astfel de cazuri au fost semnalate deja în trei comune din Vrancea.<br/><br/>„Am avut sesizări venite de la Tătăranu, de la Vintileasca şi de la Boloteşti. Oamenii sunt disperaţi pentru că poştaşul le-a zis tot felul de lucruri legate de pensii dacă vor vota PNL. Poştaşii care sunt apropiaţi de primarii PSD se duc la bătrânii din comună şi le spun că nu vor mai fi bani dacă votează PNL, că nu se vor mai da pensiile. La Boloteşti avem consilier local PSD care este poştaş. Nu facem nicio referire la funcţia eligibilă, ci la activitatea profesională. Nu poţi ca poştaş să te duci şi să spui oamenilor că guvernul PNL taie pensiile, că nu or să mai fie bani sau că nu se vor mai face diverse lucruri”, a declarat pentru Agerpres senatorul Cătălin Toma.<br/><br/>Preşedintele PNL Vrancea susţine că a informat, deja, conducerea Poştei Române despre aceste activităţi din comune.</p>
    </article>
  </body>
</html>