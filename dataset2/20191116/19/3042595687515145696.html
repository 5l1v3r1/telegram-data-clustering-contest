<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frode-berg-har-landet-i-norge/71828394"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T19:31:57+00:00"/>
    <meta property="og:title" content="Frode Berg har landet i Norge"/>
    <meta property="og:description" content="Landet på Gardermoen lørdag kveld."/>
  </head>
  <body>
    <article>
      <h1>Frode Berg har landet i Norge</h1>
      <h2>Landet på Gardermoen lørdag kveld.</h2>
      <address><time datetime="2019-11-16T19:31:57+00:00">16 Nov 2019, 19:31</time> by <a rel="author">Audun Hageskal</a></address>
      <p>VILNIUS / GARDERMOEN / OSLO (Dagbladet): Frode Berg har landet i Norge.</p>
      <p>Det bekrefter Frode Bergs advokat Brynjulf Risnes til <a href="https://www.vg.no/nyheter/utenriks/i/jdx58o/advokaten-til-vg-frode-berg-er-i-norge?utm_content=row-1&amp;utm_source=vgfront">VG</a>.</p>
      <p>Klokka nærmet seg 19, da et privatfly tok av fra Vilnius lørdag kveld. I mørket gikk en 64 år gammel nordmann om bord. For første gang på nesten to år kunne han forlate øst-europeisk jord.</p>
      <p>Omkring klokka 20.15 landet Sundt Air-flyet på Gardermoen lufthavn. Med det kunne Frode Berg (64) endelig slå fast at han er tilbake i Norge for første gang på nesten to år. Han tilbrakte 710 dager i det beryktede FSB-fengselet Lefortova i Moskva.</p>
      <p>- Jeg ser fram til å få møte familien i de nærmeste dagene, sa Berg og takket samtidig for støtten han har fått fra alle, spesielt familien. Han rettet også en spesiell takk til Litauens president, som har gjort en utveksling mulig.</p>
      <p>Lørdag formiddag kom advokaten til Berg, Brynjulf Risnes, med en ny oppdatering på Facebook. Sammen med et bilde av Berg, skreiv han følgende:</p>
      <p>
        <b>Frode Berg begynner så smått å venne seg til friheten. Her er vi flankert av Norges ambassadør i Litauen, Karsten Klepsvik, og UDs representant Snøfrid Emterud.</b>
      </p>
      <h3>Bytteavtalen</h3>
      <p>Det var fredag at Berg ble utlevert fra Russland til Litauen, som en del av en bytteavtale med russiske og litauiske spioner. Dagen før ble han benådet.</p>
      <figure>
        <img src="https://dbstatic.no/71828411.jpg?imageId=71828411&amp;width=1024&amp;height=615"/>
        <figcaption><b>FRI:</b> Advokat Brynjulf Risnes la ut dette bildet lørdag kveld. Foto: Privat Vis mer</figcaption>
      </figure>
      <p>Russiske og litauiske myndigheter hadde sammen med norske myndigheter holdt kortene tett til brystet om hvordan og når utvekslingen av spiondømte Berg ville skje.</p>
      <p>
        <b>Statsminister Erna Solberg sa imidlertid på en pressekonferanse fredag kveld at han ville bli transportert hjem så raskt som praktisk mulig. Samme kveld uttrykte Berg glede over å snart bli gjenforent med sin familie.</b>
      </p>
      <p>
        <a href="https://www.dagbladet.no/nyheter/ukomfortabelt-samarbeid-med-norske-myndigheter/71826683">- Ukomfortabelt samarbeid med norske myndigheter</a>
      </p>
      <p>- Jeg ser fram til å få møte familien i de nærmeste dagene, sa Berg i en video lagt ut på Facebook.</p>
      <p>Han takket samtidig for støtten han har fått fra alle, spesielt familien. Han rettet også en spesiell takk til Litauens president, som har gjort en utveksling mulig.</p>
      <h3>14 års fengsel</h3>
      <p>Det var 5. desember i 2017 at <a href="https://www.dagbladet.no/nyheter/her-sitter-spionsiktede-frode-fengslet---jeg-haper-han-har-en-god-advokat/69197544">Berg ble pågrepet på hotellet hvor han bodde i Moskva</a>.</p>
      <p>I april i fjor kunne Dagbladet fortelle at Berg hadde innrømmet at han hadde vært <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">på oppdrag i Russland for den norske Etterretningstjenesten</a>.</p>
      <p>
        <b>- Frode Berg har tvilt lenge på hvordan han skulle håndtere situasjonen, blant annet fordi han har følt lojalitet til norske myndigheter, og håpet at de ville stille opp for ham. Berg ønsker nå at hans versjon av saken blir kjent, sa hans norske advokat Brynjulf Risnes til Dagbladet.</b>
      </p>
      <p>Ett år seinere, i april i år, ble nordmannen <a href="https://www.dagbladet.no/nyheter/frode-berg-domt-til-14-ars-fengsel/70988158">dømt til 14 års fengsel i «streng fangekoloni»</a>. Samtidig kom de første hintene om at han trolig ikke ville måtte sone alle de 14 årene.</p>
      <p>- Jeg vil annonsere på vegne av Berg at dommen ikke vil bli anket, sa forsvarer Ilja Novikov til Dagbladet.</p>
      <p>- Jeg har liten tro på at russiske myndigheter har interesse av at han vil sitte mange år i russisk fengsel, sa Brynjulf Risnes, Bergs norske advokat.</p>
      <h3>Loven som forenklet alt</h3>
      <p>Risnes' spådommer skulle vise seg å stemme. I oktober ble det klart at Litauen og Russland skulle gjennomføre spionutveksling, som kunne inkludere Frode Berg.</p>
      <p><a href="https://www.dagbladet.no/nyheter/spionen-som-kan-byttes-mot-frode-berg/71713782">To russiske spiondømte menn</a>, to litauiske spiondømte, og det som etter hvert er blitt kjent at var Frode Berg skulle utveksles. Litauen vedtok i forrige uke <a href="https://www.dagbladet.no/nyheter/vedtok-spionlov---naermere-utveksling/71792527">ny spionlov</a>, noe som gjorde utvekslingen av Frode Berg enda enklere å gjennomføre.</p>
      <p>Fredag krysset han grensa over til Litauen fra den russiske enklaven Kaliningrad som fri mann.</p>
      <p>I dag er han tilbake i Norge.</p>
      <p>
        <i>Saken oppdateres</i>
      </p>
    </article>
  </body>
</html>