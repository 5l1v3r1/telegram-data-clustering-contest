<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_lvovi_zvernulysya_do_yad_vashem_shchob_vyznaty_mytropolyta_andreya_sheptytskogo_pravednykom_narodiv_svitu_330910.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T19:30:00+00:00"/>
    <meta property="og:title" content="У Львові звернулися до Яд Вашем, щоб визнати Митрополита Андрея Шептицького Праведником Народів Світу"/>
    <meta property="og:description" content="Сьогодні, 16 листопада 2019 року, учасники міжнародної наукової конференції “Отець Климентій Шептицький (1869- 1951) :життєвий і духовний шлях Блаженнго Католицької Церкви звернулися до Ізраїльського національного меморіалу Катастрофи (Голокосту) та Героїзму Яд Вашем із проханням визнати Праведного Митрополита Андрея Праведником Народів Світу."/>
  </head>
  <body>
    <article>
      <h1>У Львові звернулися до Яд Вашем, щоб визнати Митрополита Андрея Шептицького Праведником Народів Світу</h1>
      <h2>Сьогодні, 16 листопада 2019 року, учасники міжнародної наукової конференції “Отець Климентій Шептицький (1869- 1951) :життєвий і духовний шлях Блаженнго Католицької Церкви звернулися до Ізраїльського національного меморіалу Катастрофи (Голокосту) та Героїзму Яд Вашем із проханням визнати Праведного Митрополита Андрея Праведником Народів Світу.</h2>
      <address>
        <time datetime="2019-11-16T19:30:00+00:00">16 Nov 2019, 19:30</time>
      </address>
      <figure>
        <img src="https://galinfo.com.ua/media/gallery/full/5/6/566ffe99-4c36-4d60-85a0-2958ca46084a_cx0_cy30_cw0_w408_r1_s.jpg"/>
      </figure>
      <p>Звернення озвучив синкел у справах монашества у Львівській архієпархії УГКЦ Юстин Бойко.</p>
      <p>
        <i>
          <b>Капітулі Пам’яті Інститут Яд Вашем</b>
        </i>
      </p>
      <p>Приходимо нині, як колись світлої пам’яті рабин Єзекіїль Левін, який у липні 1941 року пришов у собор Святого Юра у Львові шукати захист і порятунок для свого Народу і який так звернувся словами до Митрополита Андрея Шептицького:</p>
      <p><i>«Висловився Ти: «Я є приятелем Євреїв». Завжди Ти підкреслював своє прихильне ставлення до нас. Прошу, аби зараз, у хвилі страшної небезпеки, Ексцеленція дав доказ своєї приязні, впливаючи на збурені маси, які розпочали погром. Прошу про порятунок для сотень тисяч Євреїв. А всемогутній і всевідаючий Бог у сто раз більше Ексцеленції це винагородить»</i>.</p>
      <p>І доказ своєї приязні був даний Митрополитом Андреєм. Двоє синів рабина Левіна — Курта і Натана — було врятовано в часи Голокосту. Були врятовані також рабин Давид Кахане і члени його сім’ї Нехана і Руф. Була врятована Цецилія і Лілі Штерн (Польман). Були врятовані Фаїна Ляхер. Були вратовані Марк Вайтруб. Були врятовані Герберт Хамейдес. І Абрахам і Анна Фінк, і Вольф Лям, і Даня і Хасекль і Якуб Геллер, і Людвіґ і Юзев і Анна Подошин, і Одед Амарант, і Перлі Лям, і Соломон Гільфер, і Фейга Фінк, і Ірина Шпунар, і понад двісті незнаних нам синів і дочок Авраама і Ісака і Якова, про порятунок яких під присягою засвідчили монахи-студити. Надавши звання Праведника Народів Світу ігумені Святопокровського монастиря матері Йосифі (Олені Вітер), схимонахам Теодозію (Теодору Цибрівському) та Лазару (Луці Шияну), ієромонаху Никанорові (Миколаю Дейнезі), блаженному священномученику Климентію (Казимирові графу Шептицькому) та о. Марку (Михайлові Стеку) ці заслуги Митрополита Андрея Шептицького було не тільки підтверджено, але і високо оцінено. Однак, не сказано про них в голос.</p>
      <p>Приходимо нині, щоб просити вшанувати всіх тих, врятованих в часи Голокосту Митрополитом Андреєм, назвавши Його ім’я народам як Праведника Народів Світу. Віримо, що молитва подяки рабина Левіна про сто раз більшу нагороду Ексцеленції, є почута Всевишнім. Та, скажімо один другому: що ми віримо, що це дійсно так.</p>
      <p>І нехай Земля Ізраїльська, якої завше палким прихильником був Андрей граф Шептицький, Митрополит Львівський і Галицький, вшанує того, хто задовго до Її відродження благословляв Її такими словами:</p>
      <p>
        <i>«Будуючи власну державу на землі своїх Отців, приносять Євреї благословенство краєві. Замінюючи пустинний край у квітучу землю, сповнюють Євреї значиму історичну місію. Стають носіями цивілізації й добробуту на Близькому Сході — воскрешаючи старожитні культурні цінності тих земель.</i>
      </p>
      <p>
        <i>Тяжкими є визвольні змагання Євреїв, і багато перешкод криються на їхній дорозі. Але народ, який стільки дав людській культурі, освітить світ прекрасним явищем воскресіння з руїн своєї Вітчизни та долучення до родини вільних народів».</i>
      </p>
      <p>
        <b>
          <i>Львів, 16 листопада 2019 р.</i>
        </b>
      </p>
      <p>
        <i>
          <b>Учасники наукової конференції «Отець Климентій Шептицький (1869-1951): життєвий і духовний шлях Блаженного Католицької Церкви».</b>
        </i>
      </p>
      <slideshow>
        <figure>
          <img src="https://galinfo.com.ua/media/gallery/full/7/4/74232813_480816622784550_7613269448480260096_n.jpg"/>
        </figure>
        <figure>
          <img src="https://galinfo.com.ua/media/gallery/full/7/7/77124724_1516049055210128_4237295561776037888_n.jpg"/>
        </figure>
      </slideshow>
      <p>Загалом під документом підписалося 30 науковців та представників духовенства, які брали участь у конференції.</p>
    </article>
  </body>
</html>