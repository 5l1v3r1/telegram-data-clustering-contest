<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Baxi-Manresa-directe-Lliga-Endesa_0_2345165674.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T19:12:04+00:00"/>
    <meta property="og:title" content="El Baxi Manresa perd contra un rival directe i és a la cua de la Lliga Endesa"/>
    <meta property="og:description" content="El conjunt de Pedro Martínez ha caigut a casa contra el Monbus Obradoiro (79-85) i se situa penúltim"/>
  </head>
  <body>
    <article>
      <h1>El Baxi Manresa perd contra un rival directe i és a la cua de la Lliga Endesa</h1>
      <h2>El conjunt de Pedro Martínez ha caigut a casa contra el Monbus Obradoiro (79-85) i se situa penúltim</h2>
      <address>
        <time datetime="2019-11-16T19:12:04+00:00">16 Nov 2019, 19:12</time>
      </address>
      <p>En un partit on hi havia en joc deixar els llocs des desncens de la Lliga Endesa, el Baxi Manresa només ha sigut millor que el Monbus Obradoiro en el segon quart i ha acabat perdent al Nou Congost contra un rival directe (79-85). Amb la derrota, se situa penúltim, en llocs de descens.</p>
      <p>Les pèrdues (17 dels manresans per 10 dels gallecs) i la precipitació en els moments determinants del partit han condemnat el conjunt de Pedro Martínez, que ha qualificat la derrota de "dura" i ha esmentat les "baixes", el "desgast físic", la "manca de joc coral" i les "pèrdues, sobretot a l'últim quart", com a principals factors per explicar la derrota. El tècnic manresà ha fet autocrítica, ha evitat utilitzar la participació europea com a excusa i ha reconegut que el seu rival ha jugat "millor".</p>
      <p>Després d'un inici d'alts i baixos en què el Monbus Obradoiro ha sabut neutralitzar i fer mal al Baxi Manresa amb diferències de fins a 10 punts al primer quart, l'equip local ha capgirat la situació a partir del segon període, en què ha acabat posant-se per davant mitjançant una substancial millora en la defensa i gràcies a l'aparició de jugadors com  William Magarity i  Ryan Toolson. El nord-americà –que no havia entrat bé al partit i que acabaria penalitzat per les pèrdues (5, més que cap altre jugador) malgrat brillar en l'anotació (25 punts)–, ha fet un segon quart destacable que ha coronat amb un triple sobre la botzina que ha permès al seu equip marxar al descans per davant en el marcador (42-41). </p>
      <h3>La reacció manresana s'esvaeix </h3>
      <p>La reacció dels jugadors de Pedro Martínez, que han remuntat una diferència de 13 punts al segon període, s'ha esvaït a la segona meitat del partit. Els de Pedro Martínez han saltat bé a la pista després del descans, però quan semblava que podrien controlar el partit, s'han empetitit. Els locals no han sabut competir com el partit ho exigia, arribant tard en les accions defensives i encaixant un parcial negatiu de 2-15 en el tercer període en què els gallecs han sabut treure profit dels llançaments de tres. El jove escorta blaugrana de 21 anys Aleix Font, cedit aquest mateix mes al Monbus Obradoiro, que no havia anotat en tota la primera meitat, ha fet 5 punts d'una tacada i, juntament amb Maxime De Zeeuw, han liderat el primer capítol de la reacció gallega. </p>
      <p>El Baxi Manresa ha començat l'últim període sis punts per sota, però ha aconseguit deixar sense anotar el Monbus Obradoiro durant 4 minuts i firmar un curt parcial de 7-0 que els ha posat de nou per davant en el marcador. Però res, ha sigut un miratge, perquè les pèrdues i la precipitació han envaït el conjunt manresà mentre els gallecs començaven a robar pilotes i a trobar les cistelles que no havien aconseguit durant els primers minuts de l'últim quart. </p>
    </article>
  </body>
</html>