<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/blog/editorial/story-shashi-shekhar-aajkal-hindustan-column-on-17th-november-2852850.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T15:08:57+00:00"/>
    <meta property="og:title" content="इस दमघोंटू हवा के दिन-रात"/>
    <meta property="og:description" content="नवंबर का पहला रविवार हम दिल्ली और राष्ट्रीय राजधानी क्षेत्र के लोगों के लिए मनहूस साबित हुआ। सवेरे आंख खोली, तो पाया कि शयन कक्ष के शीशे के बाहर धूप नहीं, अभेद्य मटमैलापन पसरा हुआ है। क्या वह..."/>
  </head>
  <body>
    <article>
      <h1>इस दमघोंटू हवा के दिन-रात</h1>
      <address><time datetime="2019-11-16T15:08:57+00:00">16 Nov 2019, 15:08</time> by <a rel="author">शशि शेखर</a></address>
      <p>नवंबर का पहला रविवार हम दिल्ली और राष्ट्रीय राजधानी क्षेत्र के लोगों के लिए मनहूस साबित हुआ। सवेरे आंख खोली, तो पाया कि शयन कक्ष के शीशे के बाहर धूप नहीं, अभेद्य मटमैलापन पसरा हुआ है। क्या वह कोहरा था? जी नहीं, हवा में शामिल जहरीले तत्वों ने वातावरण को शिकंजे में ले लिया था। लगा, दम घुट रहा है। </p>
      <p>बरसों पहले नाजियों द्वारा स्थापित यातना शिविर देखकर सिर्फ कल्पना उभरी थी कि जब जहरीली गैस की वजह से उनका दम घुटने लगा होगा, तो अवश यहूदी इन दरो-दीवार के पीछे कैसे छटपटाए होंगे! असमय काल को अपने सामने खड़ा देख उन्हें कैसा लगा होगा? पवित्र छठ की उस सुबह हमारी छटपटाहट भी अभूतपूर्व थी। वहां नाजियों ने यहूदियों का दम घोटकर उन्हें मारा था, जबकि यहां हम खुद अपनी और अपने हुक्मरानों की करनी का कुफल भुगत रहे थे। </p>
      <p>शनिवार की शाम भी अस्त होते सूर्य की जगह श्रद्धालु व्रतियों ने उसके आभास को अर्घ्य दिया था। अपने परिवार की मंगलकामना करते वक्त उनके दिमाग में भय बैठा हुआ था कि अगर रविवार की सुबह भगवान भास्कर को इसी तरह राहु-केतु बनी हवा ने ग्रसे रखा, तो वे अपना व्रत कैसे पूर्ण करेंगे? अघ्र्य किसे देंगे? रविवार का सवेरा आशंकानुसार रहा, पर यह दुखद दास्तां की शुरुआत थी। समूचे उत्तर भारत को अगले कुछ हफ्ते ऐसे ही हांफना-कांपना है।<br/> </p>
      <p>उत्तर भारत में पहले शरद ऋतु खुशनुमा एहसास बिखेरती आती थी। इन दिनों वह चेतावनी की घंटी बजाती आती है, पर हमारे हुक्मरां सोए रहते हैं। दिल्ली के मुख्यमंत्री को मलाल है कि हरियाणा और पंजाब में किसानों को पराली जलाने से रोका नहीं जा रहा। इससे दिल्ली हर साल यह दंश भोगने को मजबूर हो जाती है। उधर, केंद्र में सत्तारूढ़ भाजपा आरोप लगा रही है कि दिल्ली की अरविंद केजरीवाल सरकार ने इस दिशा में कोई काम नहीं किया है। <br/> </p>
      <p>सरकारें आती-जाती हैं, कुरसियों पर नेताओं के चेहरे बदलते रहते हैं, पर हमारे हुक्मरां हुकूमत में आते ही एक तथ्य बिसरा देते हैं। वह यह कि सत्ता शक्ति के साथ कर्तव्य और जिम्मेदारियां भी सौंपती है। पर्यावरण की रक्षा इनमें सबसे महत्वपूर्ण दायित्व है। इसे अब तक कभी समूची गंभीरता से नहीं लिया गया है।<br/> </p>
      <p>देश की आला अदालत ने इसीलिए बेहद आहत भाव से टिप्पणी की कि लोगों को मरने के लिए छोड़ दिया गया है। हालात ‘हेल्थ इमरजेंसी’ से अधिक बदतर हैं। हम अपने बेडरूम तक में असुरक्षित हैं। वहां भी एयर क्वालिटी इंडेक्स 500 से ऊपर पहुंचता रहता है। न्यायमूर्ति अरुण मिश्रा और न्यायमूर्ति दीपक गुप्ता की पीठ ने पंजाब, हरियाणा, दिल्ली और उत्तर प्रदेश के मुख्य सचिवों को इस सिलसिले में तलब कर उनसे रिपोर्ट मांगी। छह नवंबर को आला अदालत ने आदेश दिया कि सात दिनों के भीतर किसानों को प्रति क्विंटल 100 रुपये की आर्थिक मदद दी जाए, ताकि किसान पराली न जलाएं।</p>
      <p>सुप्रीम कोर्ट ने चारों प्रदेशों के मुख्य सचिवों को कड़ी फटकार ही नहीं लगाई, उन्हें सात दिनों के भीतर समस्या का समाधान निकालने का आदेश भी दिया, पर हुआ क्या? सोती हुई हुकूमतें अदालत के चाबुक से कितना जागीं? अगले हफ्ते पुन: हालात ऐसे बिगडे़ कि दिल्ली और राष्ट्रीय राजधानी क्षेत्र के स्कूल-कॉलेज दो दिनों के लिए बंद करने पड़े।<br/> </p>
      <p>इस बीच एकाध-दो दिन के लिए अगर हवा की गुणवत्ता में कुछ सुधार आया भी, तो उसकी वजह हमारे सत्ता नायकों के सत्प्रयास नहीं, कुदरत की करिश्माई थी। दो दिन की हल्की बूंदा-बांदी और उसके बाद चली तेज हवा ने दिल्ली पर जमी प्रदूषण की परतों को धो-उड़ा डाला था। है न कमाल? प्रकृति के प्रकोप से बचने के लिए हमें उसी प्रकृति की शरण में जाना पड़ता है, जिसे हम बर्बाद    करते आए हैं। <br/> </p>
      <p>यहां यह बताने में कोई हर्ज नहीं कि हर बात में चीन से मुकाबला करने वाले हमारे राजनेता इस मामले में वहां की चर्चा तक नहीं करते। 2008 में बीजिंग में ओलंपिक का आयोजन हुआ था, जिसे उस समय तक का सबसे प्रदूषित ओलंपिक आयोजन कहा गया था। 10 अगस्त, 2008 को बीजिंग की हवा में पीएम10 का स्तर 604 माइक्रोग्राम प्रति घन (क्यूबिक) मीटर के आंकडे़ पर पहुंच गया था। यही नहीं, साल 2014 में बीजिंग में फेफड़ों के लिए हानिकारक सूक्ष्म प्रदूषक पीएम2.5 का स्तर सुरक्षित सीमा से 45 गुणा अधिक हो गया, जिसके बाद चीन सरकार ने प्रदूषण के खिलाफ बाकायदा जंग शुरू कर दी। महज चार वर्षों में बीजिंग ने प्रदूषक तत्वों में 35 फीसदी की कमी सुनिश्चित की है, जबकि 25 फीसदी प्रदूषण कम करने से ही उनका काम चल जाता। <br/> </p>
      <p>इस लड़ाई को मुकाम तक पहुंचाने के लिए चीन सरकार ने 120 अरब अमेरिकी डॉलर का बजट सुनिश्चित किया। इसके लिए नए नियम गढे़ और उन्हें हर जगह कड़ाई से लागू किया गया। अत्यधिक प्रदूषण के शिकार शहरों के आस-पास कोयले से संचालित किसी नए पावर प्लांट को नहीं लगने दिया। ऐसे जो संयंत्र पहले से ही चल रहे थे, उन्हें अपना उत्सर्जन कम करने के निर्देश मिले। साथ ही कोयले से संचालित संयंत्रों को प्राकृतिक गैस पर आधारित किया गया। बीजिंग, शंघाई और गुआंगझू जैसे बडे़ शहरों में गाड़ियों की संख्या नियंत्रित की गई। लोहे और स्टील के उत्पादन को कम किया गया।<br/> </p>
      <p>चीन ने यह काबिले-तारीफ काम कैसे किया? मैं वहां के प्रधानमंत्री ली केकियांग का जिक्र करना चाहूंगा। उन्होंने कहा था- ‘जिस तरह हमने गरीबी से जंग लड़ी, उसी दृढ़ता से हम प्रदूषण से भी मोर्चा लेंगे।’ यह बताना जरूरी है कि 2008 में जब बीजिंग इस दुर्दशा से जूझ रहा था, उस समय दिल्ली असुरक्षित होने के बावजूद बेहतर स्थिति में थी। ‘सेंटर फॉर साइंस ऐंड एन्वायर्नमेंट’ के अनुसार, उन दिनों दिल्ली की हवा में पीएम10 का स्तर अधिकतम 209 माइक्रोग्राम प्रति घन मीटर तक ही पहुंचा करता था। <br/> </p>
      <p>कहने की जरूरत नहीं है कि बीजिंग ने बदतरीन हालात को दृढ़ इच्छाशक्ति के जरिए बेहतरीन बना लिया, जबकि भारत में इसका ठीक उल्टा हुआ। हम अपने हुक्मरानों की अकर्मण्यता की सजा कब तक भुगतते रहेंगे?</p>
      <p>
        <b>
          <a href="https://twitter.com/shekharkahin">Twitter Handle: @shekharkahin </a>
          <br/>
          <a href="https://www.facebook.com/shashishekhar.journalist/">शशि शेखर के फेसबुक पेज से जुड़ें</a>
        </b>
      </p>
      <p>
        <b>shashi.shekhar@livehindustan.com</b>
      </p>
    </article>
  </body>
</html>