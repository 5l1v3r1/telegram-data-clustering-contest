<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640337/%D8%B1%D9%88%D8%B3%DB%8C%D9%87-%DA%A9%D8%B4%D8%AA%D9%87-%D8%B4%D8%AF%D9%86-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B1%D8%A7-%D8%AA%D8%A7%DB%8C%DB%8C%D8%AF-%D9%86%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T15:20:00+00:00"/>
    <meta property="og:title" content="روسیه کشته شدن ابوبکر البغدادی را تایید نمی‌کند"/>
    <meta property="og:description" content="مدیر سرویس اطلاعات خارجی روسیه تأکید کرد، این کشور اطلاعات قابل اطمینانی، از جمله نمونه ژنتیکی که بتواند کشته شدن"/>
  </head>
  <body>
    <article>
      <h1>
        <a href="https://www.bultannews.com/fa/news/640337/%D8%B1%D9%88%D8%B3%DB%8C%D9%87-%DA%A9%D8%B4%D8%AA%D9%87-%D8%B4%D8%AF%D9%86-%D8%A7%D8%A8%D9%88%D8%A8%DA%A9%D8%B1-%D8%A7%D9%84%D8%A8%D8%BA%D8%AF%D8%A7%D8%AF%DB%8C-%D8%B1%D8%A7-%D8%AA%D8%A7%DB%8C%DB%8C%D8%AF-%D9%86%D9%85%DB%8C%E2%80%8C%DA%A9%D9%86%D8%AF">روسیه کشته شدن ابوبکر البغدادی را تایید نمی‌کند</a>
      </h1>
      <h2>مدیر سرویس اطلاعات خارجی روسیه تأکید کرد، این کشور اطلاعات قابل اطمینانی، از جمله نمونه ژنتیکی که بتواند کشته شدن "ابوبکر البغدادی" رهبر گروه...</h2>
      <address><time datetime="2019-11-16T15:20:00+00:00">16 Nov 2019, 15:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرگئی ناریشکین مدیر سرویس اطلاعات خارجی روسیه در گفت‌وگو با خبرگزاری «تاس» اعلام کرد که این کشور اطلاعاتی در اختیار ندارد که بتواند کشته شدن "ابوبکر البغدادی" رهبر گروه تروریستی داعش در سوریه را مورد تایید قرار دهد.</p>
      <p>این مقام بلندپایه روس در پاسخ به سئوالی در این باره گفت: «ما اطلاعاتی در اختیار نداریم، چه رسد به نمونه‌های ژنتیکی، که بتواند برای تایید کشته شدن البغدادی کافی باشد.»</p>
      <p>در اواخر ماه اکتبر "دونالد ترامپ" رئیس جمهوری آمریکا از به هلاکت رسیدن ابوبکر البغدادی در یک عملیات کاملاً دقیق نظامیان آمریکایی در استان ادلب سوریه خبر داد. در آن زمان هم وزارت دفاع روسیه اعلام کرد که اطلاعات موثقی درباره کشته شدن رهبر گروه تروریستی داعش ندارد.جامه جهانی در واکنش به این خبر، هلاکت البغدادی، در صورتی که واقعاً اتفاق افتاده باشد را با اهمیت، ولی نه اقدامی تعیین کننده ارزیابی کرده و خواستار ادامه مبارزه با تروریسم شد.</p>
      <p>
        <b>روسیه باید فعالانه توانایی دفاعی خود برای مقابله با آمریکا را تقویت کند</b>
      </p>
      <p>مدیر سرویس اطلاعات خارجی روسیه همچنین اعلام کرد که پیمان کاهش تسلیحات راهبردی تهاجمی (استارت-3) که مدت اعتبار آن در فوریه سال 2021 به اتمام خواهد رسید، به احتمال زیاد تمدید نخواهد شد و به دنبال سرنوشت تاسف بار پیمان نابودی موشک‌های برد متوسط و کوتاه‌تر، به موجودیت خویش پایان خواهد داد.</p>
      <p>به گفته ناریشکین، با توجه به چشم‌اندازهای پیش روی، باید فعالانه‌تر و با دقت زیاد «توانایی دفاعی روسیه را تقویت کرد، برای اینکه واشنگتن که اخیراً به ابتکارعمل رئیس جمهور "دونالد ترامپ" از پیمان نابودی موشک‌های برد متوسط و کوتاه‌تر خارج شده، تاکنون علاقه‌مندی خود برای تمدید پیمان کاهش تسلیحات راهبردی تهاجمی را نیز اعلام نکرده است و مقامات بلندپایه سیاسی و نظامی آمریکایی بطور علنی نسبت به چنین اتفاقی ابراز تردید می‌کنند.</p>
      <p>در ماه جولای گذشته "مارک اسپر" رئیس پنتاگون در مصاحبه‌ای اعلام کرد که در صورت تمدید پیمان استارت-3 ، تمامی تسلیحات نظامی جدید روسیه که توان بالقوه راهبردی این کشور را تقویت می‌کند، باید در سند جدید گنجانده شود. وی درباره آمادگی طرف آمریکایی برای اعلام تسلیحات نظامی مشابه خود صحبتی به میان نیاورد.</p>
    </article>
  </body>
</html>