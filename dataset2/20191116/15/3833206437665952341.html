<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zornica-Rusinova-Durzhavata-ne-otnema-deca-ot-semeistvata-im-914282"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T15:14:00+00:00"/>
    <meta property="og:title" content="Зорница Русинова: Държавата не отнема деца от семействата им"/>
    <meta property="og:description" content="&quot;Държавата не само че не отнема деца от семействата им, тя винаги е търсила начини да ги подкрепя в ..."/>
  </head>
  <body>
    <article>
      <h1>Зорница Русинова: Държавата не отнема деца от семействата им</h1>
      <address>
        <time datetime="2019-11-16T15:14:00+00:00">16 Nov 2019, 15:14</time>
      </address>
      <p>"Държавата не само че не отнема деца от семействата им, тя винаги е търсила начини да ги подкрепя в отглеждането и възпитаването. Няма нищо по-добро от това децата да растат в стабилна семейна среда, щастливи, с осигурено образование, здравеопазване, спорт и да станат пълноценни граждани“. Това заяви зам.-министърът на труда и социалната политика Зорница Русинова, която взе участие в регионалната академия на МГЕРБ в Созопол.</p>
      <p>Тя оспори няколко тези, които се разпространяват в социалните мрежи и предизвикват фалшиви новини и манипулация на общественото мнение. "Две са всъщност промените в Закона за закрила на детето и допълнителните изменения в Закона за социалните услуги. Първата е да се махне от законодателството дефиницията "дете в риск-дете с увреждане“, която вече е архаизъм. Не всяко дете с увреждане може да бъде дете в риск - има много, които пълноценно се отглеждат от семействата, имат подкрепа и няма риск това дете да бъде изоставено. Втората промяна е координационен механизъм между Министерството на труда и социалната политика, МВР, общините, Спешна помощ и други институции. В случай на насилие или изоставяне на деца да има своевременна координация между страните с отношение по казуса“, поясни зам.-министър Русинова.</p>
      <p> </p>
      <p>Тя призова младите хора да бъдат активни в гражданските си позиции. "Дебатът бе провокиран с публикуването на Стратегията през януари месец и това, че се осмелихме да обърнем внимание на забрана за телесното насилие над деца. Това е дебат, за които очевидно обществото не е готово. Различни организации и личности всяха страхове в обществото и ни изправиха пред сериозно предизвикателство. Това е опит да се компрометират демократичните ценности в България. С течение на двете предизборни кампании тази година имаше сериозно засилване на фалшивите новини в посока отнемане на деца от семейства. И ние, и медиите не даваме трибуна на подобни манипулации и въпреки това се създава страхове в много хора, че държавата може да има посегателство върху семейството и децата. Не говорим само за малцинствата, но за съмнение и напрежение сред интелигентните, живеещи хора и в чужбина“.</p>
      <p>Социалната политика с фокус "Младежи“ бе основната тема, представена от Зорница Русинова. Детайлно бе представена информация за равнищата на младежката безработица за 2019 г., включително и за област Бургас, механизми на пазара на труда, услуги предлагани от социалното министерство и Агенцията по заетостта, подготовка за програмен период 2021-2027 г., дейности по съвместяване на професионалния с личния живот сред младите хора.</p>
      <p>Зорница Русинова коментира и готовността на държавата от началото на следващата година да финансира българи, които ще се завърнат от чужбина и ще работят у нас. Освен информационни услуги за работни места и устройване в конкретен град са предвидени редица мерки. Условието за помощ е човекът да предостави сключен договор с работодател у нас. "Имаме намерение в рамките на една година да покриваме разходите за наем до записване на децата в ясла и в детска градина, докато човекът се установи. В рамките до четири месеца да поемаме също с детегледач през Бюрото по труда осигурен, обучение по български език и стипендии за членове на семейството с друго гражданство, ако е необходимо. За да може да стимулираме тези млади хора да не се съсредоточават само в София и в Пловдив, или във Варна, ние ще допълваме заплащането на един човек с размера на половин минимална работна заплата“</p>
      <p>Зам.-министърът сподели, че данните на социалното министерство от проведени кариерни форуми в страни членки на ЕС, където има големи български общности и от студенти, сочат, че 70% от тях биха се върнали да работят у нас, ако имат условия за това.</p>
      <p>"Добре е, че имаме млади хора, които получават образованието си в престижни университети в чужбина, те са богатство за страната ни и трябва да положим усилия да ги върнем у нас. Ще се задълбочи тенденцията не хората да търсят работа, а обратното – дължи се на дигитализацията, електронните услуги и други фактори. Още една добра политика, която ще осъществим – от януари 15 млн. лв. от ОП “Развитие на човешките ресурси" ще бъдат насочени от държавния бюджет за обособяването на "Детски кътове“. Услугата ще е почасова – до 4 часа, а не целодневна. Новата схема е насочена към семействата с малки деца и предвижда да се осъществи в големите градове, където има недостиг на детски ясли и градини, и това пречи на пълноценната реализация на член от семейството. За създаването на детските забавачки на работното място, работодателите ще кандидатстват по проект за финансиране от 50 до 150 хиляди лева“, допълни зам.-министърът на труда и социалната политика.</p>
    </article>
  </body>
</html>