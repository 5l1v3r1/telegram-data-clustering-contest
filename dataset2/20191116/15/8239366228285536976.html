<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/den_v_istorii__sotsiolog_bogdan_kistyakivskyy_330880.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T15:35:00+00:00"/>
    <meta property="og:title" content="День в історії - соціолог Богдан Кістяківський"/>
    <meta property="og:description" content="16 листопада 1868 року у Києві народився Богдан Кістяківський – соціолог, філософ, правознавець, громадський діяч."/>
  </head>
  <body>
    <article>
      <h1>День в історії - соціолог Богдан Кістяківський</h1>
      <h2>16 листопада 1868 року у Києві народився Богдан Кістяківський – соціолог, філософ, правознавець, громадський діяч.</h2>
      <address>
        <time datetime="2019-11-16T15:35:00+00:00">16 Nov 2019, 15:35</time>
      </address>
      <figure>
        <img src="https://galinfo.com.ua/media/gallery/intxt/k/i/kistyakivskiy_0.jpg"/>
      </figure>
      <p>Народився у родині юриста, криміналіста, професора Київського університету Св. Володимира Олександра Кістяківського. Київську класичну гімназію Богдан не закінчив, бо його виключили звідти за створення гуртка «саморозвитку», де таємно вивчалася заборонена українська мова і література.  Кістяківський склав екстерном іспити в Рівенській Олександрійській гімназії і одержав атестат зрілості. Вступив на історико-філологічний факультет Київського університету, де працював батько. Невдовзі був виключений за зв’язки з активістами українського руху на Галичині.</p>
      <p>Вступив до Харківського університету та невдовзі був відрахований за участь у студентських демонстраціях. Кістяківського в цей період двічі заарештовували: в Австро-Угорщині як російського, а в Росії як австрійського шпигуна.</p>
      <p>Вищу освіту він намагається отримати на юридичному факультеті Дерптського (Тартуського) університету.</p>
      <p>Там захоплюється ідеями марксизму, перекладає українською праці соціал-демократів праці, бере участь у підпільних гуртках разом з Петром Струве, Анатолієм Луначарським, Миколою Бердяєвим. Але знов арешт і відрахування з університету.</p>
      <p>1895-го року Богдан Кістяківський виїзджає за кордон, навчається на філософському факультеті Берлінського університету під керівництвом видатного соціолога Георга Зіммеля, потім бере участь в наукових семінарах у Стразбурзькому та Паризькому університетах і врешті-решт здобуває вищу освіту.</p>
      <p>1898-го Богдан Кістяківський захищає у Стразбурзі докторську (магістерську) дисертацію. Його ім’я стає відомим серед філософів і соціологів.</p>
      <p> Розчарувавшись у марксизмі, повертається до Петербурга, співпрацює з журналами «Жизнь», «Мир Божий», «Свобода и культура», «Вопросы философии и психологии».</p>
      <p>1909-го року стає приват-доцентом Московського університету і Московського комерційного інституту, читає курс адміністративного права. У лютому 1917-го року в Харківському університеті захищає ще одну дисертацію і стає доктором державного права. Переїжджає до Києва, де працює професором, керівником кафедри державного права Київського університету та приватного юридичного інституту, деканом юридичного факультету.</p>
      <p>Основою докторської дисертації Богдана Кістяківського була узагальнююча праця «Соціальні науки і право. Нариси з методології соціальних наук і загальної теорії права», яка побачила світ 1916-го року.</p>
      <p>Кістяківський підтримує проголошення Української Народної республіки. У березні 1919-го його обирають  штатним академіком Всеукраїнської Академії наук по кафедрі соціології, членом різних комісій з питань права.</p>
      <p>Помер в Єкатеринодарі (Красноярський край, Росія) 16 квітня 1920-го року. Там і похований.</p>
      <p>
        <a href="http://www.memory.gov.ua/historyday/16-listopada-0">УІНП</a>
      </p>
    </article>
  </body>
</html>