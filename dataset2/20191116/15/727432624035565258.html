<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/det-er-stygt-og-kan-fore-til-skade-slik-blir-du-kvitt-det/61239056"/>
    <meta property="og:site_name" content="Dinside"/>
    <meta property="article:published_time" content="2019-11-16T15:00:00+00:00"/>
    <meta property="og:title" content="Det er stygt og kan føre til skade. Slik blir du kvitt det"/>
    <meta property="og:description" content="Neste gang du vasker bilen, bør du bruke fem minutter ekstra på hjulhusene."/>
  </head>
  <body>
    <article>
      <h6 class="kicker">Snø og is i hjulhus</h6>
      <h1>Det er stygt og kan føre til skade. Slik blir du kvitt det</h1>
      <h2>Neste gang du vasker bilen, bør du bruke fem minutter ekstra på hjulhusene.</h2>
      <address><time datetime="2019-11-16T15:00:00+00:00">16 Nov 2019, 15:00</time> by <a rel="author">Rune Martin Nesheim</a></address>
      <p>Mange har opplevd store mengder snø allerede, og at hjulhusene fylles med snø og slaps som fryser til svære issvuller på bilen din. Det er stygt, kan bråke fælt og kan rive med seg skvettlappen om du er uheldig. Vi har et enkelt tips for å unngå at det skjer.</p>
      <h3>Viktig å holde rent</h3>
      <figure>
        <img src="https://dbstatic.no/70688884.jpg?imageId=70688884&amp;x=0&amp;y=0&amp;cropw=100&amp;croph=100&amp;width=161&amp;height=441"/>
        <figcaption><b>SILIKON:</b> Spray på en fille og gni inn områdene du ikke ønsker snøen skal feste seg til. Foto: Produsenten Vis mer</figcaption>
      </figure>
      <p>Nå er det hulrommet rundt hjulene på bilen vi skal ta for oss. Du vet sikkert hvor viktig det er å vaske grundig i dette området hver gang du vasker om vinteren.</p>
      <p>Hjulhus og innerskjermer blir nemlig utsatt for utrolige påkjenninger, ved at mye av de løse massene hjulene kommer i kontakt med, blir slynget opp med en voldsom fart.</p>
      <p>Og skal du sørge for at snø, is, skitt, salt og slaps ikke fester seg, bør du bruke litt ekstra tid vinterstid.</p>
      <h3>Silikon et gull</h3>
      <p>Et smart tips er å bruke et silikon-basert middel, som du setter innerskjermen og skvettlappene godt inn med. Silikonen hindrer at slike uønskede elementer fester seg så lett.</p>
      <p>Det finnes en rekke slike midler på markedet, men du kan strengt tatt bruke hva du vil så lenge det inneholder silikon, for eksempel fra produsenter som Autoglym, Turtle Wax eller Meguiar's.</p>
      <p>
        <b>Spray litt av det silikonbaserte produktet på hver gang du vasker bilen.</b>
      </p>
      <h3>Slik gjør du:</h3>
      <related>
        <a href="https://www.dinside.no/motor/slik-vasker-du-bil-i-kulda/61303759"/>
      </related>
      <p><b>1.</b> Spyl først hjulhuset helt fritt for snø og slaps.<br/><b>2.</b> Sett inn innerskjermen med avfetting (for å fjerne alle salt- og asfaltrester).<br/><b>3.</b> La dette virke i ett til to minutter og spyl rent.<br/><b>4.</b> Spray en polerduk, fille eller liknende gjennomvåt av produktet du har valgt, og sett inn innerskjermen og nederste karm på bilen.</p>
      <p>NB! Ikke spray silikon rett på innerskjermen, da det kan gjøre at silikon finner veien til bremseklosser og skiver, noe som kan føre til dårligere bremseeffekt. Prøv uansett alltid bremsene etter at behandlingen er ferdig.</p>
      <figure>
        <img src="https://dbstatic.no/70689316.jpg?imageId=70689316&amp;x=0&amp;y=0&amp;cropw=100&amp;croph=89.767441860465&amp;width=643&amp;height=387"/>
        <figcaption><b>SPYL RENT:</b> Følg oppskriften over for å oppnå et best mulig resultat. Foto: Bjørn-Aage Bredahl Vis mer</figcaption>
      </figure>
      <h3>Bør tørke</h3>
      <p>Et lite aber for den som ikke har tilgang på garasje - dette bør helst ha anledning til å tørke. Har du en garasje du kan sette bilen i over natten, gir dette et mye bedre resultat.</p>
      <p>Eventuelt finne et parkeringshus, for eksempel ved et storsenter, og la den stå der en stund.</p>
      <p>
        <i>Deler av artikkelen har blitt publisert tidligere</i>
      </p>
      <p>Få også med deg denne:</p>
      <related>
        <a href="https://www.dinside.no/motor/10-tips-som-sorger-for-at-bilen-overlever-vinteren/61009488"/>
      </related>
    </article>
  </body>
</html>