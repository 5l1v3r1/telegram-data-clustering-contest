<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10704--zloba-ho-neopustila-penize-nejsou-vsechno-oprel-se-zverev-do-davis-cupu"/>
    <meta property="og:site_name" content="Tenisový svět"/>
    <meta property="article:published_time" content="2019-11-16T15:25:00+00:00"/>
    <meta property="og:title" content="Zloba ho neopustila. Peníze nejsou všechno, opřel se Zverev do Davis Cupu"/>
    <meta property="og:description" content="Vztah Alexandera Zvereva k novému formátu Davis Cupu by se dal pojmenovat jedním jediným slovem – odpor. Zloba vůči změnám, které ITF provedla v minulém roce, kdy oznámila nový formát (který se poprvé představí už v pondělí). S odstupem se znovu do týmové soutěže slovně opřel."/>
  </head>
  <body>
    <article>
      <h1>Zloba ho neopustila. Peníze nejsou všechno, opřel se Zverev do Davis Cupu</h1>
      <address>
        <time datetime="2019-11-16T15:25:00+00:00">16 Nov 2019, 15:25</time>
      </address>
      <p>
        <b>Vztah Alexandera Zvereva k novému formátu Davis Cupu by se dal pojmenovat jedním jediným slovem – odpor. Zloba vůči změnám, které ITF provedla v minulém roce, kdy oznámila nový formát (který se poprvé představí už v pondělí). S odstupem se znovu do týmové soutěže slovně opřel.</b>
      </p>
      <p>Příští týden se poprvé v historii Davis Cupu uskuteční týdenní finálový turnaj, během něhož se o salátovou mísu utká 18 zemí. Zatímco tradice velila ke konání finále jen mezi dvěma týmy na území jednoho z finalistů, nový formát se dá nejlépe přirovnat klasickému mistrovství světa.</p>
      <p>Za změnami stojí vedle ITF také investiční skupina Kosmos, která se zavázala, že do soutěže nasype během 25 let neskutečné 3 miliardy dolarů. To také měla být záruka nalákání největších hvězd. Alespoň v to doufal Gerard Piqué, jeden ze zakladatelů skupiny Kosmos.</p>
      <p>Jenže téměř okamžitě oznámilo několik předních tenistů, že o Davis Cup ztratili zájem, byť předtím tuto soutěž hráli. Mezi nimi i Alexander Zverev, hvězda současnosti i budoucnosti. Muž, který by po odchodu superhvězd Federera, Djokoviče a Nadala měl být jedním z aspirantů na post světové jedničky.</p>
      <p>„Nemyslím si, že tento formát je Davis Cup. Davis Cup má v tenise nejdelší tradici, je starý přes 100 let, a jeho smyslem byly zápasy doma či venku,“ připomněl Zverev během Turnaje mistrů.</p>
      <p>„Davis Cup je o atmosféře a tradicích. Hrát se má tři dny, pětisetové a těžké zápasy. To je pro mě Davis Cup, a ne hrát na jednom místě celý týden. To není Davis Cup,“ zlobí se mladý Němec.</p>
      <p>„Doufám, že si lidé uvědomí, že Davis Cup je víc než jen nějaké peníze a všechno, co se nám teď snaží nabízet. Je to historie, historie tenisu. Je to mnohem víc, než co před námi nyní leží na stole,“ uzavřel Zverev.</p>
      <p>Toho se snažili v posledních týdnech tenisoví příznivci zejména z Německa kritizovat, že místo Davis Cupu se rozhodl odehrát sérii exhibičních zápasů s Rogerem Federerem v Jižní Americe. Tato kritika je ovšem k Zverevovi nespravedlivá. O tom, že nemá zájem hrát Davis Cup při současném formátu, informoval už v minulé sezoně.</p>
      <p>Davis Cup, který se bude konat od 18. listopadu v Madridu, se dozví svého vítěze 24. listopadu.</p>
      <footer>Jan Vojkůvka, foto: Twitter</footer>
    </article>
  </body>
</html>