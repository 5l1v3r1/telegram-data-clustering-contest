<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597683/schricke-tha-synexistei-i-diaxroniki-ypostiriksi-gallias-pros-kypro"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T15:53:00+00:00"/>
    <meta property="og:title" content="Schricke: Θα συνεχιστεί η διαχρονική υποστήριξη Γαλλίας προς Κύπρο"/>
    <meta property="og:description" content="Θα συνεχιστεί η διαχρονική υποστήριξη της Γαλλίας προς την Κύπρο, διαβεβαίωσε ο Επικεφαλής Διεθνών Σχέσεων του Γαλλικού Επιτελείου Ενόπλων Δυνάμεων,..."/>
  </head>
  <body>
    <article>
      <h1>Schricke: Θα συνεχιστεί η διαχρονική υποστήριξη Γαλλίας προς Κύπρο</h1>
      <address><time datetime="2019-11-16T15:53:00+00:00">16 Nov 2019, 15:53</time> by <a rel="author">SigmaLive</a></address>
      <p><b>Θα συνεχιστεί η διαχρονική υποστήριξη της Γαλλίας προς την Κύπρο, διαβεβαίωσε ο Επικεφαλής Διεθνών Σχέσεων του Γαλλικού Επιτελείου Ενόπλων Δυνάμεων, Αντιναύαρχος Henri Schricke, ο οποίος πραγματοποίησε την Πέμπτη επίσκεψη στο Γενικό Επιτελείο Εθνικής Φρουράς, και συναντήθηκε με τον Αρχηγό της Εθνικής Φρουράς Αντιστράτηγο Ηλία Λεοντάρη.<br/></b> <br/>Σύμφωνα με σημερινή ανακοίνωση του ΓΕΕΦ, ο κ. Schricke τόνισε επίσης την σημαντικότητα της υποστήριξης από την Κυπριακή Δημοκρατία σε πλοία και αεροσκάφη της Γαλλίας. Επίσης αναφέρθηκε σε τομείς συνεργασίας όπως η PESCO, η κυβερνοασφάλεια και τα εξοπλιστικά προγράμματα.<br/> <br/>`Οπως αναφέρεται,  ο Αρχηγός της Εθνικής Φρουράς αρχικά καλωσόρισε τον Αντιναύαρχο Schricke στο νησί και τον ενημέρωσε για τις εξελίξεις στην Ανατολική Μεσόγειο και στην ΑΟΖ της Κυπριακής Δημοκρατίας.<br/>     <br/>Επιπλέον, ο Στρατηγός Λεοντάρης αναφέρθηκε στο ζήτημα των μεταναστευτικών ροών και τη ραγδαία αύξηση των άτυπων μεταναστών στην Κύπρο αναφέροντας ότι η Κυπριακή Δημοκρατία δεν ασκεί έλεγχο σε όλη την επικράτεια της λόγω της εισβολής και κατοχής μέρους του εδάφους της και ως εκ τούτου οι διακινητές χρησιμοποιούν τα κατεχόμενα εδάφη για την είσοδο των προσφύγων στις ελεύθερες περιοχές.<br/> <br/>Τέλος αναφέρθηκε σε θέματα διμερούς συνεργασίας και σε εξοπλιστικά προγράμματα από τη Γαλλία, σε τριμερείς μηχανισμούς και στα προγράμματα της PESCO που συμμετέχει η Κύπρος.<br/> <br/>Πηγή: ΚΥΠΕ</p>
    </article>
  </body>
</html>