<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/snegove-i-dyjdove-syzdavat-problemi-v-italiia-i-franciia.429861"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T15:24:00+00:00"/>
    <meta property="og:title" content="Снегове и дъждове създават проблеми в Италия и Франция"/>
    <meta property="og:description" content="Площад &quot;Сан Марко&quot; във Венеция остава под вода | Dnes.bg"/>
  </head>
  <body>
    <article>
      <h1>Снегове и дъждове създават проблеми в Италия и Франция</h1>
      <h2>Площад "Сан Марко" във Венеция остава под вода</h2>
      <address><time datetime="2019-11-16T15:24:00+00:00">16 Nov 2019, 15:24</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Най-малко 170 000 домове в Югоизточна Франция са останали без ток заради повредени от снеговалежите електропроводи, съобщи днес операторът на френските енергийни мрежи "Енедис", цитиран от ТАСС.</p>
      <p>Данните са от 9 ч. местно време тази сутрин. Най-засегнати от липсата на електричество са департаментите Дром, Изер, Ардеш, Рона и Лоара. Над 2200 служители на компанията работят в трудни условия за възстановяване на електроподаването, се казва в съобщението.</p>
      <p>Силните снеговалежи в югоизточните райони на Франция започнаха на 14 ноември и доведоха до сериозни трудности в транспорта, както и до скъсвания на далекопроводи. На 15 ноември без ток бяха 300 домакинства, което означава, че в момента положението все пак се е подобрило.</p>
      <p>Снеговалежите доведоха до тежки проблеми с електроснабдяването и транспорта и в Северна Италия. Според агенция АНСА, цитирана от ТАСС, 13 души са без ток в североизточната алпийска провинция Трентино Алто Адидже. През изминалата нощ заради лошото време без ток останаха 60 000 потребители. В района на алпийския град Болцано са затворени почти 70 пътя, прекъснати са регионални железопътни линии поради падане на лавини.</p>
      <p>По на юг, над централната провинция Тоскана и в южните области Пулия и Калабрия се изсипаха проливни дъждове и възникна опасност от свличания на земни маси.</p>
      <p>Особено тежко остава положението във Венеция заради продължаващата "висока вода" в резултат на рекордното от половин век повишение на нивото на Адриатическо море. След рекордния пик от 187 см във вторник нивото на водата вчера по обед достигна 154 сантиметра, но шест часа по-късно спадна с около 60 сантиметра. Прогнозите за близките часове и дни обаче все още са неясни.</p>
      <p>В града затворени остават училищата, значително е ограничено движението на водните "трамваи" - единствения транспорт в централна Венеция. Под вода остава историческият площад "Сан Марко". Закрити са много ресторанти, барове и магазини.</p>
      <p>По-рано правителството обяви извънредно положение и отпусна 20 млрд. евро за ликвидиране на последствията от наводнението, пише БТА. Щетите обаче още растат и по много изчисления вече надхвърлят 1 млрд. евро. Властите на града и различни учреждения започнаха да събират волни пожертвования.<br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/15/veneciia-prejiviala-nai-tejkata-sedmica-ot-1872-g-nasam.429827"/>
        <a href="https://www.dnes.bg/world/2019/11/15/chovek-zagina-pri-silniia-snegovalej-vyv-franciia.429726"/>
        <a href="https://www.dnes.bg/notifikacii/2019/11/15/nov-pik-vodata-vyv-veneciia-pak-skacha-do-150-sm.429737"/>
      </related>
    </article>
  </body>
</html>