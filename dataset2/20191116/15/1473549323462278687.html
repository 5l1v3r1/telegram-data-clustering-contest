<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/kamienna-gora-wypadek-przy-wycince-drzewa-w-akcji-smiglowiec-lpr,985940.html"/>
    <meta property="og:site_name" content="TVN24"/>
    <meta property="article:published_time" content="2019-11-16T15:38:27+00:00"/>
    <meta property="og:title" content="&quot;Podmuch wiatru zwalił drzewo nie w tę stronę, a on tam był&quot;. Poważny wypadek przy wycince"/>
    <meta property="og:description" content="Mężczyznę w ciężkim stanie przetransportował do szpitala w Legnicy (Dolnośląskie) śmigłowiec Lotniczego Pogotowia Ratunkowego. Został ranny w trakcie wycinki drzewa. - Do końca życia sobie tego nie..."/>
  </head>
  <body>
    <article>
      <h1>"Podmuch wiatru zwalił drzewo nie w tę stronę, a on tam był". Poważny wypadek przy wycince</h1>
      <address><time datetime="2019-11-16T15:38:27+00:00">16 Nov 2019, 15:38</time> by <a rel="author">tam/ran</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/be2a1c06-9813-4e85-ab70-746315480dd7-480p.mp4"/>
        <figcaption>Wypadek w trakcie wycinki drzewa<cite>Foto: A. Pawlukiewicz / TVN24 Wrocław | Video: A. Pawlukiewicz / TVN24 Wrocław</cite></figcaption>
      </figure>
      <h3>Mężczyznę w ciężkim stanie przetransportował do szpitala w Legnicy (Dolnośląskie) śmigłowiec Lotniczego Pogotowia Ratunkowego. Został ranny w trakcie wycinki drzewa. - Do końca życia sobie tego nie wybaczę - mówi jego teść, który został zatrzymany przez policję.</h3>
      <related>
        <a href="https://kontakt24.tvn.pl/drzewo-spadlo-na-tory-uderzyl-w-nie-pociag,263502.html"/>
      </related>
      <p>Około południa służby otrzymały zgłoszenie o mężczyźnie przygniecionym przez drzewo. Do wypadku doszło w lesie pomiędzy Pisarzowicami a Raszowem (powiat kamiennogórski).</p>
      <p>- Po naszym przyjeździe na miejscu było już pogotowie ratunkowe i strażacy ochotnicy. Poszkodowany mężczyzna był nieprzytomny. W ciężkim stanie został przetransportowany śmigłowcem Lotniczego Pogotowia Ratunkowego do szpitala - informuje Waldemar Poręba ze straży pożarnej w Kamiennej Górze.</p>
      <h3>"Szykowałem mu drzewo, a on mi pomagał"</h3>
      <p>Jak doszło do wypadku? - Prawdopodobnie mężczyzna nie został jednak - jak wynikało to ze zgłoszenia - przygnieciony, ale został odłamkiem drzewa uderzony - mówi strażak.</p>
      <p>Z kolei teść poszkodowanego w rozmowie z reporterem TVN24 powiedział: - Szykowałem mu drzewo, a on mi pomagał. Podmuch wiatru zwalił je nie w tę stronę, a on niefortunnie tam był. Do końca życia sobie tego nie wybaczę.</p>
      <p>Okoliczności zdarzenia bada policja. Ranny 44-latek trafił do szpitala w Legnicy. - 53-letni sprawca tego zdarzenia miał dwa promile alkoholu w wydychanym powietrzu. Został umieszczony w policyjnej izbie zatrzymań do wytrzeźwienia - przekazuje Marta Nieć z policji w Kamiennej Górze.</p>
      <p>
        <i>Do zdarzenia doszło na terenie powiatu kamiennogórskiego:</i>
      </p>
      <figure>
        <a href="http://mapa.targeo.pl/kamienna%2520g%25C3%25B3ra,mapa_48729684">
          <img src="http://img.targeo.pl/i/cache/mapshot/19/11/16/kamienna_gora_48729684.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/strazak-walczyl-z-orkanem-przygniotlo-go-drzewo-widac-to-na-nagraniu,779561.html"/>
        <a href="https://www.tvn24.pl/wroclaw,44/drzewo-spadlo-na-karetke-przewozaca-pacjenta,577149.html"/>
      </related>
    </article>
  </body>
</html>