<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/slidchyj-sud-u-barseloni-zakryv-spravu-proty-firtasha.html"/>
    <meta property="og:site_name" content="1NEWS"/>
    <meta property="article:published_time" content="2019-11-16T15:21:14+00:00"/>
    <meta property="og:title" content="Слідчий суд у Барселоні закрив справу проти Фірташа"/>
    <meta property="og:description" content="Слідчий суд у Барселоні закрив справу проти Фірташа"/>
  </head>
  <body>
    <article>
      <h1>Слідчий суд у Барселоні закрив справу проти Фірташа</h1>
      <address>
        <time datetime="2019-11-16T15:21:14+00:00">16 Nov 2019, 15:21</time>
      </address>
      <figure>
        <img src="https://1news.com.ua/wp-content/uploads/2019/11/sud-2-1024x576.jpg"/>
      </figure>
      <p>Іспанський слідчий суд № 21 в Барселоні закрив кримінальну справу щодо 17 осіб, зокрема й українського олігарха Дмитра Фірташа. Про це пише 1NEWS, посилаючись на <a href="https://www.epravda.com.ua/news/2019/11/16/653790/">Економічну правду</a>.</p>
      <p>“Зміст матеріалів розслідування сьогодні ґрунтується виключно на підозрах та не містить вагомих доказів, які б вказували на наявність ознаки злочину, вчиненого будь-ким з обвинувачених”, – заявив суддя.</p>
      <p>Захист Фірташа подав клопотання про закриття справи проти його клієнта, посилаючись на підстави для відмови в екстрадиції, які міститься в рішеннях австрійських судів.</p>
      <p>Адвокати українського бізнесмена зазначили, що Австрія відмовила у його видачі в Іспанію на тій підставі, що запит іспанських прокурорів ґрунтувався на “абстрактних твердженнях” і лише повторював звинувачення ФБР без будь-яких доказів його участі в контролі, управлінні або нагляді за структурою, нібито створеної в Іспанії для відмивання грошей організованої злочинності.</p>
      <p>
        <b>Передісторія:</b>
      </p>
      <p>
        <i>Фірташа затримали в Австрії в березні 2014 року на запит американських слідчих, але випустили під заставу у 125 мільйонів євро і відтоді він оскаржував свою екстрадицію в США.</i>
      </p>
      <p>
        <i>США звинувачує Фірташа у дачі хабара розміром 18,5 мільйонів доларів за ліцензію на розробку титанових родовищ у Індії поза конкурсом. Олігарху загрожує до 50 років тюрми і конфіскація всіх активів.</i>
      </p>
      <p>
        <i>Він став відомим після появи скандальної компанії “Росукренерго” – газового посередника між Росією і Україною. Популярність Фірташу принесла також його війна з екс-прем’єркою Юлією Тимошенко.</i>
      </p>
      <p>
        <i>25 червня 2019 року Верховний суд Австрії дозволив екстрадицію Фірташа до США.</i>
      </p>
      <p>
        <i>16 липня міністр юстиції Австрії Клеменс Яблонер дав дозвіл на екстрадицію.</i>
      </p>
      <p>
        <i>Водночас, адвокати олігарха подали клопотання про відновлення судового розгляду справи про екстрадицію.</i>
      </p>
      <p>
        <i>Фірташ залишився в Австрії, доки суд ухвалить рішення щодо цього клопотання.</i>
      </p>
    </article>
  </body>
</html>