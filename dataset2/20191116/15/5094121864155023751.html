<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/studenti-stavkuji-dal-v-karolinu-budou-protestovat-nejmene-do-konce-tydne-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T15:58:00+00:00"/>
    <meta property="og:title" content="Studenti stávkují dál. V Karolinu budou protestovat nejméně do konce týdne"/>
    <meta property="og:description" content="Studenti protestující v sídle Univerzity Karlovy (UK), Karolinu v Praze, za lepší klima a proti rektoru UK Tomáši Zimovi budou na místě přinejmenším do konce víkendu. Médiím to v sobotu řekl jeden z protestujících studentů Matyáš Jakubů."/>
  </head>
  <body>
    <article>
      <h1>Studenti stávkují dál. V Karolinu budou protestovat nejméně do konce týdne</h1>
      <address><time datetime="2019-11-16T15:58:00+00:00">16 Nov 2019, 15:58</time> by <a rel="author">ČTK</a></address>
      <p>Vstupní halu Karolina obsadily asi dvě desítky studentů, mezi nimiž jsou i studenti jiných škol než UK, ve středu. Rektor již dříve v reakci na protest uvedl, že změnu klimatu považuje za vážný problém, ale protestující podle něj nemají zájem o diskusi.</p>
      <figure>
        <img src="https://g.denik.cz/63/e3/6935648-praha-zima-oblibena-mista_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/okupacni-stavka-studentu-pokracuje-v-karolinu-chteji-odchod-rektora-20191114.html">Okupační stávka studentů v Karolinu pokračuje. Chtějí odchod rektora Přečíst článek ›</a>
      </aside>
      <p>Zima by podle stávkujících měl rezignovat, protože se podle nich staví nezodpovědně k ochraně klimatu. Jakubů dnes za protestující prohlásil, že na místě zatím zůstanou vzhledem k tomu, že rektor výzvy k rezignaci odmítá.</p>
      <h3>Zima odstoupit nehodlá</h3>
      <p>Prostory vestibulu v Karolinu, kde sídlí rektor a centrální orgány UK, obsadili studenti ve středu odpoledne. Předtím strávili jeden den a noc v budově Filozofické fakulty UK, kde stávkovali za lepší ochranu klimatu a snižování emisí.</p>
      <figure>
        <img src="https://g.denik.cz/1/a1/thumbnail-komarek-martin_denik-150-3x2.jpg"/>
      </figure>
      <aside>
        <a href="https://prazsky.denik.cz/nazory_region/glosa-martina-komarka-studenti-slouzi-kapitalismu-20191114.html">Glosa Martina Komárka: Studenti slouží kapitalismu Přečíst článek ›</a>
      </aside>
      <p>Svůj protest směřovali k vládě, po přesunu do Karolina ho ale namířili hlavně proti rektoru Zimovi. Studenti tvrdí, že Zima je pro univerzitu překážkou v řešení klimatické krize. Zima jejich tvrzení odmítl a řekl, že neodstoupí.</p>
      <p>Vedení školy ve svém stanovisku nabídlo možnost debaty na nejbližším zasedání Akademického senátu UK, kde bude mimořádně zařazen bod k problematice klimatických změn.</p>
    </article>
  </body>
</html>