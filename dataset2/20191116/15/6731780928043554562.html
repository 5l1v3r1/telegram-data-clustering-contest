<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.viagginews.com/2019/11/16/acqua-alta-venezia-nuova-allerta-weekend/"/>
    <meta property="og:site_name" content="ViaggiNews.com"/>
    <meta property="article:published_time" content="2019-11-16T15:19:41+00:00"/>
    <meta property="og:title" content="Acqua alta a Venezia: nuova allerta per tutto il weekend"/>
    <meta property="og:description" content="La marea salirà di nuovo in laguna, allerta per domenica"/>
  </head>
  <body>
    <article>
      <h1>Acqua alta a Venezia: nuova allerta per tutto il weekend</h1>
      <address><time datetime="2019-11-16T15:19:41+00:00">16 Nov 2019, 15:19</time> by <a rel="author">Valeria Bellagamba</a></address>
      <figure>
        <img src="https://www.viagginews.com/wp-content/uploads/2019/11/venezia_acqua_alta_GettyImages-1187882422-min.jpg"/>
        <figcaption>Acqua alta in piazza San Marco a Venezia (Vittorio Zunino Celotto/Getty Images)</figcaption>
      </figure>
      <p>
        <b>Acqua alta a Venezia: nuova allerta per tutto il weekend. La situazione.</b>
      </p>
      <p>Dopo una breve pausa torna nel weekend del 16 e 17 novembre l’<b>allerta acqua alta a Venezia</b>. La città, duramente colpita dalla marea del 12 e 13 novembre, aveva avuto un breve attimo di tregua verso la fine della settimana, ma una nuova piena purtroppo è tornata già venerdì 15 novembre e peggiorerà durante il finesettimana, con il mare gonfio per lo scirocco.</p>
      <p>Le strade e le piazze di Venezia, calli, campi e campielli, sono state di nuovo ricoperte dall’acqua ma è per domani che è stata lanciata l’<b>allerta per una nuova piena</b>, con un picco dell’acqua alta di <b>160 cm</b> per le <b>ore 12.30</b> di <b>domenica</b>. La situazione.</p>
      <p><b>Leggi anche –&gt;</b> <a href="https://www.viagginews.com/2019/11/15/previsioni-meteo-weekend-perturbazione-italia/"><b>Previsioni meteo del weekend: nuova perturbazione in arrivo sull’Italia</b></a></p>
      <h3>Acqua alta a Venezia: nuova allerta nel weekend</h3>
      <p><b>Venezia</b> non ha fatto ancora in tempo a riprendersi dall’alta <a href="https://www.viagginews.com/2019/11/13/venezia-allarme-acqua-alta-morta-persona/"><b>marea record</b></a> della notte tra martedì 12 e mercoledì 13 novembre, che sta per finire di nuovo sott’acqua. L’ondata di piena che ha travolto la città lagunare con ingenti danni, purtroppo anche al patrimonio artistico, è stata la seconda più alta dall’alluvione del 1966. All’epoca l’acqua alta raggiunse i 194 centimetri, martedì è arrivata a 187 cm. <b>Venezia è stata sott’acqua</b> per giorni, poi la situazione è leggermente migliorata verso la fine della settimana, ma <b>venerdì 15 novembre</b> <b>il <a href="https://www.viagginews.com/2019/11/14/previsioni-meteo-15-novembre-venezia-neve/">livello del mare si è alzato di nuovo</a></b> e <b>continuerà a farlo</b> a causa dei venti di scirocco.</p>
      <p>Così anche oggi, <b>sabato 16 novembre</b>, la città è tornata ad allagarsi, anche se per poche decine di centimetri. Secondo quanto comunicato dal Centro maree, la piena oggi ha raggiunto un livello massimo di <b>97 centimetri</b> alle 11.25. Il<b> peggio è atteso per domani</b>, domenica 17 novembre, quando è annunciato <b>un nuovo picco dell’acqua alta fino a 160 cm alle 12.30</b>. I modelli di calcolo prevedono una <b>marea sopra il metro per mezza giornata</b>. Il picco massimo annunciato, infatti, sarà preceduto da un’ondata di <b>130 cm alle 3.05 del mattino</b> e da un minimo di <b>110 cm alle ore 6.50</b>. Sarà dunque un’altra giornata molto difficile per Venezia, già provata dalle devastazioni dei giorni scorsi.</p>
      <p>Nella giornata di <b>lunedì 18 novembre</b> l’acqua dovrebbe scendere, con il <b>valore massimo previsto di 105 cm</b> nelle ore notturne, comunque sopra il metro, che dovrebbe poi scendere nelle ore successive.</p>
      <figure>
        <img src="https://www.viagginews.com/wp-content/uploads/2019/11/venezia_rialto_acqua_alta_GettyImages-1182563120-min.jpg"/>
        <figcaption>La banchina nei pressi del Ponte di Rialto a Venezia sott’acqua (FILIPPO MONTEFORTE/AFP via Getty Images)</figcaption>
      </figure>
      <h4>Venezia: le misure del governo</h4>
      <p>Intanto, mentre si fa la conta dei danni della grande marea dei giorni scorsi, stanno arrivando i primi aiuti dal Governo che ha dichiarato lo stato di emergenza per la città e ha stanziato <b>20 milioni di euro per gli interventi urgenti</b>. È previsto un primo rimborso di 5mila euro per i privati e di 20mila per le aziende,. Inoltre, i mutui dei veneziani saranno sospesi per un anno.</p>
      <p>Si tratta solo dell’inizio, però, perché la città avrà bisogno di molti più aiuti. Da una prima stima i danni ammonterebbero a centinaia di milioni di euro e senza contare le ferite al patrimonio artistico, come la <a href="https://www.viagginews.com/2019/11/13/venezia-danni-basilica-san-marco-video/"><b>Basilica di San Marco</b></a>, che potrebbero essere inestimabili.</p>
      <p>Venezia oggi è stata visitata anche dalla ministra dell’Interno <b>Luciana Lamorgese</b>, che ha dichiarato alla stampa: “Il governo appoggia sicuramente tutte quelle che sono le iniziative a favore di Venezia, tant’è che è stato già dichiarato lo stato di emergenza e sono stati messi dei fondi a disposizione per l’immediatezza”. Lamorgese, rispondendo alla stampa in piazza San Marco, ha accennato anche a un “eventuale rifinanziamento della legge speciale per Venezia”.</p>
      <p>La ministra ha lanciato anche un <b>appello</b>: “Venezia è di tutti, non solo dei veneziani o degli italiani, è una città unica al mondo che va salvaguardata. E i politici devono essere uniti per questo scopo”. Rivolta alla comunità internazionale: “C’è bisogno di un impegno italiano sicuramente, ma Venezia è un patrimonio del mondo, quindi secondo me occorrerebbero anche interventi e un attenzione particolare da parte di tutti”.</p>
      <p><b>Leggi anche –&gt;</b> <a href="https://www.viagginews.com/2019/11/14/meteo-inverno-2019-2020-dicembre/"><b>Meteo inverno 2019/20: la sorpresa di dicembre</b></a></p>
      <related>
        <h4>ARTICOLI CORRELATI</h4>
        <a href="https://www.viagginews.com/2019/11/15/previsioni-meteo-weekend-perturbazione-italia/"/>
        <a href="https://www.viagginews.com/2019/11/14/meteo-inverno-2019-2020-dicembre/"/>
        <a href="https://www.viagginews.com/2019/11/14/previsioni-meteo-15-novembre-venezia-neve/"/>
      </related>
    </article>
  </body>
</html>