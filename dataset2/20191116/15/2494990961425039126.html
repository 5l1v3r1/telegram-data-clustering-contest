<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/16/news/emma-marrone-fortuna-malattia-tumore-verissimo-silvia-toffanin-1241439/"/>
    <meta property="og:site_name" content="Il Tempo"/>
    <meta property="article:published_time" content="2019-11-16T15:47:00+00:00"/>
    <meta property="og:title" content="&quot;Ho sempre avuto paura&quot;. Tutta la verità di Emma dopo la malattia"/>
    <meta property="og:description" content="La cantante si confida con la Toffanin"/>
  </head>
  <body>
    <article>
      <h6 class="kicker">VERISSIMO</h6>
      <h1>"Ho sempre avuto paura". Tutta la verità di Emma dopo la malattia</h1>
      <h2>La cantante si confida con la Toffanin</h2>
      <address>
        <time datetime="2019-11-16T15:47:00+00:00">16 Nov 2019, 15:47</time>
      </address>
      <p>Silvia Toffanin abbraccia forte Emma Marrone, frangetta bionda e sorriso dolceamaro. La cantante esorcizza la malattia: “Ho avuto paura. Credo che sia stata la cosa che ho detto subito a mia mamma quando mi ha raggiunto prima dell’intervento. Già dirlo mi ha liberato da un peso. Continuerò sempre ad avere paura perché così evito di fare passi falsi. Grazie alla paura capisco il valore del coraggio anche nelle piccole cose”.</p>
      <p>A settembre, Emma si è dovuta fermare per la scoperta di una recidiva: il tumore ovarico era tornato e fu lei stessa ad annunciare ai fan via social che si doveva operare. Adesso Emma ricorda: “Avevo appena lanciato il singolo ‘Io sono bella’. C’erano già i primi impegni e durante una visita di controllo mi hanno detto che forse era il caso di risolvere il problema e di non rischiare. Con sincerità e onestà, per il grande rispetto del mio pubblico, ho ritenuto opportuno dire la verità. Come va adesso? Va meglio. È il mio modo di reagire alle cose. Forse avrei dovuto aspettare ancora un po’, ma io devo stare attiva. La mente in questo fa tantissimo, ti aiuta a recuperare più in fretta. Avevo voglia di tornare dal mio pubblico, di fare ascoltare questo disco, di sorridere, di stare bene”.</p>
      <p>L’artista salentina ha trovato la forza di reagire nella musica e nel successo del nuovo album “Fortunata”: "Se mi ritengo fortunata? Totalmente. La realtà ha superato l'immaginazione. Ho quasi 36 anni e il bilancio è positivo, ho realizzato dei sogni incredibili. Nonostante la vita mi abbia dato degli scossoni li ho sempre superati. Sono sana, sto bene. Penso a tutte quelle persone che combattono ancora oggi e che non hanno avuto le mie stesse possibilità. Di che devo lamentarmi? Di niente, di niente. E la musica è la mia vita”. Di Emma colpisce la semplicità, l’umiltà dei grandi: “Non mi sento arrivata, ogni mattina mi sveglio e so che devo lavorare tanto. Gli sbagli che ho fatto sono frutto della mia coscienza. Ho imparato più dalle sconfitte che dalle vittorie. Mi piacerebbe restare, rimanere, vorrei che un domani qualcuno si ricordi veramente di me e delle mie canzoni. Non voglio essere dimenticata”.</p>
      <p>Emma è grata alla vita: "Mia nonna diceva non sputare in cielo che dietro ti torna. È vero, la vita è un karma. Le persone buone devono sperare sempre, quelle cattive è meglio che si preparino a difendersi". Il nuovo album si chiama "Fortuna" e la Marrone svela: "Lo decisi quando ero in tour con il vecchio disco. Deve esser stato un segnale". Silvia Toffanin le chiede dell’amore che ufficialmente manca dai tempi di Marco Bocci: "Hai scritto una bellissima canzone d'amore", "Sì, per una storia finita male anche se ho capito che quella persona non era come credevo, che l'avevo idealizzata".</p>
      <p>La conduttrice sbotta: "Chi ha osato spezzarti il cuore?", ma Emma: "Credo che l'amore vero ti faccia soffrire, hai paura di non essere all'altezza, di non rendere felice l'altra persona. In fondo si soffre tanto quando si è amato tanto. Quante volte mi sono innamorata? Due, tre volte. A vent'anni vedi l'amore in un modo, a trenta in un altro. Ora? Non lo vedo! Il mio principe azzurro ha perso la strada, più che il cavallo bianco gli serviva il tom tom! Credo e penso che la persona destinata a me esista, ma oggi non vedo l’amore. A me piace star sola e comunque meglio soli che stare con una persona qualsiasi".</p>
      <related>
        <h4>Articoli Correlati</h4>
        <a href="https://tv.iltempo.it/tv-news/2019/10/23/video/il-ritorno-di-emma-piu-forte-che-mai-con-fortuna-1228653/"/>
        <a href="https://tv.iltempo.it/cultura-spettacoli/2019/10/26/video/emma-marrone-maria-de-filippi-sorpresa-concerto-album-fortuna-racconta-segreto-retroscena-intervento-chirurgico-video-1231051/"/>
      </related>
    </article>
  </body>
</html>