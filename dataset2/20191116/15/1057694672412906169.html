<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2039501/sinelifthisan-pente-diakinites-metanaston-se-evro-ke-kavala.html"/>
    <meta property="og:site_name" content="News.gr"/>
    <meta property="article:published_time" content="2019-11-16T15:33:45+00:00"/>
    <meta property="og:title" content="Συνελήφθησαν πέντε διακινητές μεταναστών σε Έβρο και Καβάλα"/>
    <meta property="og:description" content="Μεταξύ αυτών κι ένας 15χρονος"/>
  </head>
  <body>
    <article>
      <h1>Συνελήφθησαν πέντε διακινητές μεταναστών σε Έβρο και Καβάλα</h1>
      <address>
        <time datetime="2019-11-16T15:33:45+00:00">16 Nov 2019, 15:33</time>
      </address>
      <h3>Μεταξύ αυτών κι ένας 15χρονος</h3>
      <p>Πέντε διακινητές που εμπλέκονται σε δύο διαφορετικές υποθέσεις παράνομης μεταφοράς και διευκόλυνσης εισόδου <a href="https://www.news.gr/tag/metanastes"><b>μεταναστών</b> </a>στη χώρα συνελήφθησαν τις τελευταίες ώρες από αστυνομικούς στους νομούς ‘Εβρου και Καβάλας.</p>
      <p>Μεταξύ αυτών, ένας 15χρονος που οδηγούσε χωρίς δίπλωμα οδήγησης Ι.Χ. αυτοκίνητο και μετέφερε παράνομα δύο μετανάστες. Μάλιστα, ο ανήλικος δεν σταμάτησε σε σήμα των αστυνομικών, στην Εγνατία Οδό Ξάνθης – Καβάλας, με αποτέλεσμα να ακολουθήσει καταδίωξη.</p>
      <p>Το όχημα με οδηγό τον 15χρονο και συνοδηγό έναν 21χρονο κατευθύνθηκε προς τον οικισμό Ακροβούνι Καβάλας, όπου προσέκρουσε σε τοίχο με αποτέλεσμα να ακινητοποιηθεί. 'Αμεσα οι αστυνομικοί συνέλαβαν τον ανήλικο οδηγό, ενώ ο 21χρονος συνοδηγός παρά το γεγονός ότι αρχικά κατάφερε να διαφύγει, εντοπίστηκε και συνελήφθη. Από τις αρχές κατασχέθηκαν τόσο το Ι.Χ. όσο και μια πλαστική βάρκα.</p>
      <p>Επίσης, μετά από συντονισμένη επιχείρηση συνελήφθησαν στην παρέβρια περιοχή των Λαβάρων Έβρου άλλοι τρεις διακινητές, δυο 18χρονοι και ένας 32χρονος. Ο ένας 18χρονος μετέφερε παράνομα, από την Τουρκία στην Ελλάδα, διασχίζοντας τον ποταμό Έβρο με πλαστική βάρκα, τέσσερις μετανάστες, ενώ οι άλλοι δύο δράστες τον καθοδηγούσαν ως προς το σημείο περαίωσης στο ελληνικό έδαφος, με σκοπό στη συνέχεια να τους παραλάβουν.</p>
      <p>Σύμφωνα με ανακοίνωση της αστυνομίας, με τη σύλληψη των τριών δραστών απετράπη η παράνομη είσοδος στο ελληνικό έδαφος σε άλλους περίπου 150 μετανάστες, οι οποίοι ανέμεναν επί του τουρκικού εδάφους.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039576/tragodia-sto-rethimno-sinelifthi-o-ktinotrofos-pou-skotose-ton-kinigo.html"/>
        <a href="https://www.news.gr/ellada/article/2039435/ktinotrofos-pirovolise-ke-skotose-kinigo.html"/>
        <a href="https://www.news.gr/ellada/article/2039395/treno-paresire-metanasti-pou-itan-xaplomenos-sti-grammi.html"/>
      </related>
    </article>
  </body>
</html>