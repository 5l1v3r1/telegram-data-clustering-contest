<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640343/%D9%87%D9%85%D9%87-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87%E2%80%8C%D9%87%D8%A7%DB%8C-%D8%AF%D9%88%D9%84%D8%AA-%D8%AF%D8%B1%D8%A7%D8%AC%D8%B1%D8%A7%DB%8C-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%87%D9%85%DA%A9%D8%A7%D8%B1%DB%8C-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T15:43:00+00:00"/>
    <meta property="og:title" content="همه زیرمجموعه‌های دولت دراجرای سهمیه‌بندی همکاری می‌کنند"/>
    <meta property="og:description" content="در جلسه شورای عالی هماهنگی اقتصادی سران سه قوه مطرح شد که همه زیرمجموعه‌ها در دولت برای اجرای مصوبه مدیریت مصرف سوخت، همکاری کامل خواهند کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640343/%D9%87%D9%85%D9%87-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87%E2%80%8C%D9%87%D8%A7%DB%8C-%D8%AF%D9%88%D9%84%D8%AA-%D8%AF%D8%B1%D8%A7%D8%AC%D8%B1%D8%A7%DB%8C-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D9%87%D9%85%DA%A9%D8%A7%D8%B1%DB%8C-%D9%85%DB%8C%E2%80%8C%DA%A9%D9%86%D9%86%D8%AF">همه زیرمجموعه‌های دولت دراجرای سهمیه‌بندی همکاری می‌کنند</a>
      </h1>
      <h2>در جلسه شورای عالی هماهنگی اقتصادی سران سه قوه مطرح شد که همه زیرمجموعه‌ها در دولت برای اجرای مصوبه مدیریت مصرف سوخت، همکاری کامل خواهند کرد.</h2>
      <address><time datetime="2019-11-16T15:43:00+00:00">16 Nov 2019, 15:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  جلسه شورای عالی هماهنگی اقتصادی سران سه قوه روز شنبه با حضور اعضاء و سران سه قوه تشکیل شد. در ابتدای این جلسه پس از ادامه مباحث اصلاح ساختاری بودجه و اصلاح و مقاوم سازی اقتصاد، وزیر کشور و رئیس سازمان برنامه و بودجه، گزارشی را از روند اجرای مصوبه جلسات گذشته سران قوا ارایه کردند.</p>
      <p>همچنین رحمانی فضلی وزیر کشور گزارشی را درباره مصوبه مدیریت مصرف <b>سوخت</b> و همین‌طور طرح حمایت از معیشت اقشار کم درآمد ارایه کرد.</p>
      <p>سران سه قوه در این جلسه از زحمات و خدمات آقای <b>رحمانی فضلی</b> در اجرای طرح تشکر کردند.</p>
      <p>در این جلسه همچنین بحث شد که همه قوا در دولت در اجرای این مصوبه، همکاری کامل خواهند کرد و از همه دستگاه‌ها و نهادهای کشور خواسته شد برای اجرای موفق این طرح و تحقق اهداف آن، همکاری کنند.</p>
      <p>ایجاد عدالت اجتماعی، برخوردار شدن 60 میلیون ایرانی با تأکید بر خانوارهای کم‌درآمد، مبارزه با قاچاق سوخت، کاهش رانت، مدیریت مصرف و مقاوم‌سازی اقتصاد، از جمله اهداف این طرح است.</p>
      <p>معاون رئیس قوه قضائیه و دادستان کل کشور در این جلسه تأکید کردند که قوه قضائیه برای اجرای این طرح به طور کامل همکاری خواهد کرد.</p>
      <p>رئیس محترم مجلس شورای اسلامی نیز در این جلسه با اشاره به قانون برنامه ششم توسعه و مصوبه سران قوا، خواهان مشارکت همه دستگاه‌ها برای اجرای موفق این طرح شد.</p>
      <p>در جلسه شورای عالی هماهنگی اقتصادی سران قوا تاکید شد با توجه به تامین منابع ، این کمک‌های حمایتی و معیشتی، ماهانه، بدون وقفه و به طور منظم پرداخت خواهد شد،بنابر این پرداخت های آبان ماه از هفته آینده آغاز خواهد شد.</p>
      <p>همچنین با اشاره به سهمیه بندی هایی که در حوزه حمل و نقل انجام گرفته در کنار عدم افزایش بهای گازوئیل ،عنوان شد که این اقدامات برای کنترل قیمت های حمل و نقل کافی است اما در عین حال چنانچه اقدامات دیگری نیاز باشد ، آن اقدامات انجام خواهد گرفت.</p>
      <p>در ادامه جلسه شورای عالی هماهنگی اقتصادی سران قوا ، بحث مدیریت متمرکز با مولدسازی‌های دارایی‌های دولت از املاک، ساختمان‌ها و بهینه‌سازی استفاده و جلوگیری از افزایش هزینه ، پیگیری شد و تصمیم گیری در باره این موضوع به جلسه آتی شورا موکول گردید.</p>
      <p>براساس مباحثی که در این جلسه انجام شد ، هرگونه استفاده از املاک و دارایی‌های دولتی و شرکت‌های دولتی تحت نظارت و مدیریت هدفمند قرار می‌گیرد و نسبت به واگذاری اموال مازاد و تخصیص به اعتبارات عمرانی، اقدام خواهد شد.</p>
      <p>کوچک سازی دولت ، افزایش اعتبارات بخش اشتغال و تولید، جلوگیری از گسترده تر شدن دولت و کمک به بودجه های عمرانی از جمله فواید این طرح عنوان شد.</p>
    </article>
  </body>
</html>