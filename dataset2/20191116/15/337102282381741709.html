<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%DA%AF%D8%A8%D8%A7%D8%B1-%D8%AF%D8%B1-%D8%A7%DB%8C%D8%B1%D8%A7%D9%86-%D8%AD%D9%85%D9%84%D9%87-%D8%A8%D9%87-%D8%A8%D8%A7%D9%86%DA%A9%E2%80%8C%D9%87%D8%A7-%D9%88-%D8%B4%D8%B9%D8%A7%D8%B1-%C2%AB%D9%85%D8%B1%DA%AF-%D8%A8%D8%B1-%D8%AE%D8%A7%D9%85%D9%86%D9%87%E2%80%8C%D8%A7%DB%8C%C2%BB-20191116/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-16T15:06:31+00:00"/>
    <meta property="og:title" content="اعتراضات مرگبار در ایران: حمله به بانک‌ها و شعار «مرگ بر خامنه‌ای»"/>
    <meta property="og:description" content="با شدت گرفتن اعتراضات در ایران، مردم معترض به بانک‌های برخی از شهرهای ایران حمله کردند و برخی از معترضان نیز شعار «مرگ بر خامنه‌ای» سر دادند. بر اساس گزارش‌ها، اعتراضات علیه گرانی شدید و ناگهانی بنزین در برخی از شهرهای ایران از جمله تبریز، کرج، شیراز،..."/>
  </head>
  <body>
    <article>
      <h1>اعتراضات مرگبار در ایران: حمله به بانک‌ها و شعار «مرگ بر خامنه‌ای»</h1>
      <address>
        <time datetime="2019-11-16T15:06:31+00:00">16 Nov 2019, 15:06</time>
      </address>
      <p>
        <b>با شدت گرفتن اعتراضات در ایران، مردم معترض به بانک‌های برخی از شهرهای ایران حمله کردند و برخی از معترضان نیز شعار «مرگ بر خامنه‌ای» سر دادند. بر اساس گزارش‌ها، اعتراضات علیه گرانی شدید و ناگهانی بنزین در برخی از شهرهای ایران از جمله تبریز، کرج، شیراز، بهبهان، سیرجان و اهواز به خشونت کشیده شده است.</b>
      </p>
      <p>بر اساس ویدئوهایی که در شبکه‌های اجتماعی منتشر شده، در بعضی از شهرها خودروی پلیس به آتش کشیده شده‌ است. همچنین پلیس برای متفرق کردن مردم از گاز اشک‌آور و شلیک گلوله استفاده می‌کند.</p>
      <p>همچنین بر اساس این ویدئوها، یک شعبه بانک ملی در بهبهان به آتش کشیده شده و مردم به یک بانک دیگر نیز سنگ‌پرانی می‌کنند.</p>
      <p>در اهواز، فرمانده پلیس این شهر به رانندگانی که خودروهای خود را به نشانه اعتراض در خیابان‌ها خاموش و متوقف می‌کنند، هشدار داد و گفت: «نخست سعی می‌کنیم با افرادی که خودروهای خود را در خیابان‌ها خاموش می‌کنند به صورت لسانی تذکر دهیم و در مرحله بعد با این افراد برخورد خواهد شد و پس از ضبط پلاک خودرو، از طریق پیامک به آن‌ها اطلاع رسانی می‌شود و سپس موضوع از طریق دادگاه پیگیری خواهد شد.»</p>
      <p>پیشتر ، محمد محمودآبادی، سرپرست فرمانداری سیرجان، از کشته شدن یک نفر در اعتراضات شامگاه جمعه در این شهر خبر داده بود.</p>
      <p>محمودآبادی به خبرگزاری دانشجویان ایران ایسنا گفت: «متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم.»</p>
      <p>او گفت که معترضان به برخی پمپ بنزین‌ها حمله کردند و «قصد داشتند به مخازن اصلی شرکت نفت دسترسی داشته باشند و آنها را به آتش بکشند».</p>
      <p>همچنین خبرگزاری رویترز گزارش داد که عراق روز شنبه مرز شلمچه را به درخواست مقام‌های جمهوری اسلامی بست. این در حالی است که اعتراضات در استان‌های جنوبی عراق همچنان ادامه دارد.</p>
    </article>
  </body>
</html>