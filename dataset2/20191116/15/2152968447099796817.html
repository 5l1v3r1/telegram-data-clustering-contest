<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/nova-taktika-v-honkong-poiaviavai-se-navsiakyde.429627"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T15:10:00+00:00"/>
    <meta property="og:title" content="Нова тактика в Хонконг: Появявай се навсякъде!"/>
    <meta property="og:description" content="Така протестиращите затрудняват максимално полицията | Dnes.bg"/>
  </head>
  <body>
    <article>
      <h1>Нова тактика в Хонконг: Появявай се навсякъде!</h1>
      <h2>Така протестиращите затрудняват максимално полицията</h2>
      <address><time datetime="2019-11-16T15:10:00+00:00">16 Nov 2019, 15:10</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Протестиращите в Хонконг, които по-рано бяха навсякъде, разливаха се "като вода", тази седмица възприеха тактика, наречена "Появявай се навсякъде" - повече акции на малки групи, за да се затруднява максимално полицията, пише Франс прес.</p>
      <p>Заради промяната в подхода на продемократичното движение от понеделник в бившата британска колония, която от пет месеца преживява най-тежката си политическа криза от през 1997 г., когато бе върната на Пекин, цари пълен хаос.</p>
      <p>От понеделник малки групички предприемат едновременни действия в много квартали на южнокитайския мегаполис - издигат барикади, блокират кръстовища, вандалстват в станциите на метрото и нападат магазини на китайски марки, като в повечето случаи провокират полицията.</p>
      <p>По някои булеварди на жилищния комплекс Сеун Куан О вече не може да се мине с кола. По тях са издигнати прегради от метални заграждения, велосипеди и кофи за боклук, нахвърляни са тухли.</p>
      <p>Блокиран е и многоетажният паркинг в Шун Так, откъдето миналата седмица в петък падна 22-годишният студент Алек Чоу, чиято смърт отприщи новата вълна от насилие.</p>
      <p>В понеделник вечерта там беше подпален един камион. Във вторник вечерта до късно през нощта мястото бе арена на сблъсъци между жителите на околните сгради и силите на реда, които използваха гранати със сълзотворен газ, и десетки гумени куршуми, за да разпръснат протестиращите.<br/><b><br/>Объркай полицията</b></p>
      <p>Атакувана няколко пъти от вандали, местната станция на метрото продължава да е затворена, изолиран е и целият жилищен квартал, издигнат върху отвоювана от морето площ и заобиколен от планини.</p>
      <p>Разпространяващата се в други райони тактика доведе до почти пълна парализа на града със 7,5 милиона жители.</p>
      <p>"Трябва да започнем да се появяваме навсякъде, за да объркаме полицията", гласеше послание, публикувано в сайт на протестиращите в социалните мрежи.</p>
      <p>А те не са спирали да усъвършенстват начините си на действие от началото на конфликта с властите през юни, започнал заради законопроект, разрешаващ екстрадиране в Китай, който бе по-късно оттеглен.</p>
      <p>Протестите обаче разшириха обхвата си и вече са срещу потъпкването на свободите в полуавтономната административна област и китайското правителство.</p>
      <p>Масовите протести от първите седмици малко по-малко затихнаха, от една страна, защото ръководителката на местната власт се отказа от законопроекта. От друга, полицията стана по-хладнокръвна в репресиите срещу демонстрантите и извърши хиляди арести, принуждавайки протестиращите да се адаптират към обстановката.</p>
      <p>Сега демонстрантите предприемат една след друга акции в различни части на града, като блокират движението, влизат в кратки ръкопашни схватки с полицията, после бягат и се появят на друго отдалечено място.</p>
      <p>Тази тактика може да бъде резюмирана с мотото на хонконгската филмова кунгфу звезда Брус Лий (1940-1973), превърнала се в лайтмотив на протестното движение - "Бъди като водата" - течен, непредвидим, неуловим, адаптивен.</p>
      <p>
        <b>Остани в квартала си</b>
      </p>
      <p>Но за да се реализира тази стратегия, трябва да се разчита на много ефикасното хонконгско метро, което превозва средно по 4 милиона души на ден и позволява бързо прехвърляне от един квартал в друг.</p>
      <p>През първите месеци на протестите компанията Ем Те Ер, оператор на метрополитена, продължи да работи, сякаш нищо не се случваше. Но под натиска на Пекин операторът затвори станциите, използвани от протестиращите.</p>
      <p>В отговор на това метрото стана любима цел на демонстрантите. И се увеличи броят на станциите, станали обект на вандализъм и впоследствие затворени.</p>
      <p>След като вече не могат да се придвижват толкова лесно, изправени пред трудности, протестиращите възприеха мотото "Появявай се навсякъде", тактика включваща максимално действие и противодействие, за да се поставят на изпитание възможностите на силите на реда.</p>
      <p>Идеята е протестиращите да действат в собствения си квартал, без да отиват другаде.</p>
      <p>"Не ходете в други квартали. Първо, не ги познавате добре. Второ, няма транспорт", се казва в послание в социалните мрежи, разясняващо какво е "появяване навсякъде".</p>
      <p>Преди дните в Хонконг бяха относително спокойни, размириците имаше нощно време. Но с новата тактика сблъсъците от три дни не са спирали.</p>
      <p>И ако протестите още не са повлияли по никакъв начин на управниците на Хонконг, тази тактика създаде тотален хаос в мегаполиса, известен със своята стабилност. А сега, както каза говорител на полицията, той е пред пълен колапс.</p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/11/nasilieto-eskalira-v-honkong-ima-prostreliani-podpalen-18.429237"/>
        <a href="https://www.dnes.bg/world/2019/11/06/propekinski-deputat-ranen-s-noj-v-honkong.428704"/>
        <a href="https://www.dnes.bg/world/2019/11/02/policiiata-izpolzva-sylzotvoren-gaz-sreshtu-tylpata-v-honkong.428297"/>
      </related>
    </article>
  </body>
</html>