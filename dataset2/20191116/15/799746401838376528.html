<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/16/7103128/"/>
    <meta property="og:site_name" content="Європейська правда"/>
    <meta property="article:published_time" content="2019-11-16T15:29:39+00:00"/>
    <meta property="og:title" content="Президентка Грузії відреагувала на події в парламенті та вуличні протести"/>
    <meta property="og:description" content="Президентка Грузії Саломе Зурабішвілі поширила заяву з приводу провалу парламентом конституційних змін про перехід на пропорційну виборчу систему. Президентка Грузії Саломе Зурабішвілі поширила заяву з приводу провалу парламентом конституційних змін про перехід на пропорційну виборчу систему."/>
  </head>
  <body>
    <article>
      <h1>Президентка Грузії відреагувала на події в парламенті та вуличні протести</h1>
      <address>
        <time datetime="2019-11-16T15:29:39+00:00">16 Nov 2019, 15:29</time>
      </address>
      <p>Президентка Грузії Саломе Зурабішвілі поширила заяву з приводу провалу парламентом конституційних змін про перехід на пропорційну виборчу систему.</p>
      <p>Про це повідомляє "Європейська правда" з посиланням на грузинський "Перший канал".</p>
      <p>"Перш за все, я хотіла б підкреслити, що, виходячи з напруженості і поляризації в нашій країні, збереження нашого спільного досягнення - стабільності, є моєю головною турботою і вимогою народу. Ми всі повинні поважати цю вимогу", - заявила вона.</p>
      <p>До парламентських виборів наступного року необхідно зберегти максимальний спокій, закликає Зурабішвілі.</p>
      <p>"Залежно від політичної ситуації, своїх амбіцій або передвиборних розрахунків, різні партії в різних країнах вважають за краще певну виборчу систему. Громадськість в меншій мірі залучена у формування цієї системи і, відповідно, тому менш обізнана. </p>
      <p>Дуже прикро, що так голосно озвучену ініціативу, яка відповідає рекомендаціям міжнародної спільноти, не змогли (або не захотіли) довести до кінця. Це призводить до негативної оцінки процесів, що відбуваються в нашій країні - в той час, коли нам потрібна активна підтримка в усіх напрямках", - каже лідерка держави.</p>
      <p>Вона підкреслює: така підтримка вкрай важлива з урахуванням ситуації на окупаційній лінії, "особливо тоді, коли участь і реакція міжнародної спільноти на затримання нашого заслуженого лікаря мають вирішальне значення".</p>
      <p>За її словами, процеси в парламенті не є "непереборною трудністю для країни або кінцем демократії", але слід утриматися від поглиблення напруженості і загострення поляризації. </p>
      <p>"Я закликаю владу і опозицію використовувати будь-яку можливість, щоб знайти спільну мову, поліпшити Виборчий кодекс і створити максимальні умови для чесних виборів. Я переконана, що існує ресурс для виходу з цього напруженого становища", - йдеться в тексті заяви президента Грузії.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести після того, як депутати провалили голосування з реформи виборчої системи, яку пообіцяла провести влада.</p>
      <p>Нові акції заплановані на вихідних 16-17 листопада.</p>
      <related>
        <a href="https://www.eurointegration.com.ua/news/2019/11/16/7103115/"/>
      </related>
    </article>
  </body>
</html>