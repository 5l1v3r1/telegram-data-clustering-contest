<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/dette-er-jaevlig-han-er-helt-vill/71827548"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T15:52:19+00:00"/>
    <meta property="og:title" content="- Dette er jævlig. Han er helt vill"/>
    <meta property="og:description" content="Havnaa tror det blir skikkelig trøbbel denne gang."/>
  </head>
  <body>
    <article>
      <h1>- Dette er jævlig. Han er helt vill</h1>
      <h2>Havnaa tror det blir skikkelig trøbbel denne gang.</h2>
      <address><time datetime="2019-11-16T15:52:19+00:00">16 Nov 2019, 15:52</time> by <a rel="author">Bengt Berg</a></address>
      <p>Kai Robin Havnaa (30) fikk ny motstander, bare få døgn før han skal i ringen i Ekeberghallen lørdag kveld.</p>
      <p>Nok en gang. Den norske knockoutbokseren har skremt vekk motstandere flere ganger før. Det har han taklet ganske greit. Men ikke denne gang.</p>
      <p>
        <b>- Jeg er så drittlei at motstanderne trekker seg rett før kamp. Jeg vet ikke hvor mange som har trukket seg. Det har gått greit hittil. Men denne gang er det helt jævlig, forteller Kai Robin Havnaa til Dagbladet.</b>
      </p>
      <p>Han snakker allerede om at han skal be om en omkamp, eller remacth som det heter på boksespråket. Om han taper. Det har vi aldri hørt fra den kanten tidligere.</p>
      <h3>- Usikker</h3>
      <p>- Ja, jeg har aldri vært så usikker som jeg er nå. Hadde denne kampen ikke foregått i Norge, hadde den gått i Bulgaria, så hadde jeg gitt faen, sier han.</p>
      <p>Den opprinnelige motstanderen var Al Sands. Men her gikk alt i ball da amerikaneren ikke var fornøyd med honoraret han skulle få for å møte Havnaa.</p>
      <p>
        <b>Den tyske promotoren Nisse Sauerland fortalte på en pressekonferanse torsdag at amerikaneren plutselig tredoblet honorarkravet etter at han først hadde signert kontrakten.</b>
      </p>
      <p>- Typisk amerikanere, sa Sauerland.</p>
      <p>Den tyske promotoren har et solid nettverk og spadde opp tre alternativer som ny motstander for Havnaa i en håndvending.</p>
      <p>Da sa den norske bokseren at nok var nok.</p>
      <p>
        <b>- Jeg sa bare, gi meg den beste av dem, sier Havnaa.</b>
      </p>
      <p>Grunnen er denne:</p>
      <figure>
        <img src="https://dbstatic.no/71827652.jpg?imageId=71827652&amp;width=1024&amp;height=615"/>
        <figcaption><b>VILLMANN:</b> Kai Robin Havnaa (y.v.) betegner lørdagens motstander Mariano Angel Gudino som en villmann. Foto: NTB Scanpix Vis mer</figcaption>
      </figure>
      <p>
        <b>- Jeg ville for alt i verden ikke risikere at også erstatteren skulle trekke seg. For da kunne det neppe blitt noen kamp. Derfor ønsket jeg den beste. Da ville risikoen være mindre for at vedkommende ville trekke seg, sier den norske bokseren.</b>
      </p>
      <p>Og han som dukker opp lørdag kveld er ingen hvem som helst.</p>
      <p>Mariano Angel Gudimo (31) fra Argentina har kjempet om den latinamerikanske tittelen i cruiservekt. Det forteller det meste om at her er det klasse.</p>
      <p>
        <b>- Jeg fikk beskjed om at Sands ble uaktuell rett før helga. Så gikk det noen dager fram til tirsdag, før det var klart at det ble Gudino. Jeg har slitt med å skifte fokus. Alt jeg visualiserer er Al Sands, fordi jeg har brukt ni uker på forberedelser til å møte ham. Jeg sliter med å skifte fokus, medgir Havnaa.</b>
      </p>
      <figure>
        <img src="https://dbstatic.no/71827556.jpg?imageId=71827556&amp;width=1024&amp;height=615"/>
        <figcaption><b>KNOCKOUTBOKSER:</b> Det er slik vi er vant til å se Kai Robin Havnaa på vei mot eget hjørne mens motstanderen har mer enn nok med å legge seg ned. Foto: NTB Scanpix Vis mer</figcaption>
      </figure>
      <h3>- Helt vill</h3>
      <p>Men litt tid har han fått til å studere argentinteren.</p>
      <p>
        <b>- Han er helt vill. Sands er forutsigbar og har bare en stil. Da hadde jeg visst hva jeg skulle gjøre. Det er noe helt annet med Gudino. Han kan komme ut som en villmann og rase framover. Men han kan også omstille seg og legge seg til en defensiv stil. Jeg vet ikke hva som venter, forklarer Havnaa.</b>
      </p>
      <p>Han sier at det er ikke som i andre idretter.</p>
      <p>- Blir det tåke, så kan et hopprenn eller skiskytterrenn bli utsatt for endringer. Uten at det får så store konsekvenser for utøverne. Men det er noe helt annet for en bokser som setter helsa på spill, sier Havnaa.</p>
      <p>
        <b>Mariano Angel Gudino startet karrieren forrykende og vant de tolv første kampene. Så har det lugget noe mer. Men motstanden har vært svært bra. Han tapte tre tittelkamper. Gudino har likevel en fryktinngytende rekord. Han har vunnet tolv av 15 kamper. Og han har slått ut motstanderen sin hele åtte ganger.</b>
      </p>
      <h3>Knockoutboksere</h3>
      <p>Havnaa er ikke noe dårligere. Han er ubeseiret i 15 proffkamper. Og han har slått ut motstanderen hele 13 ganger.</p>
      <p>Men denne gang skjuler han ikke at han er svært usikker. Havnaa sier ærlig:</p>
      <p>- Jeg aner ikke hvordan dette kommer til å gå. Jeg tar kampen, men ser ikke bort fra at det kommer til å gå dårlig. Skjer det, så vil jeg be om rematch umiddelbart. Forberedelsene mine har vært optimalt fokusert på amerikaneren Al Sands. Nå er alt blitt veldig usikkert.</p>
      <p>
        <i>Stevnet i Ekeberghallen der hovedattaksjonen Katharina Engene Thanderz skal kjempe om en interim VM-tittel overføres på Viasat og VIaplay.</i>
      </p>
    </article>
  </body>
</html>