<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/eksvatazhok-dnr-girkin-dopustiv-shcho-rf-vidast-yogo-niderlandam-novini-svitu-50053932.html"/>
    <meta property="og:site_name" content="НВ"/>
    <meta property="article:published_time" content="2019-11-16T15:33:00+00:00"/>
    <meta property="og:title" content="Ексватажок «ДНР» Гіркін допустив, що РФ видасть його Нідерландам"/>
    <meta property="og:description" content="Ексватажок бойовиків так званої «ДНР» Ігор Гіркін Стрєлков допускає, що влада РФ може видати його Нідерландам у рамках розслідування щодо збиття малазійського Боїнга у липні 2014 року."/>
  </head>
  <body>
    <article>
      <h1>Ексватажок «ДНР» Гіркін допустив, що РФ видасть його Нідерландам</h1>
      <h2>Ексватажок бойовиків так званої «ДНР» Ігор Гіркін Стрєлков допускає, що влада РФ може видати його Нідерландам у рамках розслідування щодо збиття малазійського Боїнга у липні 2014 року.</h2>
      <address>
        <time datetime="2019-11-16T15:33:00+00:00">16 Nov 2019, 15:33</time>
      </address>
      <p>Як повідомляють <a href="http://novosti.dn.ua/news/296892-gyrkyn-posle-perekhvata-jit-rasskazal-oshtabe-ydopustyl-popadanye-naskamyu-podsudymykh">Новости Донбасса</a>, Гіркін також визнав правдивість своєї розмови від 13 липня 2014 року з тодішнім так званим «прем'єр-міністром» «ДНР» Олександром Бородаєм.</p>
      <p>Її 14 листопада оприлюднила Об'єднана слідча група.</p>
      <p>У розмові Гіркін повідомив Бородаю, що «повертається до штабу».</p>
      <p>«У мене в Донецьку таки був „свій“ штаб. Власний. Я його особисто очолював. Роль членів штабу полягала в організації виконання тих завдань, які я ставив підпорядкованим підрозділам ополченців», — написав у соцмережі колишній керівник бойовиків.</p>
      <p>Також Гіркін допустив, що російська влада може видати його слідчим у Нідерландах.</p>
      <p>«Навіть якщо трапиться таке неподобство, що я потраплю в руки цих „служителів закону“ (нічого не можна виключати, а зради в Кремлі — тим більше) — їх судилище в моїх очах буде всього лише судилищем ворога (але від цього не менш підступного), який тріумфує», — наголосив Гіркін.</p>
      <p>Раніше підозрюваний у справі про катастрофу рейсу МН17 Володимир <a href="https://nv.ua/ukr/world/geopolitics/krah-boeing-cemah-gotoviy-dati-svidchennya-novini-svitu-50052235.html">Цемах заявив, що готовий дати свідчення слідчим з Нідерландів</a>.</p>
      <p>Катастрофа малазійського Боїнга сталася 17 липня 2014 року. Літак авіакомпанії Malaysia Airlines летів з Амстердама в Куала-Лумпур. Загинули всі 298 людей, які перебували на борту.</p>
    </article>
  </body>
</html>