<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/rendorsegi-nyomozas-a-brit-valasztas-ujabb-fordulata"/>
    <meta property="og:site_name" content="infostart"/>
    <meta property="article:published_time" content="2019-11-16T15:13:12+00:00"/>
    <meta property="og:title" content="Rendőrségi nyomozás a brit választás újabb fordulata"/>
    <meta property="og:description" content="Vizsgálatot indított a Scotland Yard azoknak a bejelentéseknek az ügyében, amelyek szerint a legradikálisabb EU-ellenes brit erő, a Brexit Párt képviselőjelöltjei állásajánlatokat és felsőházi tagságra szóló ígéreteket kaptak a kormányzó Konzervatív Párttól annak fejében, hogy ne induljanak a december 12-ére meghirdetett előrehozott parlamenti választáson."/>
  </head>
  <body>
    <article>
      <h1>Rendőrségi nyomozás a brit választás újabb fordulata</h1>
      <address><time datetime="2019-11-16T15:13:12+00:00">16 Nov 2019, 15:13</time> by <a rel="author">Infostart / MTI</a></address>
      <h3>Vizsgálatot indított a Scotland Yard azoknak a bejelentéseknek az ügyében, amelyek szerint a legradikálisabb EU-ellenes brit erő, a Brexit Párt képviselőjelöltjei állásajánlatokat és felsőházi tagságra szóló ígéreteket kaptak a kormányzó Konzervatív Párttól annak fejében, hogy ne induljanak a december 12-ére meghirdetett előrehozott parlamenti választáson.</h3>
      <p>Nigel Farage, a Brexit Párt vezetője a hét elején jelentette be, hogy pártja nem állít önálló jelölteket a jövő havi választáson abban a 317 választókerületben, amelyben a Konzervatív Párt a 2017-ben tartott előző választáson győzött.</p>
      <p>A Brexit Párt indul viszont a legnagyobb ellenzéki erő, a Munkáspárt által 2017-ben elnyert összes választókerületben.</p>
      <p>A Konzervatív Párt nem titkoltan igyekszik rábírni Farage-t arra, hogy a Brexit Párt a Labour által 2017-ben kis többséggel elnyert - vagyis a konzervatívok által könnyebben visszaszerezhető - választókerületekben is lépjen vissza.</p>
      <p>Nigel Farage a Twitter portálon e héten közzétett videoüzenetében közölte, hogy ennek érdekében neki személyesen nemesi címmel járó tagságot ígértek a brit parlament felső kamarájában, a Lordok Házában, és amikor ő ezt visszautasította, a Brexit Párt más vezető tisztségviselőit keresték meg hasonló ajánlatokkal, amelyek között kormányzati állások is szerepeltek.</p>
      <p>Ann Widdecombe volt konzervatív párti kabinettag, aki jelenleg Farage helyettesének számít a Brexit Pártban és a párt egyik képviselőjelöltje, közölte:</p>
      <blockquote>"eskü alatt" is kész tanúsítani, hogy szerepet ajánlottak neki a brit EU-tagság megszűnéséről folyó tárgyalások következő szakaszában.</blockquote>
      <p>Boris Johnson miniszterelnök a BBC-nek nyilatkozva mindezt képtelenségnek nevezte és határozottan tagadta.</p>
      <p>Lord Charles Falconer volt munkáspárti igazságügyi miniszter és lordkancellár azonban - aki ez utóbbi minőségében egykor az angol-walesi bírói kar vezetője volt - szombaton levelet intézett a Scotland Yard főparancsnokához, Cressida Dickhez és Max Hillhez, az angol-walesi ügyészi hivatal igazgatójához az ügy sürgős kivizsgálását kérve.</p>
      <p>Lord Falconer szerint a Brexit Párt vezető tisztviselői részéről elhangzott állítások súlyos kérdéseket vetnek fel a decemberi parlamenti választások integritásával kapcsolatban, és felmerül a kérdés, hogy a Konzervatív Párt kampányközpontja, illetve a Downing Street-i miniszterelnöki hivatal egyes illetékesei nem sértették-e meg a népképviseleti választásokról szóló törvényt.</p>
      <p>A volt magas rangú munkáspárti kabinettag kivételesen súlyosnak minősítette a Brexit Párt állításait, amelyek levele szerint teljes körű vizsgálatot indokolnak az ügyészség és a Scotland Yard részéről.</p>
      <p>A Scotland Yard szombati közleményében megerősítette, hogy</p>
      <blockquote>bejelentéseket kapott választási csalás és a decemberi választáshoz kötődő szabálytalanságok gyanújáról, és szakosított ügyosztálya vizsgálatot kezdett.</blockquote>
      <p>A közlemény szerint ugyanakkor a rendőrség egyéni képviselőjelölteket érintő konkrét ügyekhez nem fűz külön kommentárt.</p>
      <p>
        <i>Nyitókép: MTI/EPA/Andy Rain</i>
      </p>
    </article>
  </body>
</html>