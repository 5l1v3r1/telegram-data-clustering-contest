<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/placevanje-preko-facebook-pay.html?RSSdec6369ce2a3c19a084916101cfbe671"/>
    <meta property="og:site_name" content="Računalniške novice"/>
    <meta property="article:published_time" content="2019-11-16T15:00:00+00:00"/>
    <meta property="og:title" content="Plačevanje preko Facebook Pay"/>
    <meta property="og:description" content="Plačevanje je bilo doslej mogoče le v Messengerju, pri Facebooku pa načrtujejo razširitev, ki bo plačevanje omogočala tudi znotraj njihovih drugih aplikacij, vključno z Instagramom"/>
  </head>
  <body>
    <article>
      <h1>Plačevanje preko Facebook Pay</h1>
      <address>
        <time datetime="2019-11-16T15:00:00+00:00">16 Nov 2019, 15:00</time>
      </address>
      <p>
        <b>Plačila preko Facebooka, Messengerja, WhatsApp in Instagrama bdo odslej potekala preko Facebook Pay.</b>
      </p>
      <p>Plačevanje je bilo doslej mogoče le v Messengerju, pri Facebooku pa načrtujejo razširitev, ki bo plačevanje omogočala tudi znotraj njihovih drugih aplikacij, vključno z Instagramom in WhatsAppom.</p>
      <p>Pred dnevi so v enem najpriljubljenejših družbenih omrežij na svetu javnosti naznanili, da se bo storitev imenovala <b>Facebook Pay</b>, sprva pa bo na voljo le ameriškim uporabnikom. Ti jo bodo lahko začeli uporabljati že ta teden.</p>
      <p>Novost prinaša poenostavljen pogled v plačila in njihovo zgdovino na nivoju vseh Facebookovih aplikacij. <b>Deborah Liu</b>, podpredsednica Facebookovega oddelka za tržnico in trgovino je v blogu poudarila, “da bo plačevanje enostavnejše, hkrati pa zanesljivo in varno.”</p>
      <p>Združevanje plačevanja na največjih družbenih platformah kaže na še večje težnje po njihovi povezavi, kljub določenim namigom, da jih Facebook kani drobiti. V javnost so pricurljale novice, da želijo poleg poenostavljenega plačevanja olajšati tudi pošiljanje sporočil med aplikacijami. Tako bi lahko sporočilo iz Messengerja poslali neposredno na WhatsApp ne da bi zamenjali aplikacijo. Prejšnji teden so pri Facebooku predstavili tudi nov logotip, ki oblikovno združuje funkcije aplikacij kot sta Instagram in WhatsApp.</p>
      <p>Prizadevanja Facebooka za širitev plačil in trgovine na družbenem omrežju pa se že soočajo s kritikami, da niso storili dovolj za varovanje zasebnosti svojih uporabnikov, ki jih je skorajda že 2,5 milijarde. Naslednje leto načrtujejo, da bodo skupaj s partnerji lansirali kriptovaluto, imenovano Libra.</p>
      <p>Za dostop do nove funkcije moramo v nastavitvah klikniti na možnost Facebook Pay. Na Messengerju bomo s storitvijo lahko pošiljali denar drugim uporabnikom, kupovali igre, vstopnice za dogodke in donirali.</p>
    </article>
  </body>
</html>