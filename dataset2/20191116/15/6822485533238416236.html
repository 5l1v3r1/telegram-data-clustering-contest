<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T15:23:00+00:00"/>
    <meta property="og:title" content="تداوم بارش برف در تهران تا دو روز آینده"/>
    <meta property="og:description" content="صادق ضیاییان در گفت‌وگو با ایسنا، اظهار کرد: بر اساس تحلیل آخرین نقشه‌های هواشناسی و خروجی مدل‌ها امروز (۲۵ آبان) در استان‌های داخلی خزر، استان اردبیل و استان‌های واقع در دامنه‌های البرز مرکزی در تهران، البرز، قزوین، زنجان، سمنان و استان‌های واقع در زاگرس مرکزی در چهار محال و بختیاری، کهگیلویه و بویراحمد بارش باران و برف و در برخی نقاط خراسان شمالی و خراسان رضوی بارش پراکنده و در استان خوزستان، نواحی شمال و مرکز خلیج فارس تنگه هرمز و استان هرمزگان و بوشهر رگبار و رعد و برق و وزش باد شدید موقت پیش‌بینی می‌شود."/>
  </head>
  <body>
    <article>
      <h1>تداوم بارش برف در تهران تا دو روز آینده</h1>
      <address>
        <time datetime="2019-11-16T15:23:00+00:00">16 Nov 2019, 15:23</time>
      </address>
      <p>مدیرکل پیش‌بینی و هشدار سریع سازمان هواشناسی ضمن اشاره به تداوم بارش برف در تهران تا دو روز آینده گفت: بارش برف و باران تا پایان هفته در اکثر مناطق کشور ادامه دارد.</p>
      <p>صادق ضیاییان در گفت‌وگو با ایسنا، اظهار کرد: بر اساس تحلیل آخرین نقشه‌های هواشناسی و خروجی مدل‌ها امروز (۲۵ آبان) در استان‌های داخلی خزر، استان اردبیل و استان‌های واقع در دامنه‌های البرز مرکزی در تهران، البرز، قزوین، زنجان، سمنان و استان‌های واقع در زاگرس مرکزی در چهار محال و بختیاری، کهگیلویه و بویراحمد بارش باران و برف و در برخی نقاط خراسان شمالی و خراسان رضوی بارش پراکنده و در استان خوزستان، نواحی شمال و مرکز خلیج فارس تنگه هرمز و استان هرمزگان و بوشهر رگبار و رعد و برق و وزش باد شدید موقت پیش‌بینی می‌شود.</p>
      <p>مدیرکل پیش بینی و هشدار سریع سازمان هواشناسی ادامه داد: فردا (۲۶ آبان) بارش برف و باران در استان‌های ساحلی خزر، اردبیل، دامنه‌های جنوبی البرز در تهران، البرز، قزوین، سمنان و نواحی مرکزی کشور، دامنه‌های زاگرس مرکزی در جنوب لرستان و استان‌های چهارمحال و بختیاری و کهگیلویه و بویراحمد و برخی نقاط یزد خواهیم داشت.</p>
      <p>ضیاییان با اشاره به اینکه در خوزستان، شمال و مرکز خلیج فارس، بوشهر، فارس رگبار و رعد و برق و وزش باد شدید موقت پیش بینی می‌شود، تصریح کرد: بارش در ارتفاعات فارس و خوزستان به صورت برف است؛ همچنین در این روز شدت بارش در استان‌های خوزستان، چهارمحال و بختیاری، کهگیلویه و بویراحمد و شمال فارس است.</p>
      <p>وی ادامه داد: طی روزهای دوشنبه و سه شنبه (۲۷ و ۲۸ آبان) برف و باران در استان‌های ساحلی خزر، اردبیل، مناطق غرب، جنوب غرب، مرکز، جنوب، بخش‌هایی از شرق کشور و بارش پراکنده در شمال شرق کشور رخ می‌دهد که بارش در جنوب کشور و در شمال و مرکز خلیج فارس به صورت رگبار و رعد و برق است.</p>
      <p>به گفته مدیرکل پیش بینی و هشدار سریع سازمان هواشناسی، شدت بارش طی روز دوشنبه (۲۷ آبان) در خوزستان، چهارمحال و بختیاری، کهگیلویه و بویراحمد، نیمه غربی فارس و شمال و مرکز خلیج فارس است.</p>
      <p>وی با اشاره به اینکه روز چهارشنبه (۲۹ آبان) سامانه‌ای بارشی در نیمه شرقی کشور فعال است و برف و باران در این نواحی خواهیم داشت، گفت: بارش در این روز در جنوب کشور به صورت رگبار و رعد و برق خواهد بود. همچنین طی این روز کاهش دمای ۷ تا ۱۰ درجه در شمال شرق و شرق کشور خواهیم داشت و دریای خزر و خلیج فارس طی سه روز آینده مواج است.</p>
      <p>ضیاییان درباره وضعیت جوی تهران طی دو روز آینده (۲۶ و ۲۷ آبان) گفت: آسمان تهران فردا نیمه ابری همراه با وزش باد و بارش برف با حداقل دمای صفر و حداکثر دمای چهار درجه سانتی‌گراد و طی روز دوشنبه نیز ابری همراه با بارش باران و برف و حداقل و حداکثر دمای منفی یک و چهار درجه سانتیگراد پیش‌بینی می‌شود.</p>
    </article>
  </body>
</html>