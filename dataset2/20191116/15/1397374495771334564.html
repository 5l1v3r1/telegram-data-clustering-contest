<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/zasedao-upravni-odbor-partizana-ovo-je-presek-stanja-u-klubu-uz-vaznu-ostojinu-poruku-pred-derbi-392924.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T15:07:00+00:00"/>
    <meta property="og:title" content="Zasedao Upravni odbor Partizana, ovo je presek stanja u klubu, uz važnu Ostojinu poruku pred derbi!"/>
    <meta property="og:description" content="Tek dva dana posle sednice crno-beli na klupskom sajtu objavili tu informaciju."/>
  </head>
  <body>
    <article>
      <h1>Zasedao Upravni odbor Partizana, ovo je presek stanja u klubu, uz važnu Ostojinu poruku pred derbi!</h1>
      <h2>Tek dva dana posle sednice crno-beli na klupskom sajtu objavili tu informaciju.</h2>
      <address><time datetime="2019-11-16T15:07:00+00:00">16 Nov 2019, 15:07</time> by <a rel="author">Darko Mitrović</a></address>
      <p>Redovna sednica Upravnog odbora Partizana održana je u četvrtak u beogradskom hotelu 'Metropol Palace'. Prisustvovalo joj je 15 od 20 članova UO, a tokom sednice su predstavljeni izveštaji o radu svih sektora u klubu.<br/><br/>Kako se navodi danas na Partizanovom sajtu, <i><b>''konstatovana je likvidnost kluba, kao i značajno povećanje prihoda od prodaje ulaznica''</b></i>.<br/><br/>Ono što je takođe važna informacija sa ove sednice jeste i to što je sportskom sektoru kluba pružena podrška. <br/><br/>Posle sednice oglasio se i predsednik Partizana <b>Ostoja Mijailović</b>. <br/><i><br/></i><i>''Na redovnoj sednici Upravnog odbora, održanoj u četvrtak, napravili smo još jedan presek trenutnog stanja u svim segmentima našeg poslovanja i moram reći da imamo čime da budemo zadovoljni.<br/></i><i><br/></i><i>Naravno, Partizan ne bi bio to što jeste kada ne bismo stremili ka većim, to jest najvećim ciljevima, a na putu ka ostvarenju tih ciljeva nas čeka još mnogo teških prepreka'',</i> izjavio je Mijailović. <br/><br/>On je potom uputio i važnu poruku navijačima pred sutrašnji derbi sedmog kola ABA lige protiv Crvene zvezde. <br/><i><br/></i><i>''Prvi u nizu izazova je predstojeći derbi u kojem želimo pobedu i na terenu ali i van njega.<br/></i><i><br/></i><i>Pozivam naše navijače da u što većem broju dođu u Štark Arenu, ali i da navijaju sportski, uzdržavajući se od bilo kakvih uvreda, upućenih bilo kome, čak iako smatraju da je neko svojim ponašanjem te uvrede isprovocirao.<br/></i><i><br/></i><i>Želimo da prvi derbi koji organizujemo u Areni prođe u najboljem mogućem redu i da na taj način još jednom pokažemo veličinu kluba koji predstavljamo'',</i> poručio je Mijailović.</p>
      <p>Izvor: Sportske.net, kkpartizan.rs</p>
      <related>
        <h4>Povezane vesti</h4>
        <a href="https://www.sportske.net/vest/kosarka/beronu-je-bas-zabavno-da-igra-protiv-partizana-sta-ce-presuditi-opcija-a-b-ili-c-392903.html"/>
        <a href="https://www.sportske.net/vest/kosarka/u-nedelju-ludnica-u-areni-hoce-li-derbi-poceti-na-vreme-392897.html"/>
        <a href="https://www.sportske.net/vest/kosarka/sad-partizan-uci-zvezdu-propozicijama-jedno-lice-ili-njegovi-srodnici-ne-mogu-voditi-dva-kluba-392828.html"/>
        <a href="https://www.sportske.net/vest/kosarka/gordic-otkrio-glavni-razlog-partizanovog-poraza-u-turskoj-392825.html"/>
        <a href="https://www.sportske.net/vest/kosarka/oglasili-se-iz-zvezde-povodom-predstojeceg-derbija-hoce-li-biti-delija-na-tribinama-arene-392819.html"/>
      </related>
    </article>
  </body>
</html>