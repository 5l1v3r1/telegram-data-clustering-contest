<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shiv-sena-bjp-alliance-clash-in-maharashtra-affected-mumbai-mayoral-election-on-november-658.html"/>
    <meta property="og:site_name" content="DoolNews"/>
    <meta property="article:published_time" content="2019-11-16T15:09:00+00:00"/>
    <meta property="og:title" content="മഹാരാഷ്ട്രയില്‍ ബി.ജെ.പി-ശിവസേന സഖ്യം പിരിഞ്ഞത് ബാധിക്കുക നവംബര്‍ 22ലെ മുംബൈ മേയര്‍ തെരഞ്ഞെടുപ്പിനെ"/>
    <meta property="og:description" content="Bjp Maharashtra National News Shiv Sena India മുംബൈ: മഹാരാഷ്ട്രയില്‍ ബി.ജെ.പി-ശിവസേന സഖ്യം പിരിഞ്ഞത് ബാധിക്കുക നവംബര്‍ 22നു നടക്കാനിരിക്കുന്ന മേയര്‍ തെരഞ്ഞെടുപ്പിനെ. മുംബ"/>
  </head>
  <body>
    <article>
      <h1>മഹാരാഷ്ട്രയില്‍ ബി.ജെ.പി-ശിവസേന സഖ്യം പിരിഞ്ഞത് ബാധിക്കുക നവംബര്‍ 22ലെ മുംബൈ മേയര്‍ തെരഞ്ഞെടുപ്പിനെ</h1>
      <address><time datetime="2019-11-16T15:09:00+00:00">16 Nov 2019, 15:09</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ബി.ജെ.പി-ശിവസേന സഖ്യം പിരിഞ്ഞത് ബാധിക്കുക നവംബര്‍ 22നു നടക്കാനിരിക്കുന്ന മേയര്‍ തെരഞ്ഞെടുപ്പിനെ. മുംബൈ മേയര്‍ തെരഞ്ഞെടുപ്പാണ് 22നു നടക്കാനിരിക്കുന്നത്. സഖ്യം പിരിഞ്ഞതോടെയാണ് വീണ്ടും തെരഞ്ഞെടുപ്പു നടത്താന്‍ തീരുമാനമായത്.</p>
      <p>2017 ലെ ബ്രിഹന്‍മുംബൈ മുനിസിപ്പല്‍ കോര്‍പ്പറേഷന്‍ തെരഞ്ഞെടുപ്പില്‍ 227 സീറ്റുകളില്‍ 84 എണ്ണത്തിലാണ് ശിവസേന വിജയിച്ചിരുന്നത്. 82 സീറ്റുകളായിരുന്നു ബി.ജെ.പി നേടിയത്. അന്ന് ബി.ജെ.പി ശിവസേനക്കു പിന്തുണ പ്രഖ്യാപിക്കുകയും സേനയുടെ വിശ്വനാഥ് മഹാദേശ്വര്‍ മേയറായി തെരഞ്ഞെടുക്കപ്പെടുകയും ചെയ്തു. 50:50 അനുപാതത്തിലായിരുന്നു കോര്‍പ്പറേഷന്‍ ഭരണം ക്രമീകരിച്ചിരുന്നത്.</p>
      <related>
        <a href="https://www.doolnews.com/act-against-urban-naxals-amit-shah-to-crpf-345.html?utm_source=doolnews&amp;utm_medium=related"/>
      </related>
      <p>വിശ്വനാഥ് മഹാദേശ്വറിന് രണ്ടര വര്‍ഷമായിരുന്നു കാലാവധി. സെപ്തംബറില്‍ സ്ഥാനമൊഴിഞ്ഞ് ബി.ജെ.പിക്ക് ഭരണം കൈമാറേണ്ടതായിരുന്നു. എന്നാല്‍ നിയമസഭാ തെരഞ്ഞെടുപ്പിനോടനുബന്ധിച്ചു കാലാവധി നവംബര്‍ വരെ നീട്ടിയിരുന്നു. നിയമസഭാ തെരഞ്ഞെടുപ്പിനു ശേഷം നടന്ന അധികാര വടംവലികളുടെ ഭാഗമായാണ് ബി.ജെ.പി-ശിവസേന സഖ്യം പിരിയുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>അതേസമയം, മഹാരാഷ്ട്രയില്‍ രൂപപ്പെടുന്ന പുതിയ രാഷ്ട്രീയ സമവാക്യങ്ങള്‍ ബി.ജെ.പിയെ അസ്വസ്ഥരാക്കുകയാണെന്ന് ശിവസേന പറഞ്ഞിരുന്നു. പുതിയ രാഷ്ട്രീയ സമവാക്യങ്ങള്‍ ഒരിക്കലും ബി.ജെ.പിക്ക് അംഗീകരിക്കാന്‍ കഴിയില്ലെന്നും സംസ്ഥാനത്ത് സര്‍ക്കാര്‍ രൂപീകരിക്കാന്‍ സാധിക്കുമെന്ന് ബി.ജെ.പി ഇപ്പോള്‍ ആത്മവിശ്വാസം പ്രകടിപ്പിക്കുന്നത് കുതിരക്കച്ചവടം മുന്‍പില്‍ കണ്ടാണെന്നും ബി.ജെ.പി ആരോപിച്ചിരുന്നു.</p>
      <p>ശിവസേന-എന്‍.സി.പി-കോണ്‍ഗ്രസ് സഖ്യം അധികാരത്തിലെത്തിയാല്‍ അധിക കാലം അതിജീവിക്കില്ലെന്നും ആറ് മാസത്തിനുള്ളില്‍ തകര്‍ന്നുവീഴുമെന്നുമുള്ള മുഖ്യമന്ത്രി ദേവേന്ദ്ര ഫ്ട്നാവിസും പറഞ്ഞിരുന്നു.</p>
      <p>അതേസമയം, കോണ്‍ഗ്രസ്-എന്‍.സി.പി-ശിവസേന നേതാക്കള്‍ ഒരുമിച്ച് ഇന്ന് ഗവര്‍ണര്‍ ഭഗത് സിങ് കോശ്യാരിയെ കാണും. വൈകീട്ട് മൂന്ന് മണിക്കാണ് കൂടിക്കാഴ്ച. കര്‍ഷക പ്രശ്നങ്ങളില്‍ ഗവര്‍ണറുടെ ശ്രദ്ധക്ഷണിക്കാനാണ് കൂടിക്കാഴ്ചയെന്നാണ് ഔദ്യോഗിക വിശദീകരണം.</p>
      <related>
        <a href="https://www.doolnews.com/gadkari-is-not-related-to-cricket-he-is-related-to-cement-ethanol-asphalt-shivsena-slams-bjp-345.html?utm_source=doolnews&amp;utm_medium=related"/>
      </related>
      <p>സഖ്യം രൂപീകരിച്ച് പൊതുമിനിമം പദ്ധതിയുടെ കരട് തയ്യാറായ സാഹചര്യത്തില്‍, പുതിയ സഖ്യത്തെക്കുറിച്ച് ഗവര്‍ണറെ അറിയിക്കാനാണ് സന്ദര്‍ശനമെന്നാണ് റിപ്പോര്‍ട്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയില്‍ സഖ്യ സര്‍ക്കാര്‍ രൂപീകരിക്കുമെന്നും കാലാവധി പൂര്‍ത്തിയാക്കുന്ന വരെ ഭരിക്കുമെന്നും എന്‍.സി.പി നേതാവ് ശരദ് പവാര്‍ പ്രതികരിച്ചിരുന്നു.</p>
      <p>എന്നാല്‍, സഖ്യസര്‍ക്കാരിനെക്കുറിച്ചുള്ള പുതിയ വിവരങ്ങളൊന്നും പവാര്‍ പുറത്തുവിട്ടിട്ടില്ല. മന്ത്രിസ്ഥാനം പങ്കിടുന്നതിനെച്ചൊല്ലി ശിവസേനയും കോണ്‍ഗ്രസും അന്തിമ തീരുമാനത്തിലെത്തിയിട്ടില്ലെന്നാണ് റിപ്പോര്‍ട്ട്.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>