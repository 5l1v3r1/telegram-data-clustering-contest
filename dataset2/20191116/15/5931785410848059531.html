<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/tumbakovic-ne-bezim-od-kritika-ali-treba-nam-podrska-javnosti/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T15:58:12+00:00"/>
    <meta property="og:title" content="Tumbaković: Ne bežim od kritika, ali treba nam podrška javnosti"/>
    <meta property="og:description" content="Selektor Fudbalske reprezentacije Srbije Ljubiša Tumbaković zatražio je podršku i strpljenje javnosti uoči utakmice poslednjeg kola kvalfiikacija za Evropsko prvenstvo sa Ukrajinom. Srbija će sutra na stadionu ,,Rajko Mitić“ pokušati da se koliko-toliko revanšira Ukrajincima za ubedljiv poraz u Ljvovu, gde je bilo 5:0 za domaći sastav. – Napravili smo detaljnu analizu, za nas je […]"/>
  </head>
  <body>
    <article>
      <h1>Tumbaković: Ne bežim od kritika, ali treba nam podrška javnosti</h1>
      <address><time datetime="2019-11-16T15:58:12+00:00">16 Nov 2019, 15:58</time> by <a rel="author">Nemanja</a></address>
      <p>Selektor Fudbalske reprezentacije Srbije Ljubiša Tumbaković zatražio je podršku i strpljenje javnosti uoči utakmice poslednjeg kola kvalfiikacija za Evropsko prvenstvo sa Ukrajinom.</p>
      <p>Srbija će sutra na stadionu ,,Rajko Mitić“ pokušati da se koliko-toliko revanšira Ukrajincima za ubedljiv poraz u Ljvovu, gde je bilo 5:0 za domaći sastav.</p>
      <p>–<b> Napravili smo detaljnu analizu, za nas je utakmica sa Ukrajinom značajna iz više razloga. Šansa da se plasiramo sutra su minimalne, ali želimo novi pomak, jer izdvojio bih detalje iz meča sa Portugalom, zatim iz duela u Luksemburgu, odnosno meča u Beogradu </b>– kazao je Tumbaković.</p>
      <p>Selektor smatra da podatak koji kaže da Srbija nikada nije pobedila Ukrajinu u dosadašnjim susretima može dodatno da motiviše ,,Orlove“.</p>
      <p><b>– I taj podatak može i treba da nas motiviše. Mislim da nam neće nedostajati motiv i želja da se momci pokažu u najboljem svetlu. Sve će uraditi da ostvare dobar rezultat. Kada se radi o Ukrajini oni imaju fantastičnu disciplinu, ozbiljna su ekipa </b>– istakao je Tumbaković.</p>
      <p>Rotacija će, kako smo i navikli, biti na sutrašnjem meču, a selektor Tumabković zatražio je od javnosti podršku pred sutrašnji meč i mečeve koji slede u budućnosti.</p>
      <p>–<b> Da li će biti nekih rotacija, moguće. A kada se radi o pomaku, ima ga. Sve je proces, treba i malo prostora. Iskreno, smeta mi što je svako pitanje negativno, a ni mi, ni vi nemamo drugu reprezentaciju. Ovo je nacionalni projekat, reprezentacija svih nas. Ovde moramo da budemo svi zajedno, da ostanemo kompaktni. Ne bežim od kritike, ali bilo bi lepo da osetimo bar malo medijske podrške. Uostalom pobedili smo četiri utakmice, a tek dva meseca smo zajedno. Ne vidim da neko ima čarobni štapić i da može da uradi bolje. Vreme je prirodni faktor i strpljenje </b>– rekao je Tumbaković.</p>
      <p>Srbiju je u Ljvovu predovio selektor Mladen Krstajić, a Tumbaković smatra da se takve utakmice jednostavno dešavaju.</p>
      <p>– <b>Gledao sam tu utakmicu više puta. To je fudbal. I ne mislim da je postavka mog mlađeg kolege bila loša. Jenostavno se u fudbalu nekad dese takve stvari. Ne često, ali se dese. Ukrajina kako je uputila udarac, tako je postigla gol. S druge strane, ti šta god napraviš, ne vredi. Dešavaju se takve utakmice </b>– rekao je Ljubiša Tumbaković uz obećanje da će Srbija sutra učiniti sve da ostvari pobedu.</p>
      <p>Duel između Srbije i Ukrajine na programu je sutra od 15 sati na stadionu ,,Rajko Mitić“.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/tadic-ne-smemo-da-imamo-oscilacije-nadam-se-velikoj-podrsci/"/>
        <a href="https://www.sportskacentrala.com/2019/11/15/kokeza-nadam-se-da-je-selektor-video-ko-bi-trebalo-da-igra-a-ko-ne/"/>
        <a href="https://www.sportskacentrala.com/2019/11/15/ukrajinci-mec-sa-srbijom-shvataju-veoma-ozbiljno/"/>
        <a href="https://www.sportskacentrala.com/2019/11/14/tumbakovic-pojedincima-cemo-da-skrenemo-paznju-mora-bolje-protiv-ukrajine/"/>
        <a href="https://www.sportskacentrala.com/2019/11/14/orlovi-strepeli-i-protiv-luksemburga-mitrovic-nastavio-kanonadu-video/"/>
        <a href="https://www.sportskacentrala.com/2019/11/14/live-srbija-luksemburg/"/>
        <a href="https://www.sportskacentrala.com/2019/11/14/sastavi-srbija-sa-najjacim-napadom-na-luksemburg/"/>
        <a href="https://www.sportskacentrala.com/2019/11/14/pocela-prodaja-ulaznica-za-mec-sa-ukrajinom/"/>
        <a href="https://www.sportskacentrala.com/2019/11/14/sergej-mi-idemo-da-pobedimo-ali-sada-ne-zavisi-od-nas/"/>
      </related>
    </article>
  </body>
</html>