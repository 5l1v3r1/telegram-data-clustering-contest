<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/pomezia-edifici-devastati-dal-maltempo-scuole-chiuse-lunedi.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-16T15:43:50+00:00"/>
    <meta property="og:title" content="Pomezia, edifici devastati dal maltempo: scuole chiuse lunedì"/>
    <meta property="og:description" content="Scuole chiuse a Pomezia per la giornata di lunedì 18 novembre. Dopo i gravi danni riportati in numerosi plessi, arriva adesso l’ordinanza che ordina la chiusura di tutte le scuole di ogni ordine e grado sull’intero territorio comunale. “Considerata la gravità dell’evento meteorologico abbattutosi sul territorio comunale nel pomeriggio di venerdì 15 novembre 2019, che […]"/>
  </head>
  <body>
    <article>
      <h1>Pomezia, edifici devastati dal maltempo: scuole chiuse lunedì</h1>
      <address><time datetime="2019-11-16T15:43:50+00:00">16 Nov 2019, 15:43</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/7EF93A94-855C-4CE3-A1BB-58C6121E1B9F.jpeg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Scuole chiuse a Pomezia per la giornata di lunedì 18 novembre.</p>
      <p>Dopo i gravi danni riportati in numerosi plessi, arriva adesso l’ordinanza che ordina la chiusura di tutte le scuole di ogni ordine e grado sull’intero territorio comunale.</p>
      <p>“Considerata la gravità dell’evento meteorologico abbattutosi sul territorio comunale nel pomeriggio di venerdì 15 novembre 2019, che impone una ricognizione di tutti i plessi scolastici allo scopo di verificare l’entità dei danni occorsi agli edifici e quindi la consistenza degli interventi di ripristino delle condizioni di utilizzo ove necessario; Ritenuto pertanto necessario salvaguardare la pubblica e privata incolumità, ordina la sospensione delle attività didattiche, per motivi precauzionali, di tutte le scuole di ogni ordine e grado presenti sul territorio del Comune di Pomezia per il giorno 18 novembre 2019”, si legge nell’ordinanza firmata oggi dal sindaco Adriano Zuccalà.</p>
      <p>“Appena concluso il sopralluogo dei tecnici comunali, alla presenza del Sindaco e dell’Assessore ai Lavori Pubblici Federica Castagnacci, sulle strutture scolastiche più colpite dal maltempo delle scorse ore – fanno sapere dal Comune -Lunedì tutte le scuole rimarranno chiuse in via precauzionale per ulteriori verifiche e piccoli lavori di ripristino sulle strutture danneggiate”.</p>
      <p>Ingenti invece i danni sui plessi scolastici di Torvaianica in via Carlo Alberto Dalla Chiesa, che ospitano le classi elementari dell’Istituto Comprensivo Pestalozzi. Inagibile il locale mensa del plesso 1, divelte alcune porte e finestre di entrambi gli edifici, colpiti i pannelli solari e il controsoffitto, e il lucernario. Immediato l’intervento dei tecnici che sono già al lavoro per riparare i danni. Colpita anche la struttura della scuola dell’infanzia di via Vinci a Martin Pescatore. Su questi edifici il Comune ha già programmato importanti interventi di ripristino che dureranno diversi giorni durante i quali le attività didattiche saranno riorganizzate per limitare il più possibile i disagi per le famiglie, di cui sarà data comunicazione nella mattina di lunedì.</p>
      <p>A Pomezia, l’unica struttura scolastica danneggiata dal maltempo è stata la primaria di via Cincinnato dove è crollato uno dei muri di recinzione, già messo in sicurezza.</p>
      <p>“Una vera e propria calamità naturale ha colpito la nostra Città soprattutto nella zona del litorale – ha dichiarato il Sindaco Adriano Zuccalà – Pochi minuti dopo l’allerta meteo abbiamo subito attivato le squadre di intervento, aperto il C.O.C. (Centro Operativo Comunale) e avviato tutte le procedure di sicurezza. Il centro operativo rimarrà attivo fino al cessare dell’emergenza e al ripristino delle condizioni di sicurezza. Ringrazio la Polizia Locale, gli uffici comunali, i Vigili del Fuoco e la protezione civile che stanno dando il massimo. Sono in corso le attività di messa in sicurezza delle strade e dei parchi pubblici più colpiti. Stiamo lavorando al fine di limitare i disagi per le famiglie e per l’intera cittadinanza”.</p>
      <p>L’allerta meteo dell’Agenzia Regionale di Protezione civile, ad ora, rimane arancione per le prossime 24 ore.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news-ardea/strage-di-allodole-nelle-campagne-di-ardea-e-pomezia-denunciati-5-cacciatori.html"/>
        <a href="https://www.ilcorrieredellacitta.com/ultime-notizie/pomezia-il-riposino-dei-bambini-allasilo-si-ma-sul-banco.html"/>
        <a href="https://www.ilcorrieredellacitta.com/ultime-notizie/pomezia-terribile-incidente-frontale-al-confine-con-ardea-coinvolti-tre-veicoli.html"/>
        <a href="https://www.ilcorrieredellacitta.com/ultime-notizie/pomezia-rapina-al-supermercato-armato-di-coltello-terrorizza-clienti-e-personale-e-svuota-la-cassa.html"/>
        <a href="https://www.ilcorrieredellacitta.com/ultime-notizie/via-di-pratica-di-mare-terribile-incidente-si-ribalta-con-lauto-ferito-il-conducente.html"/>
        <a href="https://www.ilcorrieredellacitta.com/ultime-notizie/pomezia-topi-al-copernico-gli-studenti-riprendono-le-corsette-dei-roditori-in-giardino-video-e-foto.html"/>
      </related>
    </article>
  </body>
</html>