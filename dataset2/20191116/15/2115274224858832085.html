<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_fiume_po_sale_di_1_5_metri-6564763/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-16T15:11:00+00:00"/>
    <meta property="og:title" content="Maltempo: il livello del Po sale di 1,5 metri in 24 ore"/>
    <meta property="og:description" content="(AGI) - Roma, 16 nov. - Il Po si e' gonfiato di circa 1,5 metri nelle ultime 24 ..."/>
  </head>
  <body>
    <article>
      <h1>Maltempo: il livello del Po sale di 1,5 metri in 24 ore</h1>
      <h2>(AGI) - Roma, 16 nov. - Il Po si e' gonfiato di circa 1,5 metri nelle ultime 24 ...</h2>
      <address><time datetime="2019-11-16T15:11:00+00:00">16 Nov 2019, 15:11</time> by <a rel="author">AGI - Agenzia Giornalistica Italia</a></address>
      <p> Il Po si è gonfiato di circa 1,5 metri nelle ultime 24 ore sotto la spinta dei nubifragi che si sono abbattuti senza tregua. E’ quanto emerge dal monitoraggio di Coldiretti a Boretto in provincia di Reggio Emilia che è rappresentativo della situazione di sofferenza dei corsi d’acqua come dimostra l'allerta emessa da Protezione civile e Arpae anche con codice rosso, per la tenuta dei corsi d'acqua nella pianura emiliana. Gli effetti del maltempo si fanno sentire – sottolinea la Coldiretti – anche nei grandi laghi del nord come il Maggiore con un grado di riempimento dell’87%, quello di Garda all’84% e quello di Como al 77%, tutti con livelli ben oltre la media del periodo. E’ il risultato di giorni di pioggia torrenziale con l’Italia colpita a novembre da circa 6 nubifragi al giorno con tempeste di pioggia, vento, trombe d’aria e grandine con un aumento record del +57% rispetto allo stesso periodo dello scorso anno secondo un’elaborazione di Coldiretti su dati ESWD. Una situazione che, spiega la Coldiretti, ha provocato decine di milioni di euro di danni alla pesca e all’agricoltura con la richiesta dell’avvio delle procedure per lo stato di calamità nelle zone più colpite.</p>
    </article>
  </body>
</html>