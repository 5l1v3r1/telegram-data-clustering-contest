<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547762.html/%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D8%AC%D9%85%D8%B9%D8%A7%D8%AA-%D8%A2%D8%B1%D8%A7%D9%85-%D9%88-%D9%85%D8%B3%D8%A7%D9%84%D9%85%D8%AA-%D8%A2%D9%85%DB%8C%D8%B2-%D8%AF%D8%B1-%D8%A8%D8%B1%D8%AE%DB%8C-%D9%86%D9%82%D8%A7%D8%B7-%DA%A9%D8%B4%D9%88%D8%B1--%D9%82%D9%88%D9%84-%D9%85%D8%B3%D8%A6%D9%88%D9%84%D8%A7%D9%86-%D9%85%D8%AD%D9%84%DB%8C-%D9%88-%D8%A7%D8%B3%D8%AA%D8%A7%D9%86%DB%8C-%D8%A8%D8%B1%D8%A7%DB%8C-%D9%BE%DB%8C%DA%AF%DB%8C%D8%B1%DB%8C-%D9%85%D8%B7%D8%A7%D9%84%D8%A8%D8%A7%D8%AA-%D9%85%D8%B1%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T15:23:00+00:00"/>
    <meta property="og:title" content="برگزاری تجمعات آرام و مسالمت آمیز در برخی نقاط کشور/ قول مسئولان محلی و استانی برای پیگیری مطالبات مردم"/>
    <meta property="og:description" content="با برگزاری این تجمعات، پلیس در محل حضور یافته و با تذکر و راهنمایی نیروهای انتظامی، در بیشتر موارد موضوع خاتمه یافته است. مقامات محلی در عمده موارد به میان معترضان رفتند و قول پیگیری دادند."/>
  </head>
  <body>
    <article>
      <h1>برگزاری تجمعات آرام و مسالمت آمیز در برخی نقاط کشور/ قول مسئولان محلی و استانی برای پیگیری مطالبات مردم</h1>
      <h2>روایت خبرنگاران دانا از تجمعات آرام مردم در برخی نقاط کشور/</h2>
      <address>
        <time datetime="2019-11-16T15:23:00+00:00">16 Nov 2019, 15:23</time>
      </address>
      <p>با برگزاری این تجمعات، پلیس در محل حضور یافته و با تذکر و راهنمایی نیروهای انتظامی، در بیشتر موارد موضوع خاتمه یافته است. مقامات محلی در عمده موارد به میان معترضان رفتند و قول پیگیری دادند.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ مشاهده عینی و میدانی خبرنگاران استانی دانا، نشان می دهد امروز در برخی شهرستان ها عده ای در اعتراض به افزایش ناگهانی قیمت بنزین تجمعاتی برگزار کردند که عمدتا مسالمت آمیز بوده است. </p>
      <p>پس از اعلام گرانی و سهمیه بندی قیمت بنزین برخی از مردم شهرهای مختلف که نگران گرانی قیمت کالاها و فشار بر اقشار مختلف هستند، تجمعاتی اعتراضی برگزاری کردند.   با برگزاری این تجمعات، پلیس در محل حضور یافته و با تذکر و راهنمایی نیروهای انتظامی، در بیشتر موارد موضوع خاتمه یافته است. مقامات محلی در عمده موارد به میان معترضان رفتند و قول پیگیری دادند.   بر اساس مشاهدات خبرنگاران استانی ما، مردم سعی دارند تجمعات را به طور کاملا مسالمت آمیز برگزار کنند و به یکدیگر نسبت به حضور افراد غیر بومی و مشکوک با شعارهای انحرافی هشدار می دهند.    بر اساس همین گزارشات، متاسفانه تعدادی از افراد با چهره‌های پوشانده سعی می کنند که با موج سواری از مطالبات مردم به اموال عمومی و اسیب برسانند،اما تاکنون مردم با هوشیاری نسبت به وقوع التهابات اینچینی جلوگیری کرده اند.   <b>تجمع آرام در برخی خیابان‌های لرستان/ مردم از دغدغه‌ها گفتند</b>    در مرکز استان لرستان برخی مناطق شهر ازجمله میدان کیو و خیابان مطهری امروز شاهد تجمع آرام مردمی بود که با خاموش کردن ماشین‌هایشان به سیاست‌های دولت در زمینه اصلاح قیمت بنزین واکنش نشان دادند. در برخی تجمع ها شعارهایی در مورد گرانی و تورم سر داده شد.   هم اکنون شهرهای استان لرستان در آرامش به سر می برند و تاکنون تجمع مردمی در فضایی آرام برگزار شده است.   <b>تجمع آرام شیرازی ها/ مردم خواسته هایشان را مطرح کردند</b>   از صبح روز شنبه مردم شیراز در نقاط مختلف شهر نظیر بلوار رحمت، کمربندی شیراز، چهار راه زرگری حضور یافته و در خصوص تغییر قیمت بنزین اعتراضات خود را مطرح کردند.   در این تجمعات مردم شعارهایی علیه مسائل معیشتی و لزوم تغییر قیمت ها سردادند.   مردم در این تجمعات در فضایی بدون تنش مشکلات اقتصادی ناشی از افزایش قیمت ها را با شعارهای مختلف به گوش مسئولان رساندند.   <b>تجمع‌کنندگان خرم‌آبادی: شعار اشتباهی و شیشه شکستن نداریم</b>   در تجمع آرام امروز خرم‌آباد مردم ضمن یادآوری اینکه شعار اشتباهی و شیشه شکستن ندارند، تأکید کردند که اجازه نمی‌دهند از تجمعات آن‌ها ضدانقلاب سوءاستفاده کند.   برخی از خیابان‌های مرکز لرستان امروز صحنه تجمع آرام مردمی بود که هدف خود را طرح مطالبات اقتصادی بعد از اصلاح قیمت بنزین اعلام کردند. آن‌ها تأکید کردند که اجازه موج‌سواری به دشمنان در جریان طرح دغدغه‌های به‌حق خود را نمی‌دهند.   <b>تجمع آرام مردم اصفهان درپی اصلاح قیمت بنزین</b>   پیش از ظهر شنبه مردم اصفهان  نسبت به اصلاح بهای بنزین در خیابان ها تجمع داشته و خواسته های خود نسبت به بررسی مجدد بهای بنزین را مطرح کردند.   در این تجمع مردم شعارهایی درخصوص لزوم اصلاح برخی قیمتها مطرح کردند.   تجمع کنندگان خواستار رفع ابهامات موجود پیرامون اصلاح قیمت بنزین و مسائل اقتصادی ناشی از آن شدند که بدون تنش مطرح شد.   <b>اعتراضات مسالمت آمیز بنزینی در استان تهران</b>   در شهرستان هایی مانند شهریار، بهارستان، رباط کریم، قدس، دماوند و پردیس شاهد تجمع آرام مردم هستیم.   در این تجمعات، مردم باخاموش کردن اتومبیل های خود، به سیاست های دولت در زمینه اصلاح قیمت بنزین انتقاد کردند.   در مسیرهای تردد خودروها در خیابان های اصلی بهارستان، رباط کریم، خیابان ولیعصر(عج) شهریار، خیابان کامیون داران پردیس به سوی تهران و نیز شمال کشور، میدان جهاد دماوند و برخی دیگر از خیابان ها این توقف خودروها موجب انسداد مسیر تردد شد.     <b>مردم شهر همدان تجمعی آرام برگزار کردند</b><br/><br/><br/>در پی اجرای این طرح گمانه زنی ها پیرامون متاثر شدن بازار و افزایش قیمت اقلام و کالاها بیشتر شد و شماری از مردم شهر همدان در پی اعتراض به اجرای طرح اصلاح قیمت سوخت در میدان امام خمینی(ره) تجمع کردند.<br/>  تجمع مردم همدان بی سر و صدا و تنها به نشانه اعتراض صورت گرفت و خبری از سردادن شعارهای مخرب در این تجمع نیست اما حضور نیروهای پلیس و انتظامی به چشم می خورد.   حمایت دولت از قشر ضعیف جامعه و افزایش حقوق و دستمزدها متناسب با افزایش قیمت اجناس و اقلام ضروری اصلی ترین خواسته معترضان در این تجمع است.   مردم نگران افزایش قیمتها و خواستار رفع مشکلات اقتصادی هستند.   اما مسئولان در صحبت های خود هرگونه افزایش قیمت را تخلف اعلام کرده و برخورد قاطعانه با متخلفان را گوشزد می کنند.   <b>اعتراض مسالمت آمیز مردم تبریز در میدان شهید فهمیده برگزار شد</b>   اعتراض مسالمت آمیز مردم تبریز در پی تغییرات قیمت بنزین در میدان شهید فهمیده برگزار شد.   تجمع مردم در میدان شهید فهمیده تبریز و اعتراض مسالمت آمیز به گرانی بنزین ظهر امروز شنبه برگزار شد.   مردم در این تجمع که به صورت مسالمت آمیز و آرام برگزار شد به گرانی نرخ بنزین اعتراض کردند و خواستار توقف این طرح شدند.   همچنین تجمع دیگری نیز در چایکنار تبریز برگزار شد که باعث راهبندان و ترافیک سنگین در این مسیر شد.   <b>تجمع آرام در ایلام/ مردم خواستار رفع دغدغه ها شدند</b>   امروز در مرکز شهر ایلام و و چند شهر استان ایلام جمعی از مردم و صنف های مختلف با تجمع خواستار اصلاح قیمت بنزین شدند.   رانندگان تاکسی در میدان ۲۲ بهمن شهر ایلام امروز از وضعیت قیمت بنزین گلایه داشتند و معتقد بودند این قیمت با نرخ کرایه ها و دیگر مشکلات همخوانی ندارد.   مردم و صنف های مختلف در مرکز شهر با اعلام اینکه هیچ خواسته جز اصلاح قیمت بنزین ندارد، از دولت خواستند نسبت به قیمت ها تجدیدنظر کند.   در تجمع امروز شهرستان شهرستان دهلران بیشتر مطالبات مردمی درراستای کنترل تورم و کاهش نرخ بنزین به قیمت قبل است.   <b>برگزاری تجمع بنزینی در برخی مناطق مازندران</b>   پیش ازظهر شنبه برخی مناطق مازندران شاهد تجمع آرام مردم برای طرح دغدغه ها و مطالباتشان پس از اصلاح قیمت بنزین بود.   در پی اصلاح قیمت بنزین، جمعی از رانندگان بهشهری به اصلاح و افزایش قیمت بنزین، تجمع اعتراضی آرام برگزار کردند.   نیرهای نظامی و امنیتی در محل حاضر شده و هم اکنون نظم و امنیت برقرار است.   در ساری مرکز استان مازندران در خیابان های شهدا و فرهنگ برخی ها با خاموش کردن خودروهایشان نسبت به سیاست دولت مبنی بر اصلاح قیمت بنزین واکنش نشان دادند.هم اکنون شهرهای مازندران در وضعیت آرام به سر می برد.   <b>برپایی تجمع آرام در اعتراض به اصلاح قیمت بنزین در قزوین</b>   جمعی از رانندگان در قزوین نسبت به اصلاح قیمت بنزین اعتراض و تجمع آرام برگزار کردند.   برخی رانندگان قزوین، پیش از ظهر شنبه، با خاموش کردن خودروهای خود به مدت ۲۰ دقیقه در چهارراه ولیعصر نسبت به افزایش قیمت بنزین اعتراض کردند.در حال حاضر شرایط آرام است و مشکل خاصی وجود ندارد.   نیروهای بسیجی، ماشین های آتش نشانی و پرسنل نیروی انتظامی در مناطق مختلف شهر قزوین حضور دارند.   <b>چهارمحال و بختیاری در آرامش کامل است</b>   تمام شهرستان های چهارمحال و بختیاری بعد از اصلاح قیمت بنزین در آرامش کامل هستند.   در پی اطلاعیه شامگاه  پنج شنبه شرکت ملی پخش فرآورده های نفتی مبنی بر اصلاح قیمت بنزین، در برخی نقاط کشور صحنه تجمع آرام و مسالمت آمیز مردم  برای بیان دغدغه‌ها و مطالباتشان بود.   مردم چهارمحال و بختیاری از ابتدای صبح امروز شنبه به فعالیت های روزانه خود پرداختند و هم اکنون شرایط در این استان همانند روز های دیگر است.   هم اکنون تمام شهرهای چهارمحال و بختیاری بعد از اصلاح قیمت بنزین در آرامش کامل است. رفت و آمد در تمامی شهرها استان چهارمحال و بختیاری بدون هیچ مشکلی در حال انجام است.   <b>تجمع آرام مردم ارومیه/قیمت کالاهای اساسی افزایش نیابد</b>   در پی اجرای طرح اصلاح قیمت سوخت مردم ارومیه و شهرهای آذربایجان غربی در میدان انقلاب ارومیه تجمع آرامی برگزار کردند.   در این تجمع که با حضور آرام و بدون سردادن شعارهای مخرب برگزار شد شرکت کنندگان خواستار حمایت دولت از اقشار ضعیف و محروم و نیز عدم افزایش قیمت کالاهای اساسی بودند.   در این تجمع که هم اکنون نیز ادامه دارد نیروهای نظامی و پلیس برای برقراری امنیت و نیز عدم ترافیک در شهر ارومیه حضور دارند.   انتهای پیام/    </p>
    </article>
  </body>
</html>