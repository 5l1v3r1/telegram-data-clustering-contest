<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1993931/irakl%C4%B1-polisler-protestolara-ger%C3%A7ek-mermiyle-m%C3%BCdahale-etti-20-g%C3%B6sterici-yaral%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T06:30:00+00:00"/>
    <meta property="og:title" content="Iraklı polisler protestolara gerçek mermiyle müdahale etti: 20 gösterici yaralı"/>
    <meta property="og:description" content="Irak’ın başkenti Bağdat’taki Hıllani Meydanı’nda güvenlik güçlerinin protesto gösterilerine gerçek mermiyle müdahalesi sonucu 20 eylemcinin yaralandığı bildirildi. Rudaw haber ajansının kaynaklarına dayandırarak verdiği habere göre, önceki gün Irak g"/>
  </head>
  <body>
    <article>
      <h1>Iraklı polisler protestolara gerçek mermiyle müdahale etti: 20 gösterici yaralı</h1>
      <address>
        <time datetime="2019-11-16T06:30:00+00:00">16 Nov 2019, 06:30</time>
      </address>
      <p>Irak’ın başkenti Bağdat’taki Hıllani Meydanı’nda güvenlik güçlerinin protesto gösterilerine gerçek mermiyle müdahalesi sonucu 20 eylemcinin yaralandığı bildirildi.<br/><br/>Rudaw haber ajansının kaynaklarına dayandırarak verdiği habere göre, önceki gün Irak güvenlik güçleri, Hıllani Meydanı’ndaki kalabalığı dağıtmak için gerçek mermi ve göz yaşartıcı gaz kullandı. Müdahale sonucu 20 gösterici yaralandı.<br/><br/>Görgü tanıklarına göre, Irak’ın başkenti Bağdat’ta yer alan Tahrir Meydanı’ndaki gösterilere önceki gün birçok ilden katılım oldu. Irak’ta mevcut hükümetin düşmesi, parlamentonun feshedilmesi ve ülkede yasal erken seçimleri düzenleyecek bir geçiş hükümetinin kurulması, göstericilerin en temel talepleri arasında yer alıyor.<br/><br/>DPA’da yer alan habere göre, Tahrir Meydanı’ndaki gösterilere katılmak için diğer illerden gelen kişiler, Millet Bahçesi ve meydanlarda kurulan çadırlarda kaldı.<br/><br/>Iraklı Şiilerin en büyük dini mercii Ali es-Sistani’nin son olarak gösterilere yönelik destek açıklamasının ardından, önceki gün Bağdat’ın yanı sıra ülkenin güney ve orta kesimlerinde yer alan Nasıriye, Basra, Meysan, Divaniye, Babil, Musenna, Kerbela ve Necef kentlerinde Cuma namazı çıkışında binlerce vatandaş meydanlara akın etti.<br/><br/>Görgü tanıklarının aktardığına göre, Irak bayraklarıyla meydanlara giren gösterici gruplara din adamları ve aşiret liderleri öncülük etti.<br/><br/>Birleşmiş Milletler (BM) Bağdat Ofisi’nin verilerine göre, 1 Ekim’den bu yana kanlı gösterilere sahne olan Irak’ta 319 kişi hayatını kaybetti, 15 bin kişi ise yaralandı.</p>
    </article>
  </body>
</html>