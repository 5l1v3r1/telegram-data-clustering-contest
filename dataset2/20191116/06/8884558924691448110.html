<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/jutri-tocno-opoldne"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Jutri točno opoldne"/>
    <meta property="og:description" content="Košarkarje Primorske tokrat čaka tekma regionalne lige ob nenavadnem času - v nedeljo točno opoldne se bodo v nekdanji dvorani Pionir v Beogradu pomerili z moštvom Mega Bemax."/>
  </head>
  <body>
    <article>
      <h1>Jutri točno opoldne</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Rok Maver</a></address>
      <p>
        <b>Košarkarje Primorske tokrat čaka tekma regionalne lige ob nenavadnem času - v nedeljo točno opoldne se bodo v nekdanji dvorani Pionir v Beogradu pomerili z moštvom Mega Bemax.</b>
      </p>
      <figure>
        <img src="https://static.primorske.si/foto/highres/sport/719967_264-kos_koper_olimpija06z-1.jpg"/>
        <figcaption>Koprski košarkarji proti Olimpiji niso našli rešitev. Jih bodo proti mladi beograjski ekipi? Foto: Zdravko Primožič/FPA</figcaption>
      </figure>
      <p><b>KOPER</b> &gt; Košarkarska sezona se nadaljuje v hitrem ritmu, zato ni časa za veselje po zmagah ali objokovanje porazov. Košarkarjem Primorske je prvič resno spodrsnilo prejšnjo nedeljo proti Olimpiji, ko so bili v domači dvorani nemočni proti razigrani Cedeviti Olimpiji, ki ji je šlo v koš vse, medtem ko domačim ni uspevalo prav nič. Olimpija je v sredo v evropskem pokalu potrdila dvig forme, Koprčani pa so reakcijo med tednom pokazali v državnem prvenstvu, ko so povsem nadigrali Šentjur s 44 točkami razlike.</p>
      <h3>Pospremili Dončića</h3>
      <p>Tekma je bila zadnja priložnost za trenerja<b> Sašo Dončića</b> (zmage najbrž niso pričakovali, znosen poraz pa zagotovo), ki je v sedmih tekmah zbral dve zmagi in pet porazov. Vodstvo kluba se je Dončiću naslednji dan zahvalilo za sodelovanje in na položaj trenerja imenovalo veterana <b>Aleša Pipana</b>, nekdanjega slovenskega selektorja in trenerja številnih klubov. Nazadnje je vodil klub na Madžarskem. Brez trenerja so ostali tudi pri zadnjeuvrščenem prvoligašu Termah Olimia, kjer še ni bilo znano, kdo bo zamenjal odhajajočega <b>Davorja Brečka</b>.</p>
      <blockquote><b>2<br/></b>slovenska (mlada) reprezentanta ima v svojih vrstah Mega Bemax</blockquote>
      <h3>Menedžerski klub z mlado ekipo</h3>
      <p>Koprčanom je torej popravni izpit uspel, zato so lahko v srbsko prestolnico odpotovali brez pravih skrbi. Tudi zato, ker jih jutri v dvorani Aleksandra Nikolića čaka predzadnja ekipa tekmovanja, ki je zabeležila zgolj eno zmago - premagala je zadnjeuvrščeni Zadar.</p>
      <p>Dalmatinci, ki so še brez zmage v tekmovanju, so ta teden v svoje vrste pripeljali domačega zdomca. 25-letni branilec <b>Dominik Mavra</b> je že blestel tudi v dresu Krke, ki ji je pomagal do obstanka v ligi Aba. Pri Mega Bemaxu je statistično v ospredju posojeni igralec Olimpije <b>Marko Simonović</b> s povprečjem 12,8 točke in 3,2 skoka na tekmo.</p>
      <p>Mega Bemax se od od ostalih ekip v ligi razlikuje po tem, da gre za menedžerski klub z mlado ekipo, ki je izložba za bogatejše klube. Zanjo igrata tudi dva slovenska košarkarja - <b>Blaž Mesiček</b> in <b>Jurij Macura</b>. Lastnik moštva <b>Miško Ražnatović</b> velja za enega vplivnejših košarkarskih menedžerjev v Evropi, njegova dvojna vloga je pa je za mnoge sporna, še posebej, ker ima svoje igralce posejane tudi v drugih regijskih klubih. Tudi v Igokei, ki ji v ligi ne cvetijo rožice in se je okrepila s centrom <b>Đorđom Gagićem</b>, nekdanjim igralcem Partizana, ki je predčasno zapustil grški Aris.</p>
    </article>
  </body>
</html>