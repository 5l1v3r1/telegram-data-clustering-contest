<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/la-belle-epoque-un-bellissimo-film-sul-tempo-vissuto.html"/>
    <meta property="og:site_name" content="Tempostretto"/>
    <meta property="article:published_time" content="2019-11-16T06:58:48+00:00"/>
    <meta property="og:title" content="La Belle Époque, un bellissimo film sul tempo vissuto"/>
    <meta property="og:description" content="La Belle Époque, delizioso film di fattura francese, è un inno all'amore e alla vita. Un'opera gioiosa e delicata."/>
  </head>
  <body>
    <article>
      <h1>La Belle Époque, un bellissimo film sul tempo vissuto</h1>
      <address><time datetime="2019-11-16T06:58:48+00:00">16 Nov 2019, 06:58</time> by <a rel="author" href="https://www.tempostretto.it/author/giacomo-maria-arrigo" target="_blank">Giacomo Maria Arrigo</a></address>
      <p>
        <i>La Belle Époque, delizioso film di fattura francese, è un inno all'amore e alla vita. Un'opera gioiosa e delicata.</i>
      </p>
      <p>Se avete intenzione di sorridere, e di continuare a farlo per quasi due ore, andate al cinema a vedere <i>La Belle Époque</i>, <b>delizioso film di fattura francese</b> del regista <b>Nicolas Bedos</b>. La storia è delle più semplici: una coppia collaudata da decenni di convivenza mostra segni di cedimento. Lui (<b>Daniel Auteuil</b>) non si trova a suo agio nella moderna società tecnologica e guarda con nostalgia al passato, lei (<b>Fanny Ardant</b>) invece guarda al futuro, alle novità, finché si stanca perfino del marito, buttandolo fuori di casa. E allora lui si rivolge a una società specializzata in ricostruzione storiche per rivivere fittiziamente il giorno in cui ha incontrato la sua futura moglie, un giorno del maggio 1974 in un café di Lione. <b>Il giorno più bello della sua vita</b>, come lo definisce lui stesso.</p>
      <p>Il film ha debuttato nelle sale italiane il 7 novembre, ed è subito stato un successo. <b>Nei primi quattro giorni </b><i><b>La Belle Époque</b></i><b> ha incassato 358.309 €</b> con proiezioni in 90 sale.<b> </b>Andrea Romeo, General Manager della società di distribuzione cinematografica I Wonder Pictures, ha così commentato questo risultato: «Siamo molto felici della partenza del film, siamo travolti dall’entusiasmo del pubblico che ci contatta con tutti i mezzi per manifestarci l’emozione e il buon umore che il film gli ha generato. Dalle sale arrivano notizie di molti sold-out e tantissimi applausi, è un film che fa bene agli spettatori e al cinema».</p>
      <p>Il film canta la bellezza della vita, tanto che risulta strano, oggi, vedere fra le programmazioni al cinema una pellicola come questa, colma di buoni sentimenti e dalla <b>delicatezza artistica di tempi andati</b>. Lo spirito degli anni ’70 è onnipresente, ben rappresentato dal regista: si ride del capellone hippy con la consapevolezza di un passato inesorabilmente scomparso ma veramente vissuto, e lo sguardo di Daniel Auteuil ce lo conferma, con quegli occhi carichi di <b>nostalgia priva di rimpianti</b>.</p>
      <p>L’ironia con cui viene raccontata la storia non è tuttavia manchevole di profondità. La riflessione sul tempo trascorso (e rivissuto dal protagonista) genera nello spettatore profondo coinvolgimento. Durante la visione del film e dopo i titoli di coda ciascuno di noi torna – è inevitabile – al giorno più bello della propria vita, che già solo per il fatto di poterlo pensare significa averlo vissuto e, quindi, che è ormai andato, non c’è più. La rievocazione mentale stimola un sorriso, oltre ad un inevitabile ringraziamento per il bel tempo vissuto.</p>
      <p>Parlando del film, la sceneggiatrice Lisa Nur Sultan ha dichiarato: «Molto romantico senza essere sentimentale, i protagonisti sono tutti in qualche modo detestabili come siamo noi e perciò li adoriamo. Sono uscita e ho chiamato mia mamma per dire di andarlo a vedere e portarci mio papà. Non posso organizzare per loro una rievocazione del loro incontro, ma sono certa che i baffi di Daniel Auteuil faranno la loro parte».</p>
      <p>Un inno all’amore e al passato, che proprio per questa ragione <b>sollecita a vivere intensamente il presente</b>. Un bellissimo film da non perdere.</p>
    </article>
  </body>
</html>