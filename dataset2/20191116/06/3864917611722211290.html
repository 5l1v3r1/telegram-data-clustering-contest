<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2819323-u-krakovi-19-listopada-urocisto-vidkriut-pamatnik-anni-kiivskij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T06:17:00+00:00"/>
    <meta property="og:title" content="У Кракові 19 листопада урочисто відкриють пам’ятник Анні Київській"/>
    <meta property="og:description" content="Пам’ятник Анні Київській урочисто відкриють 19 листопада у Кракові за участі офіційної делегації з Києва."/>
  </head>
  <body>
    <article>
      <h1>У Кракові 19 листопада урочисто відкриють пам’ятник Анні Київській</h1>
      <h2>Пам’ятник Анні Київській урочисто відкриють 19 листопада у Кракові за участі офіційної делегації з Києва.</h2>
      <address>
        <time datetime="2019-11-16T06:17:00+00:00">16 Nov 2019, 06:17</time>
      </address>
      <p>Про це повідомляє <a href="https://kyivcity.gov.ua/news/News_19_listopada_u_krakovi_urochisto_vidkriyut_pamyatnik_anni_kivskiy/">пресслужба КМДА</a>.</p>
      <p>"У відкритті візьме участь офіційна делегація Києва на чолі з заступником голови Київської міської державної адміністрації Валентином Мондриївським", - йдеться у повідомленні.</p>
      <p>Захід відбудеться о 14:00. Місце проведення: pl. Wszystkich Swiętych 3-4, внутрішній двір Палацу Вєльопольськіх.</p>
      <p>Княжна Анна, донька Ярослава Мудрого – Великого Князя Київського, чия сестра Марія-Добронега Володимирівна виховувала майбутню Королеву Франції. 1041 року, одружившись із польським князем Казимиром І Відновителем, Добронега стала Величною княгинею Польщі, а згодом – матір’ю майбутнього князя Польщі Болєслава ІІ Сміливого. Тож не випадково першою великою зупинкою Анни Ярославни на шляху до Франції став Краків, королівська столиця Польщі.</p>
      <p>У жовтні 2018 року громаді цього величного міста-побратима Києва за ініціативи Київської міської державної адміністрації та Міжнародного фестивалю мистецтв «Anne de Kyiv Fest» під час «Днів Києва в Кракові» було передано авторську репліку пам’ятника Анні Київській.</p>
      <p>Його встановлення у дворі Краківського магістрату стане символічним підсумком серії проєктів, основною метою яких є розвиток краківсько-київського партнерства та добросусідських відносин.</p>
      <p>Скульптура юної княжни Анни є реплікою скульптури, встановленої у листопаді 2016 року в сквері Анни Київської на Львівській площі у столиці України. Авторський колектив: Костянтин Скритуцький і Федір Баландін. Меценатом проєкту виступив Фонд Кличко.</p>
      <figure>
        <img src="https://static.ukrinform.com/photos/2019_11/1573838105-459.jpg"/>
      </figure>
      <p>В рамках Міжнародного проєкту «Шлях Королеви» пам’ятник київській княжні встановлено у французькому місті-побратимі Києва Тулузі та у бельгійському Арлоні. А за ініціативи мерії Джакарти, столиці Індонезії, пам’ятник було встановлено в одному із затишних парків міста в рамках офіційного візиту делегації Києва на чолі з заступницею голови КМДА Мариною Хондою.</p>
      <p>Скульптури також буде встановлено в усіх ключових країнах, нинішніми територіями яких юна княжна Анна їхала у Францію у далекому ХІ столітті.</p>
      <p>
        <i>Фото: Укрінформ, kyivcity.gov.ua</i>
      </p>
    </article>
  </body>
</html>