<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/reintegraciya-donbasu-chogo-chekayut-po-obidva-boki-frontu-novini-ukrajini-50053506.html"/>
    <meta property="og:site_name" content="НВ"/>
    <meta property="article:published_time" content="2019-11-16T06:05:00+00:00"/>
    <meta property="og:title" content="Поганий мир, якого немає. Чого чекають від реінтеграції Донбасу по обидва боки фронту"/>
    <meta property="og:description" content="Поки відбувається розведення військ, в тилу хочуть миру, але не чекають від нього нічого доброго: в Донецьку бояться української армії, а в Києві — здачі національних інтересів, пише журнал НВ."/>
  </head>
  <body>
    <article>
      <h1>Поганий мир, якого немає. Чого чекають від реінтеграції Донбасу по обидва боки фронту</h1>
      <h2>Поки відбувається розведення військ, в тилу хочуть миру, але не чекають від нього нічого доброго: в Донецьку бояться української армії, а в Києві — здачі національних інтересів, пише журнал НВ.</h2>
      <address>
        <time datetime="2019-11-16T06:05:00+00:00">16 Nov 2019, 06:05</time>
      </address>
      <p>
        <b>
          <i>Автори: Максим Бутченко, Сергій Пронін</i>
        </b>
      </p>
      <p>35-річний інженер-електронник Анатолій із великою пересторогою ставиться до журналістів, особливо до київських. І просить не називати його прізвище у пресі. Бо він живе в Донецьку і підозрює, що відверте спілкування з українськими ЗМІ може завдати йому шкоди.</p>
      <p>Ще Анатолій з острахом ставиться до ідеї «возз'єднання» з Україною. А що це неминуче станеться, у Донецьку, за його словами, вже багато хто зрозумів. Але ані сам інженер, ані інші донеччани досі не знають відповіді на досить просте запитання: як київська влада, відновивши контроль над регіоном, вчинить із тими, хто там жив постійно під час окупації? Особливо жителів «ДНР» лякає, за словами Анатолія, прихід української армії в місто і чистки. А що їх не минути, в Донецьку ніхто не сумнівається.</p>
      <p>На шостому році війни з Росією і бойовиками на Донбасі офіційний Київ дійсно проголосив мету — перевести конфлікт у максимально холодну фазу, одночасно розморозивши процес реінтеграції «республік».</p>
      <p>Та й усьому східному регіону команда Володимира Зеленського вирішила приділяти підвищену увагу. Туди вже кілька разів останнім часом їздив сам президент. Великий тур прифронтовими містами провів і новопризначений радник секретаря Радбезу Сергій Сивохо. А 29 жовтня у прифронтовому Маріуполі урядово-президентська команда провела масштабний інвестиційний форум, спробувавши переконати західний капітал, що в регіон варто вкладати гроші.</p>
      <p>Але вся ця активність поки схожа на вітер, який розганяє на поверхні ставка хвилі, ніяк не впливаючи на те, що діється на глибині.</p>
      <p>А там переплелися страх і ненависть, реальність і міфи. Реінтеграція Донбасу лякає не тільки жителів «республік», подібних Анатолію з Донецька, а й тих, хто живе в незалежній Україні. Тільки страхи останніх дещо іншого штибу.</p>
      <p>Їх НВ озвучує 62-річна столична пенсіонерка Ірина Берлянд. Свого прізвища, як і поглядів, вона не приховує. Навпаки, бере участь в акціях Ні капітуляції!, тобто публічно критикує політику Зеленського щодо розведення сил на сході. Берлянд також виступає проти «формули Штайнмаєра», яка регламентує спосіб і терміни надання особливого статусу регіону, який на Банковій називають «окремими районами Донецької та Луганської областей» (ОРДЛО). Киянка впевнена, що влада не повинна йти на здачу національних інтересів у процесі реінтеграції, адже це означало б піти на повідку в Росії.</p>
      <p>Її позиція — зовсім не окремий випадок: в акціях Ні капітуляції! взяли участь десятки тисяч людей у різних містах країни.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/138/big/6d8be9b451527989cd3b779ac5752292.png?stamp=20191114140703&amp;q=85&amp;output=jpg&amp;bg=white"/>
        <figcaption>Акція Немає капітуляції в Києві, 14 жовтня 2019 року / Фото: Сергій Нужненко / RFE / RL</figcaption>
      </figure>
      <p>Та й соціологія свідчить: населення України, як і жителі окупованих регіонів, до ідеї реінтеграції Донбасу ставляться насторожено. Обидві сторони радше побоюються один одного, ніж прагнуть до возз'єднання, а тому на взаємні поступки йти не готові. Хоча миру на сході хоче більшість опитаних — як у «великій» Україні, так і в «республіках».</p>
      <h3>Голос Донбасу</h3>
      <p>«Наш вибір — Росія», — величезний білборд із цією фразою височіє в центрі Донецька.</p>
      <p>Широкі народні маси в «республіках» дійсно більше орієнтуються на вказаний на плакаті напрямок. У цьому нещодавно переконалися дослідники центру просування сталого миру SeeD, що є частиною експертного середовища Євросоюзу. Центр вивчав настрої в зонах конфлікту на Кіпрі та Боснії, а тепер взявся за ОРДЛО, не розкриваючи методології, за якою провів своє дослідження настроїв жителів «республік».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/139/big/b1a9efa0bedbc1b658c946cede9b6f39.png?stamp=20191114140758&amp;q=85&amp;output=jpg&amp;bg=white"/>
        <figcaption>Наочна агітація в сучасному Донецьку прагне виховати в "народі" віру в Росію і в перемогу / Фото: надано НВ</figcaption>
      </figure>
      <p>За оцінками SeeD, 52% населення ОРДЛО повністю або частково згідні, щоб регіон став частиною РФ. Але це не означає, що все однозначно і просто. Адже респонденти могли обирати кілька варіантів відповідей. І другий за популярністю — «бути в Україні, але мати спецстатус автономії» — підтримали 48% опитаних.</p>
      <p>За варіант «стати незалежними державами» віддали голоси (висловивши повну або ж часткову згоду з ним) 43%. І рівно третина — 33% — обрали Україну на загальних умовах, але після проведення у країні децентралізації.</p>
      <p>Невизначеність — характерна риса суспільства «ДНР» і «ЛНР».</p>
      <p>Росія особливо не прагне розкривати обійми «республікам», але водночас почала роздавати місцевим своє громадянство. «Бюджетники кажуть: раз дають російські паспорти, значить, буде приєднання до РФ. Але все впирається у питання: а чому РФ чекала п’ять років? Замість відповіді — невиразне мукання і відсилання до абхазького сценарію, за яким Донбас скоро, ух, як заживе», — розповів НВ донецький інженер Анатолій.</p>
      <p>Москва не кличе до себе, але й Київ частину місцевого населення лякає. Українською владою лякають один одного найвразливіші мешканці «республік»: мовляв, десь біля лінії розмежування вже збудували «фільтраційні табори» для жителів Донбасу. Водночас від Києва вони однаково чекають належних їм як громадянам допомог і виплат.</p>
      <p>Переляк перед чистками неймовірно сильний, навіть якщо на цю тему розмірковують не бойовики, а мирні жителі. Одна з них, 28-річна касирка макіївського супермаркету, попросивши називати її просто Мариною, вважає, що для заспокоєння населення ОРДЛО Київ мусить визнати звичайних громадян потерпілою стороною конфлікту, а не пособниками бойовиків.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/776/original/4942bbf673b676041a0ac32712bacabc.png?stamp=1&amp;q=85&amp;w=115"/>
      </figure>
      <p>Галя Койнаш<br/>Відведення військ. Чому панікують у Золотому?</p>
      <p>«Я не бігала з прапорами і на референдуми, не підтримувала „російську весну“, я ростила дітей. Вивезла їх [із окупованих районів], і щоб побачити, мені доводиться щоразу проходити ці принизливі блокпости», — каже вона. Марина взагалі вважає, що треба судити всіх підбурювачів, з обох боків: хто «обзивав, принижував, убивав».</p>
      <p>Населення республік щодня бачить перед собою силу, яка може поставити хрест на будь-яких мирних ініціативах і завести реінтеграцію в глухий кут. Йдеться про 30-тисячне угруповання бойовиків-«ополченців» і місцевих «лідерів», які стоять над ними. «Навіть якщо їм Росія накаже [замиритися з Україною], — не факт, що вони послухають, — ділиться своїми переживаннями з НВ на умовах анонімності 30-річна безробітна Наталя з Макіївки. — Сказати їм: „Все, йдіть“? Це смішно. Вони, напевно, почнуть партизанську війну».</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatar_colors/000/011/044/original/baea685c645b7205bc9925b9d05e3cbe.png?stamp=1&amp;q=85"/>
      </figure>
      <p>Марія Золкіна<br/>Розведення військ: як влада помиляється</p>
      <p>Як розповів НВ один з учасників «ополчення», зараз усіх бійців росіяни примусово змушують набувати громадянства РФ. Навіщо це робити, якщо на носі — мирні переговори? «Ополченець» не має відповіді на це запитання.</p>
      <p>Попри це Україна все-таки може схилити жителів «республік» на свій бік. Так вважає Гвендолін Засс, директор Центру східноєвропейських і міжнародних досліджень (ZOiS) у Берліні. Його організація двічі — у 2016-му і 2019-му — проводила дослідження громадської думки на контрольованих Києвом і непідконтрольних йому територіях Донбасу. В опитуваннях з обох боків брали участь по 1,2 тис. осіб.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/132/big/9a188c348425b5b066456914d9e1a3ed.png?stamp=20191114135606&amp;q=85&amp;output=jpg&amp;bg=white"/>
        <figcaption>Зруйнована будівля школи в Горлівці, Донецька область, 6 листопада 2019 / Фото: REUTERS / Alexander Ermochenko</figcaption>
      </figure>
      <p>Результат найсвіжішого з них такий: на території, що живе під українським прапором, 65% респондентів хотіли б, щоб ОРДЛО «повернулися» в Донецьку та Луганську області без будь-якого особливого статусу.</p>
      <p>На окупованих територіях, за даними ZOiS, ця частка менша — 31% респондентів. Але 23,5% — за Україну в разі отримання від неї автономії. А ще в «республіках» розмита національна ідентичність: 21% вважають себе україно-російськими, 13% — українцями, а 12% — росіянами.</p>
      <p>Та все це, на думку Засса, вказує, що Україна «має шанс».</p>
      <h3>Вільний вибір вільних людей</h3>
      <p>За даними Центру Разумкова, опублікованими на початку жовтня, 56% усіх українців (без урахування жителів «республік») виступають проти надання ОРДЛО будь-якого особливого статусу.</p>
      <p>Не милі співвітчизникам й інші компроміси заради миру. Наприклад, «ні» амністії для всіх, хто брав участь у бойових діях, сказали 59% респондентів опитування Центру Разумкова. А 47% не хотіли б навіть торгово-економічних і фінансових контактів із «Л/ДНР».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/133/big/c862e7ed165e09b197e43100bdfb49fc.png?stamp=20191114135904&amp;q=85&amp;output=jpg&amp;bg=white"/>
        <figcaption>Виставка військової техніки, організована проросійськими бойовиками в окупованому Донецьку, 12 листопада 2019 / Фото: REUTERS / Alexander Ermochenko</figcaption>
      </figure>
      <p>Щоправда, 73% опитаних виступають проти повного відокремлення «республік». А 52% не сприймають встановлення миру на сході в силовий спосіб. Окрім того, 44% учасників дослідження висловилися за продовження виплат пенсій і допомог на окупованих територіях (хоча третина опитаних — проти такої практики).</p>
      <p>Схожі результати продемонструвало і ще одне опитування, яке восени провела у «великій» Україні соціологічна група Рейтинг. 34% його респондентів хотіли б заморозити конфлікт, визнавши ОРДЛО тимчасово окупованими територіями. 23% готові дати особливий статус «республікам» у складі України. І рівно стільки ж проголосували за продовження війни до повного відновлення контролю над Донбасом.</p>
      <p>На думку Олексія Антиповича, керівника групи Рейтинг, усе це демонструє, що українці не визначилися із тим, як слід завершити конфлікт.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/830/original/fdee71b62f9d9d45f42a114323416e41.png?stamp=1&amp;q=85&amp;w=115"/>
      </figure>
      <p>Андрій Ілларіонов<br/>Українці проти капітуляції. Чого не розуміє Зеленський</p>
      <p>Окрім того, у східних регіонах частка людей, готових дати «республікам» особливий статус, вища загальнонаціонального рівня — 37% проти 23%. «Це свідчить про те, що ми повністю програли інформаційну війну в східних областях. Люди хочуть миру, але навряд чи розуміють, якою ціною», — каже Антипович.</p>
      <p>Але схід, нехай навіть йдеться про Україну, — річ делікатна. У решті регіонів сильний голос тих, хто за миротворчими діями Банкової бачить капітуляцію і здавання національних інтересів. Ці люди активно пручаються лінії поведінки, обраної Зеленським.</p>
      <p>Одним із фронтменів неформалізованого руху опору капітуляції став голова Нацкорпусу та засновник полку Азов Андрій Білецький. Саме він покликав ветеранів-добровольців у селище Золоте — одну із точок розведення сил, щоб запобігти там здаванню територій ворогові.</p>
      <p>Позиція лідера азовців чітка: він проти обмеження громадянських прав людей на Донбасі, але не вважає, що будь-які права має отримати «псевдокерівництво» ОРДЛО або бойовики. «Ми проти будь-якої автономії для цих територій, — додає Білецький. — Бо це шлях до федералізації й, у нашій ситуації, дорога до розпаду України та втрати нею незалежності».</p>
      <p>Владу критикують не тільки противники здавання націнтересів, а й ті, хто ратує за якнайшвидше завершення війни і пошук компромісів. Одним із найпублічніших представників цієї категорії українських громадян є колишній житель Донецька Енріке Менендес, вигнаний із міста «владою» так званої ДНР. Зараз він займається громадською роботою і вирішив осісти ближче до малої батьківщини — у Краматорську.</p>
      <p>Менендес вважає, що Зеленський і Ко мають пояснювати суспільству, що таке Мінський процес, і навіщо Київ йде на перемир’я. «Головна проблема, що в Україні не з’явилося власного плану з урегулювання війни на Донбасі — сусідні області з ОРДЛО точно так само залишаються заручниками війни», — каже він.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/200/original/ea9fff120c4dadd719bbdde9df516e9c.png?stamp=20191115150144&amp;q=85&amp;output=jpg&amp;bg=white"/>
      </figure>
      <h3>Складна дорога</h3>
      <p>Представники влади заявляють, що вони мають план, і навіть не один. Але озвучувати деталі не поспішають. Максимальну відвертість дозволив собі лише голова МЗС Вадим Пристайко, котрий якось пояснив, що зараз Київ прагне вичавити максимум із переговорів із РФ. А якщо нічого не вдасться, то можливо все, аж до глухої стіни на лінії розмежування.</p>
      <p>Втім, поки Банкова не будує стіну, а намагається наводити мости з ОРДЛО. Цим, зокрема, займається Сергій Сивохо. Радник секретаря РНБО пояснив НВ, що реінтеграція Донбасу можлива, інакше він би «за цю справу не брався». У своїй роботі колишній комік, за його словами, спирається на команду експертів, яка вивчала воєнні конфлікти в Колумбії та Сирії. «Вони [експерти] розробляють програму і рішення [щодо реінтеграції], — пояснив Сивохо. — Ми працюємо в мейнстрімі Зеленського, але де треба — пояснюємо йому наше бачення». Він уточнив: якщо проводити реінтеграцію, то робити це треба швидко, щоб і переговори про мир, й інвестиції в регіон йшли в одному пакеті.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/140/big/7ec46a0df63a63b19eb52dfb238af78e.png?stamp=20191114141344&amp;q=85&amp;output=jpg&amp;bg=white"/>
        <figcaption>Плакат в Донецьку / Фото: надано НВ</figcaption>
      </figure>
      <p>А ще Сивохо покладає певні надії на телеканал, орієнтований на жителів ОРДЛО, — той ось-ось має створити і запустити новий міністр культури Володимир Бородянський. Сам же радник секретаря Радбезу планує інформаційно працювати із жителями сходу безпосередньо, через соцмережі.</p>
      <p>Намір влади налагодити хоча б односторонню комунікацію з мешканцями «республік» експерти розцінюють позитивно.</p>
      <p>Конфліктологиня Ірина Брунова-Калісецька, яка брала участь у програмах примирення конфліктних зон, зокрема Придністров'я, уточнює: не варто вважати жителів окупованого Донбасу «предметами» у протистоянні з Росією, намагаючись розв’язати конфлікт без їх участі. «Потрібно з ними розмовляти. Такі конфлікти проходять кілька десятків років, але без побудови діалогу, нічого не вдасться», — каже вона. Так, у регіоні безліч людей із проросійською позицією, але вони з’явилися там саме тому, що Донбас «відділяли» від решти країни.</p>
      <p>Брунова-Калісецька попереджає, що рецепт миру на сході України доведеться вигадувати самостійно. Адже схожих конфліктів у сучасній світовій історії не було.</p>
      <p>Її колега Андрій Гірник, завкафедри психології, педагогіки і конфліктології Києво-Могилянської академії, радить владі звернути увагу на особливу чутливість жителів окупованих територій до матеріальних питань. Для багатьох із них підтримка з боку України могла б стати вирішальним фактором. «Нам потрібно показати, як ми будемо вирішувати їхні матеріальні проблеми», — пояснює Гірник.</p>
      <p>Втім, він уточнює, що не менш важливим завданням є «перемикання» регіону з інформполя, яке формує Росія, на українське.</p>
      <p>У будь-якому разі експерти радять команді Зеленського почати з головного: чітко визначитися з тим, чого вони прагнуть. І що президент вважатиме успіхом у справі примирення — тільки повернення територій або повний контроль? І якщо відповідь вже є, донести її до всієї України, зокрема її східної частини.</p>
      <p>«Головна проблема нині, що ніхто не сказав точно, до чого ми йдемо, — пояснює Брунова-Калісецька. — Через це дискусії в суспільстві лише розвиватимуться з більшою силою».</p>
      <p>
        <i>
          <b>Читайте цей матеріал у свіжому номері журналу НВ — № 42 від 14 листопада 2019 року.</b>
        </i>
      </p>
    </article>
  </body>
</html>