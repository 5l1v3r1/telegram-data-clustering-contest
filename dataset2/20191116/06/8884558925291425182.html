<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/sobota/vrh-za-hiso-franko-in-pri-lojzetu"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Vrh za Hišo Franko in Pri Lojzetu"/>
    <meta property="og:description" content="Mednarodni gastronomski vodnik Gault&amp;Millau, ki je prvič izšel v Franciji leta 1965, bo prihodnji teden doživel drugo slovensko izdajo. Sredi tedna so na nadvse okusni svečanosti v Ljubljani razglasili najboljše po mnenju njegovih ocenjevalcev, nosilka slovenske franšize Mira Šemić pa poudarja, da so naleteli na zelo dober odziv, ne le z vodnikom temveč tudi z akcijami, s katerimi promovirajo in podpirajo slovensko gastronomijo. Marca bo prvič pri nas izšel tudi sloveči, prav tako francoski vodnik Michelin."/>
  </head>
  <body>
    <article>
      <h1>Vrh za Hišo Franko in Pri Lojzetu</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Sašo Dravinec</a></address>
      <p>
        <b>Mednarodni gastronomski vodnik Gault&amp;Millau, ki je prvič izšel v Franciji leta 1965, bo prihodnji teden doživel drugo slovensko izdajo. Sredi tedna so na nadvse okusni svečanosti v Ljubljani razglasili najboljše po mnenju njegovih ocenjevalcev, nosilka slovenske franšize Mira Šemić pa poudarja, da so naleteli na zelo dober odziv, ne le z vodnikom temveč tudi z akcijami, s katerimi promovirajo in podpirajo slovensko gastronomijo. Marca bo prvič pri nas izšel tudi sloveči, prav tako francoski vodnik Michelin.</b>
      </p>
      <p>Gault&amp;Millau je pomemben mednarodni gastronomski vodnik, za Slovenijo še toliko bolj, ker so nanj in na njegove ocene navajeni avstrijski dobrojedci, saj je Michelin v krizi konec prejšnjega desetletja zapustil Avstrijo in se obdržal zgolj na Dunaju in v Salzburgu. Gault&amp;Millau so za svojega hitro vzeli tudi v Sloveniji, za kar gre največja zasluga lastnici franšize <b>Miri Šemić</b>. “Ne gre le za vodnik in za kritiko gostiln. Pokazati in dokazati želim, da Gault&amp;Millau aktivno sodeluje pri razvoju slovenskega gostinstva in turizma, vključno z akcijo za mlade Znanje pod kapo,” poudarja.</p>
      <figure>
        <img src="https://static.primorske.si/foto/lowres/sobota/719958_264-gm-mahorcic.jpg"/>
        <figcaption>Ksenija Krajšek Mahorčič, najboljša slaščičarka (desno), in Mira Šemič</figcaption>
      </figure>
      <h3>V Hiši Franko in na Zemonu so bili inšpektorji trikrat</h3>
      <p>Na podlagi obiskov sedmih inšpektorjev, ki gostilne in restavracije obiščejo anonimno, plačajo račun in na podlagi razdelanih kriterijev, ki pa so poslovna skrivnost, ocenijo izkušnjo v posameznem obratu, bo vodnik za leto 2020 zajel 157 gostiln, ob njih pa je vanj uvrščenih več kot 20 turističnih kmetij, 70 priljubljenih gastronomskih točk, 57 vinskih kleti in 12 pivovarn, opisana pa so tudi najbolj izpostavljena živila. “Prav vrhunska živila so prihodnost in dodana vrednost slovenske kulinarike, česar se, to je vsak dan bolj izraženo, zelo dobro zavedajo tudi najboljši slovenski kuharski mojstri,” pripoveduje Mira Šemić. Dodaja, da na samem vrhu, ki sta ga, tako kot lani, zasedla Hiša Franko <b>Ane Roš </b>in <b>Valterja Kramarja</b> iz Starega sela pri Kobaridu ter gostilna Pri Lojzetu <b>Tomaža Kavčiča</b> z Zemona, ni želela pustiti nikakršnega dvoma: “Inšpektorje sem trikrat poslala v obe gostilni in vse ocene so se slednjič vrtele okrog 17,5 točke.”</p>
      <figure>
        <img src="https://static.primorske.si/foto/lowres/sobota/719958_264-ros-kramar.jpg"/>
        <figcaption>Ana Roš in Valter Kramar (Hiša Franko)</figcaption>
      </figure>
      <p>Podelili so jima tudi najbolj prestižni priznanji, Ani Roš za kuharsko mojstrico leta, Tomažu Kavčiču pa za najboljšo restavracijo. Na Primorsko je šlo še priznanje za najboljšo slaščičarko, dobila ga je, sodeč po dolgem aplavzu kolegov nadvse zasluženo, <b>Ksenija Krajšek Mahorčič</b> iz Rodika, najboljši natakar pa je vodja strežbe v novogoriškem hotelu Park <b>Simon Sitar</b>.<b> Jakob Pintar</b> (Tabar, Ljubljana) je najobetavnejši mladi kuharski mojster, <b>Uroš Štefelin</b> (Vila Podvin, Mošnje) kuharski mojster tradicije, <b>Jure Tomič</b> (Debeluh, Brežice) kuharski mojster prihodnosti, najboljši pop-up place pa je Bazilika bistro iz Ljubljane.</p>
      <p>Vodnik Gault&amp;Millau bo izšel v dvojezični slovensko-angleški izdaji v nakladi 4500 izvodov, ob njem pa še posebna izdaja, posvečena zgolj Ljubljani in ponudbi v prestolnici, a obogatena z opisi drugih turističnih doživetij.</p>
      <figure>
        <img src="https://static.primorske.si/foto/lowres/sobota/719958_264-kavcic-bavcar-1.jpg"/>
        <figcaption>Tomaž Kavčič (desno) je naribal tartuf tudi oblikovalcu Janiju Bavčerju.</figcaption>
      </figure>
      <h3>Prihaja Michelin</h3>
      <p>Gault&amp;Millau se bo marca pridružil še en francoski vodnik, rdeči Michelin, ki ima veliko daljšo tradicijo in tudi doseg. V sedemdesetih letih so njun pristop razmejili kot konservativnejšega in inovativnejšega, saj je Michelin prisegal na uveljavljeno haute cusine, Gault&amp;Millau pa na vzhajajočo nouvelle cusine. “Uporabniki bodo skozi čas ocenili, kateremu vodniku bodo bolj zaupali,” na vprašanje, kaj pravi o prihodu michelinovega vodnika, odgovarja Mira Šemić. Hudomušno doda, da je Michelin itak sledilec, nekoliko resneje pa pripomni, da se ji 925.000 evrov, kolikor jih bo država namenila za vstop Michelina na slovenski trg, zdi nesorazmerno veliko.</p>
      <p>Slovenija bo tako v prihodnje leto, ko bo gastronomija v ospredju promocijskih aktivnosti našega turizma, vstopila dobro opremljena za natančnejše informiranje gostov, ki jih zanimajo gastronomska doživetja. Obenem pa so vodniki za gostince tako spodbuda kot obveznost za njihovo delo.</p>
    </article>
  </body>
</html>