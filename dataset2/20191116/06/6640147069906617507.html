<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/nuvia-phoenix-sfida-cpu-intel-amd-server/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T06:22:00+00:00"/>
    <meta property="og:title" content="NUVIA Phoenix, un nuovo sfidante per le CPU Intel e AMD nei server | Tom's Hardware"/>
    <meta property="og:description" content="NUVIA è una startup che mira a fare concorrenza a Intel e AMD nel settore dei processori per i server. L'azienda ha ottenuto finanziamenti, sta assumendo e ha in mente il suo primo progetto: Phoenix."/>
  </head>
  <body>
    <article>
      <h1>NUVIA Phoenix, un nuovo sfidante per le CPU Intel e AMD nei server | Tom's Hardware</h1>
      <address>
        <time datetime="2019-11-16T06:22:00+00:00">16 Nov 2019, 06:22</time>
      </address>
      <p>Si chiama <b>NUVIA</b> la nuova realtà nell’ambito della <b>progettazione di microprocessori</b> che nelle scorse ha svelato pubblicamente la sua esistenza, <a href="https://nuviainc.com/news/nuvia-raises-53-million-to-reimagine-silicon-design">comunicando</a> al mondo di aver concluso il primo “round” di investimenti, raccogliendo 53 milioni di dollari da un gruppo di investitori formato da Capricorn Investment Group, Dell Technologies Capital, Mayfield e WRVI Capital, con la partecipazione di Nepenthe LLC.</p>
      <p>La startup è composta da ex progettisti di chip – <b>Gerard Williams III, Manu Gulati e John Bruno</b> – e punta a <b>competere con Intel e AMD nel settore datacenter con un processore chiamato Phoenix</b> che mira a offrire alte prestazioni, grande efficienza e maggiore sicurezza rispetto alle soluzioni odierne.</p>
      <figure>
        <img src="https://www.tomshw.it/images/images/2019/11/nuvia-63351.jpg"/>
      </figure>
      <p>Fondata quest’anno, NUVIA vuole “reimmaginare la progettazione di chip” grazie all’esperienza dei tre soci, che negli anni hanno creato oltre 20 chip e depositato oltre 100 brevetti. I tre hanno <b>un passato comune in Apple ma hanno ricoperto ruoli anche in Google, ARM, Broadcom e AMD</b>. Williams, ad esempio, è stato chief architect di tutti i SoC Apple, incluso il recente core Lightning dell’A13 Bionic.</p>
      <p>I tre hanno quindi credibilità ed esperienza, per questo NUVIA è riuscita a raccogliere i finanziamenti. Allo stesso tempo, non dovrebbe essere così difficile per la startup reclutare altri talenti per portare a compimento la propria visione.</p>
      <p>Stando all’agenzia di stampa Reuters, NUVIA <b>conta ora circa 60 dipendenti e l’obiettivo entro l’anno è arrivare a quota 100</b>. Tra questi c’è Jon Masters, che si unito a NUVIA con il ruolo di vicepresidente per la parte software. Masters è noto per l’esperienza in ambito Linux e la creazione del team dedicato ad ARM in Red Hat, realtà in cui ha lavorato per quasi 14 anni.</p>
      <p>Al momento non è stato comunicato su quale Instruction Set Architecture (ISA) sarà basato Phoenix, ma data l’esperienza con le architetture ARM e quella appena citata di Masters, non sorprenderebbe se si trattasse di un SoC di quel genere, personalizzato. NUVIA oltre che con AMD e Intel si scontrerà sul mercato anche con <a href="https://www.tomshw.it/hardware/ampere-sfida-intel-sui-server-con-processori-arm-a-32-core/">Ampere Computing</a> e <a href="https://www.tomshw.it/hardware/cavium-presenta-il-processore-arm-thunderx2-per-server/">Marvell Technology</a> (ex Cavium).</p>
      <figure>
        <img src="https://www.tomshw.it/images/images/2019/11/nuvia-63350.768x432.jpg"/>
        <figcaption>Da sinistra a destra: John Bruno, SVP of System Engineering; Gerard Williams III, CEO; Manu Gulati, SVP of Silicon Engineering.</figcaption>
      </figure>
      <p>Secondo Patrick Moorhead, analista di Moor Insights &amp; Strategies, NUVIA potrebbe veramente scuotere il settore, vista l’esperienza dei fondatori, evidenziata soprattutto dai grandi balzi prestazionali dei chip Apple da una generazione all’altra.</p>
      <p>“Sono e gravitano attorno alle aziende di semiconduttori da 30 anni. Non ci sono mai garanzie, ma un filo conduttore nel settore è che le aziende di chip di maggior successo hanno sviluppatori e ingegneri di primo piano”. <b>Non resta che fare un “in bocca al lupo” a NUVIA</b>, in attesa di avere novità sull’evoluzione del progetto già nei prossimi mesi.</p>
    </article>
  </body>
</html>