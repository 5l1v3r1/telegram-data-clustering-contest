<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/direktor-koprskega-stanovanjskega-sklada-napihal-1"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:07:00+00:00"/>
    <meta property="og:title" content="Direktor koprskega stanovanjskega sklada napihal 1,2 promila"/>
    <meta property="og:description" content="Dobra dva meseca po nespametnem dejanju koprskega podžupana Patrika Peroše se je v hlape alkohola pred vožnjo ujel še direktor koprskega stanovanjskega sklada Goran Malenić. Policisti so ga ustavili pod Šmarjami, napihal je 1,2 promila. Malenić dejanje obžaluje, koprski župan Aleš Bržan pa pričakuje, da bo storil enako kot Peroša."/>
  </head>
  <body>
    <article>
      <h1>Direktor koprskega stanovanjskega sklada napihal 1,2 promila</h1>
      <address><time datetime="2019-11-16T06:07:00+00:00">16 Nov 2019, 06:07</time> by <a rel="author">Danijel Cek</a></address>
      <p>
        <b>Dobra dva meseca po nespametnem dejanju koprskega podžupana Patrika Peroše se je v hlape alkohola pred vožnjo ujel še direktor koprskega stanovanjskega sklada Goran Malenić. Policisti so ga ustavili pod Šmarjami, napihal je 1,2 promila. Malenić dejanje obžaluje, koprski župan Aleš Bržan pa pričakuje, da bo storil enako kot Peroša.</b>
      </p>
      <figure>
        <img src="https://static.primorske.si/foto/highres/gnweb/719972_13_-_goran_maleni-.jpg"/>
        <figcaption>Goran Malenić ni ponosen na svoje ravnanje, župan Aleš Bržan pa od njega pričakuje, da bo ponudil odstop. Foto: Nataša Hlaj</figcaption>
      </figure>
      <p><b>KOPER</b> &gt; “Dejanje seveda zelo obžalujem. Ni v moji navadi, da bi druge in sebe spravljal v nevarnost,” nam je včeraj, še preden smo mu sploh povedali, zakaj ga kličemo, dejal direktor stanovanjskega sklada koprske občine <b>Goran Malenić</b>. Teden dni po dogodku je priznal, da je imel neprijetno srečanje s koprskimi policisti.</p>
      <p>Ti so ga ustavili v Srgaših, potem ko se je vračal domov z večerje v Portorožu, in zavijal proti Šmarjam. V križišču so mu pomahali z rdečo lučjo, Malenić je ustavil in opravil alkotest. Ta je pokazal, da je v Portorožu spil precej več, kot bi pred vožnjo smel, zato so mu vzeli vozniško dovoljenje, niso ga pa peljali v celico na policijsko postajo, ker je za vožnjo do doma poklical taksi. V organizmu je imel 0,58 miligrama (1,2 promila) alkohola.</p>
      <blockquote><b>Ne bo mu hudega</b><br/>Malenič je napihal 0,58 miligrama alkohola, od česar bodo policisti odšteli 0,05 miligrama tolerance in proti njemu sprožili postopek za 0,53 miligrama alkohola. To pa že pomeni 1200 evrov denarne kazni in 18 kazenskih točk oziroma prenehanje veljavnosti vozniškega dovoljenja. Če bi napihal samo 0,01 miligrama manj, bi prejel 16 kazenskih točk in 900 evrov kazni. Kljub vsemu pa bo Malenić lahko rešil svoje vozniško dovoljenje, če bo poiskal pomoč odvetnika in sodišču najprej predlagal odlog kazni, nato pa se udeležil edukacijske delavnice. Do prve obravnave pa bo nekaj časa brez vozniškega dovoljenja.</blockquote>
      <p>Srečanje s policisti pa očitno ni bilo naključno, saj so iz portoroškega hotela Slovenija, kjer je bil Malenić z družbo na večerji, poklicali policijo in prijavili, da je gost naročil pijačo za 500 evrov, nato pa se pijan odpeljal, ne da bi poravnal račun. Policistom naj bi ob tem tudi povedali, kdo je ta gost, tako da so ga policisti verjetno počakali v bližini doma. Malenić se je v Portorožu v četrtek udeležil posveta o nepremičninskem poslovanju, z večerjo vred pa se je posvet zavlekel do treh zjutraj.</p>
      <h3>Bila je naporna večerja</h3>
      <p>“Šlo je za nesporazum. Račun je kasneje plačal tisti, ki je pijačo naročil. Nisem bil pa to jaz. Če bi sam spil za 500 evrov pijače, bi napihal 15 promilov. Vse to pa ne opravičuje dejstva, da sem vozil vinjen, zato še enkrat ponavljam, da dejanje obžalujem,” pravi Malenić in dodaja, da ga v hotelu poznajo, saj je bil tam tudi direktor. Iz hotelov LifeClass so nam včeraj sporočili, da se je prejšnji teden v enem izmed njihovih gostinskih lokalov res zgodil manjši incident, ki pa so ga uredili že naslednji dan.</p>
      <p>Na vprašanje, če se mu ni zdelo, da je spil nekoliko preveč, nam je Malenić odgovoril, da bi težko rekel. “Bil sam naokoli ves dan, potem pa še večerja ...,” je pristavil. Na vprašanje, ali pričakuje kakšne posledice v službi, pa je dejal, da to ni odvisno od njega. “Z županom sva že govorila, ni bil vesel, tako kot tudi jaz nisem ne vesel ne ponosen,” je še pristavil. Na vprašanje ali so mu dovoljenje za vožnjo vrnili ali je še vedno brez njega, je odgovoril le, da postopek teče.</p>
      <h3>Županu povedali novinarji</h3>
      <p>“Tega ne moremo dopuščati, ker je takšno ravnanje nesprejemljivo. In pričakujem, da se bo zgodilo enako kot nedavno pri podžupanu. Da bo ponudil svoj odstop,” je o dogodku včeraj dejal koprski župan <b>Aleš Bržan</b>. Na vprašanje, kdaj mu je Malenić povedal za svoj “podvig”, je povedal, da šele včeraj, potem ko je oba klicala novinarka. Po njenem klicu je Bržan sam poklical Malenića. Na pripombo, ali se mu ne zdi nekoliko nenavadno, da so v dobrih dveh mesecih policisti ujeli že drugega pijanega koprskega funkcionarja, je Bržan povedal, da gre očitno za težavo, ki se je je treba zavedati in aktivno reševati.</p>
      <p>Malenićevo ravnanje se zdi nesprejemljivo tudi predsednici nadzornega sveta stanovanjskega sklada <b>Mojci Hilj Trivić</b>. “Informacija je do nadzornikov prišla šele danes, ko se bomo z njo vsi seznanili, pa bomo sprejeli stališče in oblikovali poziv direktorju, naj v zvezi s tem sprejme neko odločitev. Takšnega ravnanja pa ne odobravamo, še zlasti ne, če gre za javno osebnost, ki bi morala dajati zgled,” je dejala.</p>
    </article>
  </body>
</html>