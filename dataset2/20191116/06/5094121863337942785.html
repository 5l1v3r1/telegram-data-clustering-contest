<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dneska-se-mame-jako-v-raji-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Jan Potměšil: Dneska se máme jako v ráji"/>
    <meta property="og:description" content="Svoboda není pro blbce. Naplnit očekávání si musíme sami. To si myslí jeden z tehdejších studentů po třiceti letech od 17. listopadu 1989. Sametová revoluce se zapsala do jeho osudu dvojnásobně. Herec Jan Potměšil ve zlomovém období zastával funkci spojky a účastnil se tzv. spanilých jízd. Informoval zbytek republiky o dění v Praze. Vážná autonehoda vzápětí ukončila jeho revoluční aktivity a postavila ho před životní výzvu, kdy se učil pohybovat na vozíku. Jak se na rok 89 dívá s třicetiletým odstupem řekl v rozhovoru Deníku."/>
  </head>
  <body>
    <article>
      <h1>Jan Potměšil: Dneska se máme jako v ráji</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Radka Doležalová</a></address>
      <p><b>Účastníte se řady debat a vzpomínání na sametovou revoluci. Jak o ní přemýšlíte dneska?</b><br/>Stále jsem moc šťastný, že jsem to mohl prožít a že jsem se té změny zúčastnil. Je to zásadní okamžik naší historie. Nedávno jsem to počítal, uvědomil jsem si, že za 100 let české státnosti Češi žili 47 roků v diktaturách, když ke komunismu připočítám i protektorát. Stále je naším největším úkolem se s tou svobodou naučit zacházet. Musíme se kultivovat, hledat si svoji cestu, nezávidět. S trochou nadsázky, se dá říct, že svoboda není pro „blbce“. Je to zodpovědnost.</p>
      <figure>
        <img src="https://g.denik.cz/12/75/dj-jan-klonfar-louny-20191115-2_denik-150-3x2.jpg"/>
      </figure>
      <aside>
        <a href="https://www.denik.cz/regiony/dj-diskoteka-jan-klonfar-louny-20191115.html">DJ kdysi býval king, vzpomíná Jan Klonfar na boom diskoték Přečíst článek ›</a>
      </aside>
      <p><b>Lišila se vaše očekávání od toho, co pak po revoluci následovalo?</b><br/>Já jsem žádná očekávání neměl. První věta, kterou mi řekl tatínek, když jsem otevřel oči po 4 měsících v bezvědomí: „Václav Havel už je prezidentem,“ byla pro mě jako exploze. V ten moment jsem si okamžitě vzpomněl na všechno, co se stalo před nehodou.</p>
      <p>Naplnit očekávání si musíme sami. Máme se moc dobře. Když cestuji nebo nebo když mluvím s přáteli v Lomu nebo v Praze, divadle, pořád si uvědomuji, že lidé jsou činorodí, pořádají různé jarmarky, festivaly, vedou společenský život, který dříve nemohli.</p>
      <p>Rád si připomínám, jaké to bylo, když jsme se za minulého režimu dostali do zahraničí a měli jsme oči na vrch hlavy z nabídky zboží v obchodech. Tenkrát jsme měli pocit, že jsme v ráji. A teď to už léta máme a je to pro nás samozřejmost, ale už se tolik neumíme z toho radovat.</p>
      <figure>
        <img src="https://g.denik.cz/1/a7/zlin-festival-setkani-stretnutie-tana-pauhofova-01_denik-150-3x2.jpg"/>
      </figure>
      <aside>
        <a href="https://www.denik.cz/spolecnost/tana-pauhofova-horici-ker-vedomi-muzi-touzi-milenky-toman-zive-terce-cert-baarov.html">Táňa Pauhofová: I já se musela smířit s tím, že nejsem tak silná a šikovná Přečíst článek ›</a>
      </aside>
      <p><b>Máte dospívající syny, jaké úkoly čekají na ně a jejich generaci?</b><br/>Mám velkou radost, když vidím své syny a jejich vrstevníky, jak jsou nezatížení, oni jsou svobodní z podstaty, vyrůstali ve svobodě. Mají normálně vztyčenou hlavu, přijímají informace z celého světa, to je vede dál a můžou si vybrat. Oni si v tomu udělají pořádek. Musíme jim dát důvěru.</p>
    </article>
  </body>
</html>