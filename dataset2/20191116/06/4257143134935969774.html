<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/nagyon-durva-helyzetbe-kerulhet-az-aki-a-hetvegen-ausztriaba-indul"/>
    <meta property="og:site_name" content="infostart"/>
    <meta property="article:published_time" content="2019-11-16T06:10:00+00:00"/>
    <meta property="og:title" content="Nagyon durva helyzetbe kerülhet az, aki a hétvégén Ausztriába indul"/>
    <meta property="og:description" content="Ismét jelentős mennyiségű hó eshet Ausztria három tartományában, és az Alpokban is, ez az ottani közúti közlekedésben is gondot okozhat."/>
  </head>
  <body>
    <article>
      <h1>Nagyon durva helyzetbe kerülhet az, aki a hétvégén Ausztriába indul</h1>
      <address><time datetime="2019-11-16T06:10:00+00:00">16 Nov 2019, 06:10</time> by <a rel="author">Infostart / InfoRádió - Dzsubák Tamás</a></address>
      <h3>Ismét jelentős mennyiségű hó eshet Ausztria három tartományában, és az Alpokban is, ez az ottani közúti közlekedésben is gondot okozhat.</h3>
      <p>Nyugati szomszédunknál ötven, de a hegyekben akár 100 centiméternyi hó is hullhat a hétvégén. Török László, az Országos Meteorológiai Szolgálat munkatársa elmondta: "Akik erre a vidékre utaznak mindenféleképp lassabb haladásra és nagyobb mennyiségű hóra számítsanak."</p>
      <blockquote>A téligumi mellett a hólánc használatára is kötelezhetik az autósokat</blockquote>
      <p>az osztrák autópályákon. "Csak hólánccal lehet majd továbbhaladni, vagy visszafordítják az autót. Üdülőhelyeken a szöges téligumi használata megengedett lehet, de csak személygépkocsikon" - magyarázta Gátfalvi Csaba, az Autóklub munkatársa.</p>
      <p>"A gépjárművezetők a látási és útviszonyoknak megfelelően tartsák be a sebességet. Inkább türelmesen induljanak el és haladjanak, hogy elkerüljék a baleseteket" - tanácsolta a szakember, aki úgy véli, hogy ilyen körülmények között</p>
      <blockquote>az autópályán veszélyesebb vezetni, mint a mellékutakon, vagy a városokban.</blockquote>
      <p>Azt is elmondta, hogy a hófödte utakon a hókotrók, valamint a hómarók folyamatosan dolgoznak majd, emiatt az ilyen szakaszokon előzésre nem lesz lehetőség. Hangsúlyozta: a gépjárművet megfelelően kell felkészíteni az útra, étel és ital mellett melegruhák és cipők, jég- és hókaparó, láthatósági mellény és egy hólapát is legyen a gépkocsiban.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Osztrák hóhelyzet és vezetési szabályok</p>
      <figure>
        <audio src="https://infostart.hu/audio/00005/000051ecb.mp3"/>
      </figure>
      <p> </p>
    </article>
  </body>
</html>