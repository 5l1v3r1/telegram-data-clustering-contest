<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/paris-ten-vahsi-sirk-hayvanlarina-ozgurluk-gosteri-icin-sahne-cikartilmalar-yasaklaniyor"/>
    <meta property="og:site_name" content="euronews"/>
    <meta property="article:published_time" content="2019-11-16T06:30:27+00:00"/>
    <meta property="og:title" content="Paris sirklerinde vahşi hayvan kullanılması yasaklanıyor"/>
    <meta property="og:description" content="Fransa'nın başkenti Paris'te belediye yönetimi, hükümetten önce adım atarak sirklerde hayvanların kullanılmasını yasakladı. Avrupa Birliği'ne üye birçok ülkede benzer karar alınırken Fransa genelinde hayvanların gösteri amaçlı kullanılması halen bir tartışma konusu."/>
  </head>
  <body>
    <article>
      <h1>Paris sirklerinde vahşi hayvan kullanılması yasaklanıyor</h1>
      <address><time datetime="2019-11-16T06:30:27+00:00">16 Nov 2019, 06:30</time> by <a rel="author">Tuba Altunkaya</a></address>
      <p>Fransa'nın başkenti Paris'te belediye yönetimi, hükümetten önce adım atarak sirklerde hayvanların kullanılmasını yasakladı. Avrupa Birliği'ne üye birçok ülkede benzer karar alınırken Fransa genelinde hayvanların gösteri amaçlı kullanılması halen bir tartışma konusu.</p>
      <p>Belediyenin yeni düzenlemesine göre 2020 yılından itibaren başkentte faaliyet göstermek isteyen sirklerin lisansı sahneye havyan çıkarmaları halinde iptal edilecek. Belediye hayvanları azat eden sirklere, kayıplarını telafi etmeleri ve yeniden yapılanmaları için üç yıla yayarak 50 bin euro maddi destekte bulunacak.</p>
      <p>Paris Belediyesi Çevreden Sorumlu Meclis Üyesi Penelope Komites, merkez hükümetin de bir an önce aynı adımı atmasını umduklarını söyledi.</p>
      <p>Kamuoyu yoklamalarına göre Fransızların çoğu, evcil olmayan hayvanların sahne şovları için kullanılmasını doğru bulmuyor. Bu hususta karar yetkisine sahip yerel yönetimler vahşi hayvanları barındıran sirkleri geri çevirebiliyor ancak yasal düzenleme olmadığından ülkede yüzlerce hayvan gösteri dünyasının bir parçası olmaya devam ediyor.</p>
      <ul>
        <li>
          <a href="https://tr.euronews.com/2019/07/05/italya-da-4-kaplan-bakicilarini-oldurdu-sirkler-tekrar-ulke-gundeminde">İtalya'da 4 kaplan bakıcılarını öldürdü, sirkler tekrar ülke gündeminde</a>
        </li>
        <li>
          <a href="https://tr.euronews.com/2019/07/02/japonlar-disinda-hangi-uluslar-balina-avlamaya-devam-ediyor">Japonlar dışında hangi uluslar balina avlamaya devam ediyor?</a>
        </li>
      </ul>
      <h3>Sirk sahiplerinden tepki: Amaç oy toplamak</h3>
      <p>Resmi istatistik olmamasına rağmen hayvan hakları derneklerinden One Voice'nin verileri en az 500 vahşi hayvanın sahneye çıkartıldığına işaret ediyor. PETA adlı gruba göre ise bu sayı binin üzerinde.</p>
      <p>Hayvan hakları dernekleri doğal ortamlarından alınarak dar kafeslere konulan, şov dünyası için ağır eğitimlerden geçen hayvanların sesi olup hükümetleri soruna el atmaya çağırıyor.</p>
      <p>Sirk sahipleri ise ortada bir sorun olduğunu düşünmüyor. Geleneğin devam etmesi gerektiğini ve yasağın arkasında politik nedenlerin olduğunu düşünen Cirque Royal'den William Kerwich'e göre siyasilerin amacı önümüzdeki yerel seçimlerde oy toplamak.</p>
      <figure>
        <iframe src="https://www.youtube.com/embed/httt8YwCeaQ" width="640" height="360" data-service="Youtube" scrolling="no"/>
      </figure>
      <h3>Kötü muamele gören Mischa kurtarıldıktan iki ay sonra hayatını kaybetti</h3>
      <p>Fransa'da 12 Kasım'da Mischa adlı bir ayının, kendisine kötü muamelede bulunan sahiplerinden alınmasından iki ay sonra hayata gözlerini yumması, hayvanlara eziyet tartışmalarını alevlendirdi.</p>
      <p>İddialara göre Mischa'ya iyi bakmayan çift, hayvanı panayır ve restoranlarda gösteri amacıyla kullanıyordu. İki yıl önceyse sirkten kaçan Mevy adındaki bir dişi kaplan, "kamuoyunun güvenliği" gerekçesiyle vurularak öldürülmüştü.</p>
      <p>Avrupa'da 12 ülkede vahşi hayvanların sirklerde kullanılması tamamen yasak. 11 ülkedeyse bu yasak yerel bazda veya kısmen uygulanıyor.</p>
      <p>Dünya çapındaysa hayvanların sahneye çıkmasının tamamen veya kısmen yasak olduğu ülke sayısı 40 civarında.</p>
      <ul>
        <li>
          <a href="https://tr.euronews.com/2019/10/24/abdde-hayvanlara-eziyet-agir-suclar-kapsamina-alindi-7-yila-kadar-hapis-cezasi-gundemde">ABD'de hayvanlara eziyet ağır suçlar kapsamına alındı, 7 yıla kadar hapis cezası gündemde</a>
        </li>
        <li>
          <a href="https://tr.euronews.com/2019/10/04/hayvanlarin-korunmasina-dair-talepler-meclis-gundeminde-hayvan-haklari-yasa-yapimi">Hayvanları Koruma Günü: Onların çıkaramadığı ses oluyor muyuz?</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>