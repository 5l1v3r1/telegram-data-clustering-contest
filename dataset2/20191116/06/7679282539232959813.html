<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/haryana/story-diesel-autos-will-not-run-in-gurugram-from-1-january-2020-2851965.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T06:53:18+00:00"/>
    <meta property="og:title" content="फैसला: गुरुग्राम में एक जनवरी 2020 से नहीं चलेंगे डीजल ऑटो"/>
    <meta property="og:description" content="गुरुग्राम में बढ़ते वायु प्रदूषण को ध्यान में रखते हुए हरियाणा सरकार ने 1 जनवरी 2020 से डीजल ऑटो को प्रतिबंधित करने का बड़ा फैसला लिया है। दिल्ली के बाद गुरुग्राम देश का दूसरा ऐसा शहर होगा जहां डीजल..."/>
  </head>
  <body>
    <article>
      <h1>फैसला: गुरुग्राम में एक जनवरी 2020 से नहीं चलेंगे डीजल ऑटो</h1>
      <address><time datetime="2019-11-16T06:53:18+00:00">16 Nov 2019, 06:53</time> by <a rel="author">हिन्दुस्तान टीम।,गुरुग्राम।</a></address>
      <p>गुरुग्राम में बढ़ते वायु प्रदूषण को ध्यान में रखते हुए हरियाणा सरकार ने 1 जनवरी 2020 से डीजल ऑटो को प्रतिबंधित करने का बड़ा फैसला लिया है। दिल्ली के बाद गुरुग्राम देश का दूसरा ऐसा शहर होगा जहां डीजल ऑटो पर प्रतिबंधित रहेंगे। दुनिया के 10 सर्वाधिक प्रदूषित शहरों की सूची में शामिल मिलेनियम सिटी गुरुग्राम की आबोहवा को सुधारने के लिए यह कदम उठाया गया है। विशेषज्ञों की मानें तो शहर में 40 प्रतिशत प्रदूषण वाहनों के कारण होते हैं। डीजल ऑटो बंद होने से इसमें 25 से 30 फीसदी की गिरावट आने की उम्मीद है।</p>
      <p>
        <b>Read Also: <a href="https://www.livehindustan.com/ncr/story-haryana-cabinet-expansion-banwari-lal-become-minister-in-khattar-govt-2850404.html">हरियाणा कैबिनेट विस्तार : बनवारी लाल का कद बढ़ा, गुरुग्राम के हाथ मासूसी</a></b>
      </p>
      <p><b>10 साल पुराने 30 ऑटो किए गए जब्त</b><br/>अतिरिक्त उपायुक्त एवं क्षेत्रीय परिवहन प्राधिकरण के सचिव मोहम्मद इमरान रजा ने शुक्रवार शाम डीजल ऑटो बंद करने को लेकर कार्रवाई शुरू कर दी। उनकी ओर से राजीव चौक सहित जिला के विभिन्न स्थानों पर जांच अभियान चलाया गया। यह दौरान इस अभियान के तहत जिला में बिना परमिट व बिना प्रदूषण प्रमाण पत्र के चलाए जा रहे ऑटो के चालान किए गए। 10 साल पुराने करीब 30 ऑटो को जब्त करने की कार्रवाई की गई। उनके साथ क्षेत्रीय यातायात प्राधिकरण, प्रदूषण नियंत्रण बोर्ड व यातायात पुलिस के अधिकारी भी शामिल रहे।</p>
      <p><b>पांच हजार को परमिट नहीं</b><br/>क्षेत्रीय परिवहन प्राधिकरण (आरटीए) के सचिव ने बताया कि बिना परमिट के दौड़ रहे लगभग पांच हजार डीजल ऑटो को जल्द जब्त किया जाएगा। इसके अलावा परमिट वाले पांच हजार ऑटो को भी बैन किया जाएगा। गुरुग्राम में डीजल ऑटो को किसी भी सूरत में चलने नहीं दिया जाएगा।</p>
      <h3>Read Also: <a href="https://www.livehindustan.com/ncr/story-delhi-ncr-mein-pollution-ki-maar-bachhon-ne-pm-modi-se-lagai-madad-ki-guhaar-2848916.html">दिल्ली-NCR में प्रदूषण की मार, बच्चों ने PM मोदी से लगाई मदद की गुहार</a></h3>
      <p><b>चालकों को जागरूक करेंगे</b><br/>सभी ऑटो यूनियन और ऑटो चालाकों को आरटीए विभाग, ट्रैफिक पुलिस और प्रदूषण विभाग द्वारा जागरूक किया जाएगा। डीजल ऑटो को बंद किया जाना क्यों जरूरी है, इस बारे में उन्हें बताया जाएगा। चालकों को सीएनजी ऑटो चलाने के लिए प्रेरित किया जाएगा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>