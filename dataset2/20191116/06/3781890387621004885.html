<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/741945"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T06:13:00+00:00"/>
    <meta property="og:title" content="'เสือใต้' ยัน 'ฟลิค' คุมทีมถึงคริสต์มาส"/>
    <meta property="og:description" content="คาร์ล-ไฮนซ์ รุมเมนิกเก ซีอีโอ “เสือใต้” คอนเฟิร์ม ให้ ฮันซี ฟลิค กุนซือรักษาการคุมทีมไปจนถึงคริสต์มาสเป็นอย่างน้อย จากเดิมจะได้คุมแค่ 2 นัด  "/>
  </head>
  <body>
    <article>
      <h1>'เสือใต้' ยัน 'ฟลิค' คุมทีมถึงคริสต์มาส</h1>
      <address>
        <time datetime="2019-11-16T06:13:00+00:00">16 Nov 2019, 06:13</time>
      </address>
      <p>
        <b>คาร์ล-ไฮนซ์ รุมเมนิกเก ซีอีโอ “เสือใต้” คอนเฟิร์ม ให้ ฮันซี ฟลิค กุนซือรักษาการคุมทีมไปจนถึงคริสต์มาสเป็นอย่างน้อย จากเดิมจะได้คุมแค่ 2 นัด  </b>
      </p>
      <p>คาร์ล-ไฮนซ์ รุมเมนิกเก ประธานบริหารของ บาเยิร์น มิวนิก มหาอำนาจลูกหนังแห่งศึกบุนเดสลีกา เยอรมนี ออกมายืนยันว่า ฮันซี ฟลิค กุนซือรักษาการของทีม จะได้ทำหน้าที่คุมทัพไปจนถึงช่วงคริสต์มาสเป็นอย่างน้อย หลังอดีตมือขวาของ โยอัคคิม เลิฟ เทรนเนอร์ทีมชาติเยอรมนี ถูกแต่งตั้งให้เข้ามาคุมทีมชั่วคราวแทน นิโก โควัช ที่โดนปลดออกไปเมื่อช่วงต้นเดือนพฤศจิกายนที่ผ่านมา และทำหน้าที่ได้อย่างยอดเยี่ยมด้วยการพาทีมชนะ โอลิมเปียกอส 2-0 ในเกม ยูฟ่า แชมเปี้ยนส์ ลีก และเปิดบ้านถล่ม โบรุสเซีย ดอร์ตมุนด์ 4-0 ในเกมลีกก่อนช่วงเบรกทีมชาติ <br/>    <br/>เดิมที “เสือใต้” เตรียมจะให้ ฟลิค วัย 54 ปี คุมทีมชั่วคราวแค่ 2 นัดดังกล่าว ก่อนจะหากุนซือเข้ามาทำหน้าที่ด้วยสัญญาถาวรหลังจบช่วงเบรกทีมชาติต่อไป แต่เจ้าตัวทำผลงานได้ดี ส่งผลให้สโมสรเปิดทางให้เจ้าตัวคุมทีมต่อไปจนถึงปลายปีเป็นอย่างน้อย โดย รุมเมนิกเก กล่าวว่า “เขามีไอเดียที่น่าประทับใจในการซ้อม รวมถึงเรื่องของแทคติกการเล่น และเขาก็เข้ากันได้ดีกับพวกนักเตะ และผมก็ขอพูดด้วยความมั่นใจเลยว่า เราเชื่อมั่นในตัว ฮันซี ฟลิค” <br/><br/>เครดิตภาพ : Getty Images </p>
    </article>
  </body>
</html>