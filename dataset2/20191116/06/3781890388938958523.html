<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741953"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T06:04:00+00:00"/>
    <meta property="og:title" content="&quot;เด็กแม่โจ้&quot;ร้องกมธ.สิ่งแวดล้อมถูกฟ้องปมค้านเหมืองแร่อมก๋อย"/>
    <meta property="og:description" content="เริ่มแล้วงาน “อยู่ไม่เป็น” อนค. “เด็กแม่โจ้”ร้องถึงกมธ.สิ่งแวดล้อม-กฎหมาย ขอความเป็นธรรม ปมถูกดำเนินคดีเหตุค้านเหมืองแร่ ”อมก๋อย”"/>
  </head>
  <body>
    <article>
      <h1>"เด็กแม่โจ้"ร้องกมธ.สิ่งแวดล้อมถูกฟ้องปมค้านเหมืองแร่อมก๋อย</h1>
      <address>
        <time datetime="2019-11-16T06:04:00+00:00">16 Nov 2019, 06:04</time>
      </address>
      <p>
        <b>เริ่มแล้วงาน “อยู่ไม่เป็น” อนค. “เด็กแม่โจ้”ร้องถึงกมธ.สิ่งแวดล้อม-กฎหมาย ขอความเป็นธรรม ปมถูกดำเนินคดีเหตุค้านเหมืองแร่ ”อมก๋อย”</b>
      </p>
      <p>เมื่อวันที่ 16 พ.ย. ที่ เจเจ มอล จตุจักร พรรคอนาคตใหม่จัดกิจกรรม”อยู่ไม่เป็น” โดยบรรยากาศเป็นไปอย่างคึกคัก มีผู้สนับสนุนพรรคทยอยเดินทางมาร่วมงานอย่างต่อเนื่องท่ามกลางการรักษาความปลอดภัยของเจ้าหน้าที่ตำรวจที่มาคอยสังเกตการณ์</p>
      <figure>
        <img src="https://www.dailynews.co.th/admin/upload/20191116/news_IGituoPPXr131811_533.jpg?v=20191116138?v=6696"/>
      </figure>
      <p>ทั้งนี้ได้มีนักศึกษาจากมหาวิทยาลัยแม่โจ้ เดินทางร่วมงาน พร้อมยื่นหนังสือเพื่อขอความเป็นธรรมถึงคณะกรรมาธิการที่ดิน ทรัพยากรธรรมชาติ และสิ่งแวดล้อม ซึ่งมีนายพิธา ลิ้มเจริญรัตน์ เป็นประธาน และคณะกรรมาธิการกฎหมาย ยุติธรรม และสิทธิมนุษยชน ซึ่งมีนายปิยบุตร แสงกนกกุล เป็นประธาน ถึงกรณีผลกระทบจากการเตรียมเปิดเหมืองแร่ถ่านหินในพื้นที่ อ.อมก๋อย จ.เชียงใหม่ ซึ่งมีกลุ่มนักศึกษาร่วมลงพื้นที่เก็บข้อมูล ก่อนที่ต่อมาจะถูกแจ้งความดำเนินคดี โดยมี น.ส.เยาวลักษณ์ วงษ์ประภารัตน์ ส.ส.แบบบัญชีรายชื่อพรรคอนาคตใหม่ และกรรมการบริหารพรรค ภาคเหนือ รับหนังสือ</p>
      <figure>
        <img src="https://www.dailynews.co.th/admin/upload/20191116/news_bqxTwhwmxF131810_533.jpg?v=20191116138?v=4956"/>
      </figure>
      <p>นายวรพล โชติจิรเดชเดชากุล อายุ 22 ปี หนึ่งในนักศึกษาที่เดินทางมายื่นหนังสือกล่าวว่า ตนได้ทราบถึงความวิตกกังวล ของกลุ่มชาติพันธุ์ และชาวบ้าน ในบริเวณพื้นที่บ้านกะเบอะดิน ต.อมก๋อย อ.อมก๋อย จ.เชียงใหม่ ถึงปัญหาการสร้างเหมืองแร่ถ่านหินในพื้นที่ ซึ่งจะส่งผลต่อวิถีชีวิต กลุ่มชาติพันธุ์ และชาวบ้านในพื้นที่ ด้วยจิตสาธารณะในฐานะนักศึกษา ตนและเพื่อนจึงได้รวบรวมเงินที่มีอยู่อย่างจำกัด เพื่อเป็นค่าใช้จ่ายเดินทางลงไปในพื้นที่เพื่อรับฟังปัญหาและสำรวจข้อเท็จจริงต่างๆ ของชาวบ้านในพื้นที่ โดยมิได้มีเจตนามุ่งร้ายต่อบุคคลใด หรือบริษัทใด บริษัทหนึ่ง แต่หลังจากที่ตนและเพื่อนไปรับฟังปัญหาจากชาวบ้าน เมื่อเดือนตุลาคมที่ผ่านมา ชาวบ้านที่ไปพูดคุยได้แจ้งต่อว่า ตนและกลุ่มเพื่อนจะถูกฟ้องดำเนินคดีอาญาข้อหาหมิ่นประมาท จากบริษัทหนึ่ง ทำให้ตนและกลุ่มเพื่อนๆที่มีจิตใตสาธารณะ ต้องขึ้นไปให้การต่อเจ้าหน้าที่ตำรวจ ที่ สภ.อมก๋อย<br/><br/>“ผมและเพื่อนๆเป็นเพียงนักศึกษา การถูกดำเนินคดีและต้องไปให้ปากคำในพื้นที่ห่างไกล หรืออื่นๆที่ต้องใช้ระยะเวลาในชั้นกระบวนการยุติธรรม ส่งผลทั้งค่าใช้จ่าย เวลา ระยะทางทั้งทางตรงและทางอ้อมในการเรียน ผมและเพื่อนจึงได้เดินทางมาเพื่อร้องขอความเป็นธรรมในวันนี้" นายวรพล กล่าว<br/><br/>ทั้งนี้คดีความของนักศึกษามหาวิทยาลัยแม่โจ้กลุ่มนี้ อยู่ในชั้นของการสืบสวนสอบสวนของตำรวจ ซึ่งจากสถานที่ให้ปากคำคือสภ.อมก๋อย กับที่พักของนักศึกษาคือห้องพักบริเวณมหาวิทยาลัยแม่โจ้ ทำให้การเดินทางไปให้การกับเจ้าหน้าที่ตำรวจจึงมีความลำบากเป็นอย่างมาก.<br/><br/> </p>
    </article>
  </body>
</html>