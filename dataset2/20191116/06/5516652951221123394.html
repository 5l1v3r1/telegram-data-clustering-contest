<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425833/lwtos-h-ypertrofh-ths-arxaiothtas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T06:30:01+00:00"/>
    <meta property="og:title" content="Λωτός: Η υπερτροφή της αρχαιότητας"/>
    <meta property="og:description" content="Στην αρχαία Αίγυπτο ο λωτός ήταν το σύμβολο των τεσσάρων στοιχείων της φύσης, το σύμβολο της μετενσάρκωσης, αλλά και σύμβολο του ανατέλλοντος Ηλίου."/>
  </head>
  <body>
    <article>
      <h1>Λωτός: Η υπερτροφή της αρχαιότητας</h1>
      <address>
        <time datetime="2019-11-16T06:30:01+00:00">16 Nov 2019, 06:30</time>
      </address>
      <p>
        <b>Στην αρχαία Αίγυπτο ο λωτός ήταν το σύμβολο των τεσσάρων στοιχείων της φύσης, το σύμβολο της μετενσάρκωσης, αλλά και σύμβολο του ανατέλλοντος Ηλίου.</b>
      </p>
      <p>Οι σύντροφοι του Οδυσσέα δοκίμασαν ένα είδος λωτού στο νησί των Λωτοφάγων και αμέσως λησμόνησαν την πατρίδα και το ταξίδι τους εξαιτίας αυτού του μελιστάλαχτου καρπού. Αν και μπορεί να θυμάστε την ομηρική αναφορά, ίσως ξεχνάτε να συμπεριλάβετε τους λωτούς στη διατροφή σας.</p>
      <p><b>Τα οφέλη του λωτού στην υγεία</b><br/>• Είναι φτωχός σε θερμίδες, αλλά πλούσιος σε θρεπτικά συστατικά</p>
      <p>Με μόλις 70 θερμίδες ανά 100 γραμμάρια, ο λωτός είναι μια εξαιρετική επιλογή για όσους θέλουν να χάσουν βάρος. Παρά τη χαμηλή θερμιδική αξία του, ο λωτός είναι πλούσιος σε σημαντικές βιταμίνες και μέταλλα, συμπεριλαμβανομένων των βιταμινών A, C και B, καλίου και μαγγανίου.</p>
      <p><b>• Έχει ισχυρή αντιοξειδωτική δράση</b><br/>Ο λωτός έχει υψηλή περιεκτικότητα σε βιταμίνη C, με έναν μέτριο λωτό να παρέχει περίπου το 21% της συνιστώμενης ημερήσιας πρόσληψης βιταμίνης C, η οποία έχει έντονη αντιοξειδωτική δράση τονώνοντας σημαντικά το ανοσοποιητικό σύστημα και συμβάλλει στον σχηματισμό του κολλαγόνου της επιδερμίδας, με αποτέλεσμα να χαρίζει λάμψη στο δέρμα.</p>
      <p>Την αντιοξειδωτική δράση του λωτού ενισχύουν και ουσίες όπως το β-καροτένιο, το λυκοπένιο και ορισμένα φλαβονοειδή, όπως οι πολυφαινόλες και οι κατεχίνες, οι οποίες δίνουν στον λωτό το χαρακτηριστικό πορτοκαλί χρώμα του και είναι γνωστές για την αντιφλεγμονώδη δράση τους. Τα αντιοξειδωτικά συστατικά της διατροφής έχουν συνδεθεί με την πρόληψη της κυτταρικής καταστροφής, που ευθύνεται για το γήρας και την εμφάνιση χρόνιων ασθενειών.</p>
      <p><b>• Ενισχύει την υγεία των ματιών</b><br/>Ο λωτός είναι πλούσιος σε βιταμίνη Α, η οποία είναι απαραίτητη για την υγεία των ματιών. Συγκεκριμένα, ένας λωτός παρέχει το 55% της συνιστώμενης ημερήσιας πρόσληψης βιταμίνης Α. Η βιταμίνη Α υποστηρίζει τη λειτουργία των μεμβρανών του επιπεφυκότα και του κερατοειδούς. Επιπλέον, είναι ένα βασικό συστατικό της ροδοψίνης, μιας πρωτεΐνης απαραίτητης για τη φυσιολογική όραση.</p>
      <p>Ο λωτός περιέχει επίσης λουτεΐνη και ζεαξανθίνη, καροτενοειδή με αντιοξειδωτική δράση που προάγουν την υγιή όραση. Αυτές οι ουσίες βρίσκονται σε υψηλά επίπεδα στον αμφιβληστροειδή, ένα φωτοευαίσθητο στρώμα ιστού στο πίσω μέρος του ματιού.</p>
      <p><b>• Κάνει καλό στην καρδιά</b><br/>Η «κακή» χοληστερόλη (LDL), μπορεί να αυξήσει τον κίνδυνο καρδιακών παθήσεων, καρδιακής προσβολής και εγκεφαλικού επεισοδίου. Τα τρόφιμα με υψηλή περιεκτικότητα σε διαλυτές φυτικές ίνες, όπως τα φρούτα και τα λαχανικά, μπορούν να βοηθήσουν στη μείωση των υψηλών επιπέδων «κακής» χοληστερόλης. Ο λωτός έχει υψηλή περιεκτικότητα σε φυτικές ίνες και έχει αποδειχθεί ότι μειώνει τα επίπεδα της LDL χοληστερόλης.</p>
      <p><b>• Καταπολεμά τη δυσκοιλιότητα</b><br/>Οι φυτικές ίνες είναι επίσης σημαντικές για τις φυσιολογικές κινήσεις του εντέρου. Αν υποφέρετε από δυσκοιλιότητα, δοκιμάστε να συμπεριλάβετε στην καθημερινή σας διατροφή τον λωτό.</p>
      <p><b>Πώς να τον καταναλώνετε</b><br/>• Είναι σημαντικό να μην τρώτε τον λωτό αμέσως μετά τη συγκομιδή και να περιμένετε να ωριμάσει ώστε να φύγει η χαρακτηριστική στυφή και πικρή γεύση που έχει όταν δεν είναι ώριμος</p>
      <p>• Για να ωριμάσει μπορείτε να τον διατηρήσετε σε θερμοκρασία δωματίου, μέσα σε μια χάρτινη σακούλα, μέχρι να ωριμάσει</p>
      <p>• Όταν είναι ώριμος, καλό είναι να τον καταναλώνετε όσο το δυνατόν πιο άμεσα, μιας και «χαλάει» αρκετά γρήγορα</p>
      <p>• Στο ψυγείο μπορεί να διατηρηθεί για 2-3 ημέρες</p>
      <p>• Μπορείτε να τον απολαύσετε ποικιλοτρόπως, όχι μόνο ως φρούτο αλλά και μέσα σε σαλάτες, μαζί με το γιαούρτι ή σε smoothies.</p>
      <p>Πηγή: vita.gr</p>
    </article>
  </body>
</html>