<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517647/kami-bukan-golongan-pemalas"/>
    <meta property="og:site_name" content="HM Online"/>
    <meta property="article:published_time" content="2019-11-16T06:45:25+00:00"/>
    <meta property="og:title" content="Kami bukan golongan pemalas"/>
    <meta property="og:description" content="“Saya bersyukur masih diberi peluang kedua untuk menjalani kehidupan seperti orang lain iaitu memiliki pekerjaan tetap dan pendapatan bagi menyara keluarga,” kata bekas gelandangan, Zali (bukan nama sebenar), 57."/>
  </head>
  <body>
    <article>
      <h1>Kami bukan golongan pemalas</h1>
      <address><time datetime="2019-11-16T06:45:25+00:00">16 Nov 2019, 06:45</time> by <a rel="author">Nor ‘Asyikin Mat Hayin</a></address>
      <p>“Saya bersyukur masih diberi peluang kedua untuk menjalani kehidupan seperti orang lain iaitu memiliki pekerjaan tetap dan pendapatan bagi menyara keluarga,” kata bekas gelandangan, Zali (bukan nama sebenar), 57.</p>
      <p>Zali, isteri dan dua anaknya pernah menjadi gelandangan selama setahun sebelum dibantu pertubuhan bukan kerajaan (NGO) mendapatkan pekerjaan, tempat tinggal serta mendaftarkan sijil kelahiran anaknya sehingga mereka boleh belajar.</p>
      <p>Dia kini bekerja sebagai ketua bahagian penghantaran makanan yang mengawal selia 35 penghantar makanan sejak tiga tahun lalu dengan pendapatan hingga RM2,500 sebulan.</p>
      <p>Katanya, sebelum ini pelbagai pekerjaan dilakukan, tetapi sering ditipu dalam pembayaran gaji membuatkan dia berputus asa dan mengambil keputusan berhenti kerja.</p>
      <figure>
        <img src="https://assets.hmetro.com.my/images/articles/16hmpcigelan3_1573857918.jpg"/>
      </figure>
      <p>“Sejak itu, kehidupan saya terumbang-ambing dan bertambah susah apabila tidak mampu melunaskan bayaran sewa rumah.</p>
      <p>“Desakan hidup memaksa saya memilih kehidupan sebagai gelandangan di Jalan Pudu pada 2014 dan mengharapkan pemberian makanan percuma,” katanya yang menetap di Cheras, Selangor.</p>
      <p>Menurutnya, kadangkala mereka empat beranak menaiki motosikal pulang ke rumah flat terbiar di Kajang yang turut menjadi tempat mereka sekeluarga berteduh.</p>
      <p>“Rumah itu sudah ditumbuhi pokok dan saya membersihkannya sebelum menetap selama setahun tanpa bekalan elektrik,” katanya yang mempunyai dua anak berusia sembilan dan enam tahun.</p>
      <figure>
        <img src="https://assets.hmetro.com.my/images/articles/16hmpicgelandangan3_1573857911.jpg"/>
      </figure>
      <p>Zali berkata, sekali lagi dia diuji apabila dihalau dari flat berkenaan dan kembali menjadi gelandangan.</p>
      <p>“Saya menyuarakan hasrat mahu keluar daripada gelandangan kepada NGO Humanity kerana kasihan melihat anak membesar di kaki lima.</p>
      <p>“Melihat kepada kesungguhan saya, NGO ini membantu mendapatkan pekerjaan di syarikat pengendali penghantaran makanan pada 2016.</p>
      <p>“Peringkat awal saya bekerja sebagai penghantar makanan dan apabila bertukar ke syarikat lain diberikan kepercayaan menggalas tanggungjawab sebagai ketua,” katanya.</p>
      <figure>
        <img src="https://assets.hmetro.com.my/images/articles/16hmpicgelandangan4_1573857915.jpg"/>
      </figure>
      <p>Jelasnya, perubahan yang dia lakukan untuk membuktikan gelandangan boleh berubah, tidak malas dan bukan mengharapkan bantuan semata-mata.</p>
      <p>“Saya berharap kisah hidup ini boleh memberi pengajaran dan inspirasi kepada mereka yang ingin melakukan anjakan dalam kehidupan.</p>
      <p>“Biarpun sudah menjalani kehidupan baharu, saya tidak pernah melupakan kenangan lalu. Jika ada masa terluang, pasti saya melawat tempat gelandangan saya.</p>
      <p>“Saya meluangkan masa hampir dua jam berbual dengan gelandangan lain kerana mereka adalah rakan saya yang ada bersama ketika susah,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/utama/2018/12/405592/kembara-besi-buruk"/>
        <a href="https://www.hmetro.com.my/taxonomy/term/2057/2019/05/452993/nostalgic-spread-sheraton-petaling-jaya"/>
        <a href="https://www.hmetro.com.my/mutakhir/2019/07/473966/vivo-pamer-khidmat-produk-berasaskan-teknologi-5g"/>
        <a href="https://www.hmetro.com.my/mutakhir/2019/10/510277/ketahui-keistimewaan-vivo-nex-3"/>
        <a href="https://www.hmetro.com.my/utama/2019/03/437383/gelanggang-raja-kokok-kelantan"/>
        <a href="https://www.hmetro.com.my/taxonomy/term/2057/2019/05/452019/santapan-selera-ramadan-buffet-hotel-istana-kl"/>
        <a href="https://www.hmetro.com.my/mutakhir/2019/05/456124/sambut-hari-raya-siapkan-6-kelengkapan-berikut"/>
        <a href="https://www.hmetro.com.my/mutakhir/2019/09/495582/bersih-dan-sihat-dengan-lg-puricare-tankless"/>
      </related>
    </article>
  </body>
</html>