<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/mRxbKL/Norske-forskere-skal-ikke-la-seg-skremme-til-selvsensur"/>
    <meta property="og:site_name" content="Bergens Tidende"/>
    <meta property="article:published_time" content="2019-11-16T06:54:47+00:00"/>
    <meta property="og:title" content="Verken lysten til å drive forskning ved Kinas universiteter eller frykten for å bli utestengt må overstyre forskernes kritiske sans og uavhengige stemme."/>
    <meta property="og:description" content="Også forskning i Kina bør være fri og uavhengig."/>
  </head>
  <body>
    <article>
      <h1>Verken lysten til å drive forskning ved Kinas universiteter eller frykten for å bli utestengt må overstyre forskernes kritiske sans og uavhengige stemme.</h1>
      <h2>Også forskning i Kina bør være fri og uavhengig.</h2>
      <address><time datetime="2019-11-16T06:54:47+00:00">16 Nov 2019, 06:54</time> by <a rel="author">Bergens Tidende</a></address>
      <p><b>Nettverket Scholars </b>at Risk i Norge <a href="https://www.bt.no/nyheter/i/4qlxbg/Forskere-frykter-for-etikk-og-sensur-i-samarbeid-med-Kina">advarer norske forskere mot å være for naive</a> når de driver utveksling og samarbeid med kinesiske kolleger.</p>
      <p>«Ikke alle er klar over hvor omfattende overvåkingen er, eller hvor lange armer regimet har», sier nettverksleder Karen-Lise Scheie Knudsen ved Universitetet i Agder.</p>
      <p>Det er all grunn til å ta advarselen på alvor.</p>
      <p><b>Kina er blitt attraktivt </b>for norske akademikere og forskere, forståelig nok. Landet har en hurtigvoksende økonomi, og er blitt en pådriver for innovasjon og utvikling på flere områder.</p>
      <p>Derfor er også Kina blitt det landet i verden der Norge satser mest forskningsmidler. Ifølge <a href="https://www.regjeringen.no/contentassets/ca08629ce24349aab4c7be35584707a5/f-4418-b_panorama_strategi_nett.pdf">Kunnskapsdepartementets «Panorama»-strategi,</a> er det er særlig fagfelt som klima, miljø, energi, havbruk, landbruk og polarforskning norske forskere kan bidra på.</p>
      <p>
        <a href="https://www.bt.no/nyheter/i/4qlxbg/forskere-frykter-for-etikk-og-sensur-i-samarbeid-med-kina">Les også<br/>Forskere frykter for etikk og sensur i samarbeid med Kina</a>
      </p>
      <p><b>At 250 av dem</b> besøkte Beijing i fjor, med kunnskapsminister Iselin Nybø (V) i spissen, viser hvor mye prestisje regjeringen legger i akademisk utveksling med kineserne.</p>
      <p>Norge driver et betydelig diplomatisk arbeid for å glatte over de politiske arrene etter <a href="https://www.nupi.no/Skole/HHD-Artikler/2017/Norge-Kina-Fra-isfront-til-toevaer">Liu Xiaobos nobelpris og påfølgende kinesiske boikott. </a>Den ble først opphevet for tre år siden.</p>
      <p><b>Den norske satsingen</b> er ikke uten risiko. Kina er fremdeles en autoritær ettpartistat, som driver utstrakt overvåking og sensur av sine egne borgere, også ved universitetene.</p>
      <p>Her finnes knapt personvern, og den akademiske friheten er sterkt begrenset.</p>
      <p>Hvordan norske forskere skal forholde seg til en slik virkelighet, er en utfordring.</p>
      <p><b>Også i andre land</b> har universitetene betydelige problemer med Kinas sensurpolitikk.</p>
      <p><a href="https://www.thetimes.co.uk/article/beijing-leans-on-uk-dons-to-praise-communist-party-and-avoid-the-three-ts-tibet-tiananmen-and-taiwan-mdt3vjnb6">Både amerikanske og britiske forskere har fått sine arbeidsvisa inndratt, </a>fordi kinesiske myndigheter mener de er for kritiske til kommunistpartiets styre.</p>
      <p>Hensikten er trolig å sende en advarsel til alle som vil forske i Kina: All regimekritikk vil få konsekvenser.</p>
      <p>
        <a href="https://sysla.no/a/y3JykR">Les også<br/>– Vi trenger en klimaomstilling, og vi vil eksportere den</a>
      </p>
      <p><b>Universitetet i Bergen</b> har samarbeidet med kinesiske læresteder i mange år, og undertegnet nylig tre nye avtaler med University of Beijing. Rektor Dag Rune Olsen er dessuten æresprofessor ved universitetet i Shandong.</p>
      <p>Olsen mener at samarbeidet med en så stor kunnskapsprodusent som Kina er viktig. Men han understreker samtidig at dersom noe er uforenlig med UiBs verdier, «må vi bryte».</p>
      <p>Det en prisverdig innstilling, selv om det gjenstår å se hva den innebærer i praksis.</p>
      <p><b>Verken lysten </b>til å drive forskning ved Kinas universiteter eller frykten for å bli utestengt må overstyre forskernes kritiske sans og uavhengige stemme.</p>
      <related>
        <h4>Les også</h4>
        <a href="https://www.bt.no/nyheter/lokalt/i/6jeX98/kreftforskerne-vet-ikke-hvorfor-noen-svulster-ikke-reagerer-paa-behandl"/>
        <a href="https://www.bt.no/nyheter/okonomi/i/OpXE7E/blant-dem-som-tjener-mest-i-hordaland-er-bare-aatte-av-hundre-kvinner"/>
        <a href="https://www.bt.no/nyheter/lokalt/i/wPk97A/vil-ha-700-aar-gammel-bok-tilbake-til-bergen"/>
        <a href="https://www.bt.no/btmeninger/debatt/i/qLxdvw/jurister-er-ikke-skodd-for-aa-moete-virkeligheten"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/rAO7mR/dagen-jeg-ble-halal"/>
        <a href="https://www.bt.no/nyheter/lokalt/i/9ve2q5/mann-27-fra-oest-europa-siktet-for-drap-i-floroe"/>
        <a href="https://www.bt.no/btmeninger/kommentar/i/RRXAkx/salig-er-den-som-ikke-tror"/>
        <a href="https://www.bt.no/nyheter/lokalt/i/xPdqaB/fredag-festet-bergensfiffen-i-grieghallen"/>
        <a href="https://www.bt.no/sport/i/50e2ME/foelg-avslutningen-i-toppserien-direkte"/>
        <a href="https://www.bt.no/nyheter/lokalt/i/3Je2VX/10-aar-siden-pepperkakebyen-ble-smadret"/>
      </related>
      <ol>
        <li>
          <a href="https://www.bt.no/tag/Leder">Leder</a>
        </li>
        <li>
          <a href="https://www.bt.no/tag/Forskning_og_vitenskap">Forskning og vitenskap</a>
        </li>
        <li>
          <a href="https://www.bt.no/tag/Kina">Kina</a>
        </li>
        <li>
          <a href="https://www.bt.no/tag/Norge">Norge</a>
        </li>
        <li>
          <a href="https://www.bt.no/tag/Beijing">Beijing</a>
        </li>
      </ol>
    </article>
  </body>
</html>