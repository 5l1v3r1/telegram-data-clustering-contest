<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/vena-pilona-in-bozidarja-jakca-umetnost-povezuje-s"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="Vena Pilona in Božidarja Jakca umetnost povezuje še danes"/>
    <meta property="og:description" content="Jesen v Pilonovi galeriji zaznamuje razstava Veno Pilon in Božidar Jakac. 50 let prijateljstva. Z njo galerija obeležuje 120. obletnico rojstva in 30. obletnico smrti Jakca ter odstira pogled na umetniško, poslovno in prijateljsko vez med ustvarjalcema slovenskega ekspresionizma. Jutri in v sredo ob 17. uri bo na javnem vodenju razstavo približala njena kustosinja Tina Ponebšek."/>
  </head>
  <body>
    <article>
      <h1>Vena Pilona in Božidarja Jakca umetnost povezuje še danes</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Maja Pertič Gombač</a></address>
      <p>
        <b>Jesen v Pilonovi galeriji zaznamuje razstava Veno Pilon in Božidar Jakac. 50 let prijateljstva. Z njo galerija obeležuje 120. obletnico rojstva in 30. obletnico smrti Jakca ter odstira pogled na umetniško, poslovno in prijateljsko vez med ustvarjalcema slovenskega ekspresionizma. Jutri in v sredo ob 17. uri bo na javnem vodenju razstavo približala njena kustosinja Tina Ponebšek.</b>
      </p>
      <figure>
        <img src="https://static.primorske.si/foto/highres/kultura/719985_264-pilon-jakac2.jpg"/>
        <figcaption>Razstava obsega zlasti izbor risb in grafik, nastalih v Pragi v letih 1919-1921, kjer sta oba umetnika vsaj nekaj časa ustvarjala.  Foto: Alenka Tratnik</figcaption>
      </figure>
      <p><b>AJDOVŠČINA</b> &gt; Ob dveh okroglih obletnicah velikega ustvarjalca, slikarja, pionirja slovenske umetniške grafike, fotografa, profesorja in soustanovitelja Akademije za likovno umetnost Božidarja Jakca, ki se je rodil leta 1899 v Novem mestu in umrl 20. novembra 1989 v Ljubljani, so se v Pilonovi galeriji odločili za razstavo, ki, kot napove že njen naslov, postavlja v ospredje pol stoletja dolgo prijateljstvo med najbolj zvenečima imenoma slovenskega ekspresionizma, Venom Pilonom (1896-1970) in tri leta mlajšim Jakcem.</p>
      <h3>Leta 1919 sta prvič skupaj razstavljala</h3>
      <p>Spoznala sta se leta 1918, ko je Jakac prvič razstavil svoja dela v prvi namensko zgrajeni galerijski stavbi na območju današnje Slovenije, v Jakopičevem paviljonu. Leto kasneje pa sta na XVI. razstavi v Jakopičevem paviljonu v Ljubljani prvič skupaj razstavljala svoja zgodnja dela.</p>
      <p>“Prijateljstvo sta zelo aktivno nadaljevala na akademiji v Pragi, kamor sta bila oba sprejeta istega leta, 1919. Tudi po odhodu Vena Pilona v Firence, poleti 1920 in kasneje, leta 1928, za štiri desetletja v Pariz, njuno prijateljstvo ni bilo prekinjeno,” pravi kustosinja razstave in direktorica Pilonove galerije <b>Tina Ponebšek</b>. Vezi sta ohranjala s pismi in z osebnimi obiski, tako sredi petdesetih let v Parizu, kjer je Veno Pilon prebival z družino in ustvarjal ter organizacijsko skrbel za promocijo jugoslovanske likovne produkcije v smislu neuradnega kulturnega atašeja, kot v Ljubljani in pozneje, malo pred smrtjo Vena Pilona, v Ajdovščini. “To njuno prijateljsko, poslovno in umetniško vez smo delno rekonstruirali v sklopu te razstave,” je še poudarja kustosinja razstave.</p>
      <h3>V ospredju risbe in grafike iz praškega obdobja</h3>
      <p>Korespondenca med umetnikoma, ki jo hrani Pilonova galerija, je po njenih besedah sicer skopa, zato pa je bolj obširno umetniško gradivo. “Izbor del za razstavo obsega predvsem risbe in grafike, ki so nastajale v Pragi v letih 1919-1921, kjer sta oba protagonista naše zgodbe vsaj nekaj mesecev ustvarjala skupaj, poustvarjala enake poglede, ljudi, doživetja. Dela na razstavi rekonstruirajo tudi Pilonovo in Jakčevo druženje, ko je Pilon že utrdil svoj položaj tako v Parizu kot v domovini,” pojasni Ponebškova.</p>
      <p>15 razstavljenih del prihaja iz javnih zbirk, ki so v sklopu stalnih postavitev javnosti na ogled v Jakčevem domu v Novem mestu in v Galeriji Božidar Jakac v Kostanjevici na Krki, ostalo gradivo na razstavi pa je iz obeh stalnih zbirk Pilonove galerije, stalne zbirke Vena Pilona in stalne zbirke Pilonovih prijateljev. V zadnjo je Božidar Jakac že leta 1975 doniral nekaj svojih portretov Vena Pilona, leta 2003, tik pred svojo smrtjo, pa je Tatjana Jakac iz moževe zapuščine Pilonovi galeriji podarila ene najzgodnejših Pilonovih poskusnih odtisov lesorezov, ki so nastali v Pragi okrog leta 1920.</p>
      <p>Razstava bo v Pilonovi galeriji na ogled do 8. decembra, od 8. februarja do 30. aprila 2020 pa bo gostovala v Jakčevem domu v Novem mestu. Jutri in v sredo ob 17. uri pa bo obiskovalcem na javnem vodenju zanimivosti o razstavi razkrivala njena kustosinja Tina Ponebšek</p>
      <figure>
        <img src="https://static.primorske.si/foto/highres/kultura/719985_264-pilon-jakac1.jpg"/>
        <figcaption>Tako je o prijateljstvu z Jakcem zapisal Veno Pilon. Foto: Alenka Tratnik</figcaption>
      </figure>
    </article>
  </body>
</html>