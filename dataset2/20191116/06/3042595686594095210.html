<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/sjelden-jeg-har-sett/71826775"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T06:30:02+00:00"/>
    <meta property="og:title" content="- Sjelden jeg har sett"/>
    <meta property="og:description" content="Drillo imponert over «den nye rollen» til Joshua King. Positiv etter 4-0-seieren over Færøyene, men setter fingeren på én ting."/>
  </head>
  <body>
    <article>
      <h1>- Sjelden jeg har sett</h1>
      <h2>Drillo imponert over «den nye rollen» til Joshua King. Positiv etter 4-0-seieren over Færøyene, men setter fingeren på én ting.</h2>
      <address><time datetime="2019-11-16T06:30:02+00:00">16 Nov 2019, 06:30</time> by <a rel="author">TORE ULRIK BRATLAND</a></address>
      <ul>
        <li>
          <b>Norge - Færøyene 4-0</b>
        </li>
      </ul>
      <p>ULLEVAAL (Dagbladet): Norge slo Færøyene 4-0 på Ullevaal i går kveld, men et par timer seinere ble det hundre prosent klart: Norge skal ikke til EM-sluttspillet gjennom kvaliken.</p>
      <p>Sverige sikret seg andreplassen i gruppa - bak Spania - med 2-0 over Romania. Likevel var det en positiv vind som feide over nasjonalarenaen i går kveld.</p>
      <p>Grunn: Lars Lagerbäck og laget hans viser framgang. Og i mars kan vi sikre oss EM-billett kjøkkenveien gjennom Nations League.</p>
      <figure>
        <img src="https://dbstatic.no/71826784.jpg?imageId=71826784&amp;x=0&amp;y=0&amp;cropw=99.68992248062&amp;croph=99.5337995338&amp;width=643&amp;height=427"/>
        <figcaption><b>GOD:</b> Joshua King scoret ikke, men var svært delaktig i seieren over Færøyene. Foto: Fredrik Hagen / NTB scanpix Vis mer</figcaption>
      </figure>
      <p>- Vi gjorde en veldig solid kamp, særlig i første omgang. Vi skapte mye og scoret to mål, sa ekspert Egil Drillo Olsen i sin analyse på TV 2.</p>
      <p>
        <b>Han var spesielt imponert over Joshua King:</b>
      </p>
      <p>- Jeg tror det er sjelden jeg har sett Joshua King så bra i en litt annen rolle enn han pleier. Han pleier å være individualisten som drar av folk, skaper og dribler. Nå var han tilretteleggeren. En kunster på et område jeg ikke har sett ham tidligere. Jeg er meget imponert.</p>
      <p>Drillo var fornøyd med det norske spillet, men har én ting å sette fingeren på.</p>
      <p>
        <b>- Det jeg savner litt mer når vi leder og møter en relativt svak motstander, er at vi er litt dristigere. Det blir litt for mange pasninger. Vi vender spillet - skaper to mot en situasjoner - men likevel prøver vi ikke på gjennombruddet. Vi blir litt for pasningsorientert.</b>
      </p>
      <p>Tore Reginiussen sendte Norge i ledelsen etter fire minutter. Iver Fossum økte til 2-0 fire minutter seinere. To ganger Alexander Sørloth i andre omgang sørget for en komfortabel seier.</p>
      <p>I tur og orden kom fornøyde spillere ut av garderoben etter kampen.</p>
      <p>
        <b>- Det er typisk når du er spiss: Har du selvtillit, scorer du mål. Akkurat nå er jeg i veldig god flytsone og håper at det fortsetter, sier Alexander Sørloth.</b>
      </p>
      <p>- En proff gjennomkjøring, mener Tore Reginiussen.</p>
      <p>- Vi visste at vi ville møte et lag som la seg lavt og ville gjøre det vanskelig med å stenge rom. Men da vi fikk to mål såpass tidlig, ble det lettere for oss. Da kontrollerte vi inn kampen uten å svi av altfor mange krefter.</p>
      <p>- Det var godkjent. Vi hadde full kontroll. Vi møtte ikke det helt store laget. Men vi var profesjonelle og gjorde en god innsats, sier keeper Rune Almenning Jarstein.</p>
      <p>
        <i>- Var det lett å holde varmen?</i>
      </p>
      <p>- Nei, det var forferdelig vanskelig. I første omgang gikk det greit, men i andre omgang stivnet jeg fullstendig. Det var godt da dommeren blåste av, sier Jarstein og smiler.</p>
      <p>Mandag venter Malta borte. Det er den aller siste kampen i EM-kvaliken. Første kamp i Nations League-playoffen spilles 26. mars.</p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>9</td>
          <td>7</td>
          <td>2</td>
          <td>0</td>
          <td>26</td>
          <td>-</td>
          <td>5</td>
          <td>23</td>
        </tr>
        <tr>
          <td>Sverige</td>
          <td>9</td>
          <td>5</td>
          <td>3</td>
          <td>1</td>
          <td>20</td>
          <td>-</td>
          <td>9</td>
          <td>18</td>
        </tr>
        <tr>
          <td>Romania</td>
          <td>9</td>
          <td>4</td>
          <td>2</td>
          <td>3</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Norge</td>
          <td>9</td>
          <td>3</td>
          <td>5</td>
          <td>1</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Færøyene</td>
          <td>9</td>
          <td>1</td>
          <td>0</td>
          <td>8</td>
          <td>4</td>
          <td>-</td>
          <td>27</td>
          <td>3</td>
        </tr>
        <tr>
          <td>Malta</td>
          <td>9</td>
          <td>1</td>
          <td>0</td>
          <td>8</td>
          <td>2</td>
          <td>-</td>
          <td>25</td>
          <td>3</td>
        </tr>
      </table>
    </article>
  </body>
</html>