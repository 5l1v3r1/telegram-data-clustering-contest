<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/s-pistolo-od-prodajalke-terjal-denar"/>
    <meta property="og:site_name" content="Primorske novice"/>
    <meta property="article:published_time" content="2019-11-16T06:00:00+00:00"/>
    <meta property="og:title" content="S pištolo od prodajalke terjal denar"/>
    <meta property="og:description" content="Novogoriški policisti in kriminalisti iščejo moškega, ki je včeraj zgodaj popoldne oborožen od prodajalke v trgovini na Bevkovem trgu terjal denar. Pri svojem početju ni bil uspešen, saj je brez plena zbežal med mestnimi ulicami."/>
  </head>
  <body>
    <article>
      <h1>S pištolo od prodajalke terjal denar</h1>
      <address><time datetime="2019-11-16T06:00:00+00:00">16 Nov 2019, 06:00</time> by <a rel="author">Sijan Pretnar</a></address>
      <p>
        <b>Novogoriški policisti in kriminalisti iščejo moškega, ki je včeraj zgodaj popoldne oborožen od prodajalke v trgovini na Bevkovem trgu terjal denar. Pri svojem početju ni bil uspešen, saj je brez plena zbežal med mestnimi ulicami.</b>
      </p>
      <figure>
        <img src="https://static.primorske.si/foto/highres/kronika/719976_264-rop_bevkov_trg.jpg"/>
        <figcaption>Ropar je proti prodajalki v trgovini s prehranskimi dopolnili in naravnimi izdelki uperil pištolo in od nje terjal denar.  Foto: Ana Cukijati</figcaption>
      </figure>
      <p><b>NOVA GORICA</b> &gt; Policiste so o oboroženem ropu v eni od trgovin na Bevkovem trgu v Novi Gorici obvestili včeraj ob 13.30. Policisti in kriminalisti so takoj začeli z aktivnostmi in z iskanjem roparja. Za zdaj še neznani storilec je vstopil v trgovino s prehranskimi dopolnili in naravnimi izdelki, v prodajalko je uperil pištolo (oziroma predmet, podoben pištoli) in od nje zahteval denar. Kmalu zatem pa je brez denarja pobegnil proti Ulici Gradnikove brigade.</p>
      <p>Moški je star približno 30 let, suhe postave, visok je približno 180 centimetrov, oblečen je bil v temnejša oblačila. Z novogoriške policijske uprave so sporočili, da med ropom ni bil poškodovan nihče.</p>
      <p>“Kljub intenzivnemu operativnemu delu in zbiranju obvestil novogoriških kriminalistov in policistov neznanega oboroženega roparja še niso izsledili,” je sredi včerajšnjega popoldneva sporočil<b> Dean Božnik</b> z novogoriške policijske uprave.</p>
      <p>Morebitne očividce, ki bi policiji lahko pomagali s koristnimi informacijami, pa prosijo, da jih sporočijo na interventno številko 113 ali na anonimni telefon policije 080/12-00, lahko pa pokličejo na najbližjo policijsko postajo.</p>
    </article>
  </body>
</html>