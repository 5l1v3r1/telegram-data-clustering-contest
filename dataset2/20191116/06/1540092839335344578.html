<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197522/to-reuters-o-synagermos-sto-maximoy-kai-i-sxesi-vroytsi-mitaraki"/>
    <meta property="og:site_name" content="CNN.gr"/>
    <meta property="article:published_time" content="2019-11-16T06:15:00+00:00"/>
    <meta property="og:title" content="Το Reuters, ο συναγερμός στο Μαξίμου και η σχέση Βρούτση - Μηταράκη"/>
    <meta property="og:description" content="Ένα δημοσίευμα του Reuters ήταν αρκετό για να σημάνει συναγερμός στο Μέγαρο Μαξίμου και να ξεκινήσει φημολογία για τη σχέση του υπουργού Εργασίας, Γιάννη..."/>
  </head>
  <body>
    <article>
      <h1>Το Reuters, ο συναγερμός στο Μαξίμου και η σχέση Βρούτση - Μηταράκη</h1>
      <h2>Ένα δημοσίευμα του Reuters ήταν αρκετό για να σημάνει συναγερμός στο Μέγαρο Μαξίμου και να ξεκινήσει φημολογία για τη σχέση του υπουργού Εργασίας, Γιάννη Βρούτση και του υφυπουργού, Νότη Μηταράκη.</h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 08:15 , 16 November 2019 - 08:23</p>
      <p>Το δημοσίευμα του διεθνούς πρακτορείου υποστήριζε πως<b> η Ελλάδα σχεδιάζει να πουλήσει σε ιδιώτες επενδυτές οφειλές 12 δισ. ευρώ</b> προς τα <b>ασφαλιστικά ταμεία</b> για να λάβει άμεσα ρευστότητα και να διευκολύνει την ανάκτηση άλλων απαιτήσεων. Μάλιστα, το Reuters απέδιδε τις σχετικές πληροφορίες σε <b>ανώτατη κυβερνητική πηγή.</b></p>
      <p>Τις επόμενες ώρες στο Μαξίμου βρίσκονταν σε αναμμένα κάρβουνα και τα τηλέφωνα από κυβερνητικά στελέχη έδιναν και έπαιρναν.</p>
      <p>Οι  αντιδράσεις κάποιων υπουργών ήταν <b>έντονες</b>, καθώς θεωρούσαν πως το δημοσίευμα δόθηκε από τον υφυπουργό Εργασίας και Κοινωνικής Ασφάλισης, κ. <b>Νότη Μηταράκη</b> και πως το άρθρο τον<b> φωτογράφιζε ξεκάθαρα.</b> Μάλιστα, αποδέκτης της σχετικής δυσφορίας για το δημοσίευμα έγινε προσωπικά ο Κυριάκος Μητσοτάκης, με στελέχη να θεωρούν <b>απαράδεκτο να υπάρχουν διαρροές</b> από κυβερνητικό παράγοντα για ένα τόσο σοβαρό θέμα.</p>
      <p>Ενοχλημένος εμφανίστηκε και ο υπουργός Εργασίας, <b>Γιάννης Βρούτσης</b>, ο οποίος διέψευσε σε διάστημα δύο ωρών τις πληροφορίες του Reuters. Κατά πόσο η αντίδραση Βρούτση ήταν σε απόλυτη συνεννόηση με το Μέγαρο Μαξίμου, δεν είναι ξεκάθαρο ακόμα, με κάποιους κυβερνητικούς κύκλους να υποστηρίζουν πως ο υπουργός Εργασίας<b> λειτούργησε κατ’ εντολή του πρωθυπουργού,</b> «αδειάζοντας» ουσιαστικά τον υφυπουργό του.</p>
      <blockquote>Η διάψευση από πλευράς του υπουργού Εργασίας ήταν λακωνική. «Δεν υπάρχει κανένας σχεδιασμός για την πώληση 12 δισ ευρώ ληξιπρόθεσμων ασφαλιστικών οφειλών σε funds, όπως αναφέρεται σε σχετικό δημοσίευμα», ανέφερε ο Γιάννης Βρούτσης.</blockquote>
      <p>Αυτή είναι η μία εκδοχή, διότι κυκλοφόρησε και μια άλλη, που <b>είναι σε τελείως διαφορετική από την παραπάνω γραμμή.</b>  Όπως ακούστηκε, το Μέγαρο Μαξίμου είχε ενημερωθεί για το δημοσίευμα και είχε δώσει το «πράσινο φως» στον κ. Μηταράκη να μιλήσει στο πρακτορείο για το συγκεκριμένο θέμα. Αυτός ήταν ο λόγος που το Μαξίμου δεν εξέδωσε κάποια ανακοίνωση, άρα <b>δεν πήρε θέση και άφησε τον Βρούτση να βγάλει τα κάρβουνα από τη φωτιά.</b> Μάλιστα, δεν έλειψαν και οι πληροφορίες που υποστήριξαν πως το σχέδιο τιτλοποίησης οφειλών στα ασφαλιστικά Ταμεία είχε συζητηθεί τις προηγούμενες ημέρες και είχαν <b>γίνει κρούσεις σε funds και ξένους επενδυτικούς οίκους,</b> ωστόσο δεν ελήφθη κάποια απόφαση και θα συνεχίζονταν οι διεργασίες για να διαπιστωθεί κατά πόσο μπορεί να τιτλοποιηθεί ένα μέρος των ασφαλιστικών εισφορών.</p>
      <p>Πιθανόν η αλήθεια να βρίσκεται κάπου στη μέση, ωστόσο το δημοσίευμα μάλλον στάθηκε αφορμή για να ξαναβγούν στην<b> επιφάνεια πληροφορίες για κακή χημεία μεταξύ Βρούτση και Μηταράκη.</b> Στους διαδρόμους του υπουργείου εδώ και αρκετό καιρό ακούγεται πως οι σχέσεις του υπουργού και του υφυπουργού είναι τυπικές και το κλίμα μεταξύ τους ψυχρό. </p>
      <p>Και βέβαια ο <a href="https://www.cnn.gr/eidhseis/tag/212/syriza"><b>ΣΥΡΙΖΑ</b></a> δεν έχασε την ευκαιρία να ασκήσει κριτική. Η βουλευτής Επικρατείας και τομεάρχης Εργασίας ΣΥΡΙΖΑ Έφη Αχτσιόγλου δήλωσε ότι «ο κ. <b>Μηταράκης διαρρέει στο Reuters τα σχέδια της κυβέρνησης</b> για εκχώρηση σε funds ασφαλιστικών οφειλών ύψους 12 δισ. ευρώ, για να έρθει λίγο αργότερα πανικόβλητος ο κ. Βρούτσης να τον διαψεύσει.</p>
      <p>Να σημειωθεί πως  η πρώτη κόντρα των δύο ανδρών έλαβε χώρα το <b>Σεπτέμβριο</b> με αφορμή δημοσίευμα κυριακάτικης εφημερίδας για το ίδιο θέμα, τη μελλοντική τιτλοποίηση χρέους προς τα Ασφαλιστικά Ταμεία. Η επισήμανση που γινόταν είναι ότι πρόκειται για χρέος που αφορά μεγαλο – οφειλέτες, από 200.000 ευρώ και άνω και το οποίο σωρρευτικά, φτάνει στα 15 δισ. ευρώ. Τότε  ο υφυπουργός Εργασίας, Νότης Μηταράκης, <b>επιβεβαίωσε το δημοσίευμα, ενώ ο πολιτικός του προϊστάμενος, το διέψευσε.</b></p>
      <p>Μάλλον οι δύο υπουργοί έχουν μια <b>διαφορετική θεώρηση των πραγμάτων για το θέμα των χρεών προς τα Ασφαλιστικά Ταμεία</b> ή το συγκεκριμένο θέμα γίνεται η αφορμή για να <b>διασταυρώσουν τα ξίφη τους</b>. Πάντως από το Μέγαρο Μαξίμου επιμένουν πως δεν υπάρχει απολύτως κανένα θέμα με τους δυο υπουργούς ούτε τέθηκε ποτέ θέμα απομάκρυνσης του Νότη Μηταράκη από το υπουργείο. Αντίστοιχα και ο υπουργός Εργασίας δηλώνει πως η σχέση με τον υφυπουργό ήταν και παραμένει καλή.</p>
      <p>Βεβαίως όπου υπάρχει καπνός υπάρχει και φωτιά και<b> μένει να αποδειχθεί</b> αν το Μέγαρο Μαξίμου <b>παίζει το ρόλο του «πυροσβέστη» μεταξύ των δύο ανδρών.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197393/vroytsis-den-yparxei-sxediasmos-gia-polisi-12-dis-eyro-lixiprothesmon-asfalistikon-ofeilon-se-funds">Βρούτσης: Δεν υπάρχει σχεδιασμός για πώληση 12 δισ. ευρώ ληξιπρόθεσμων ασφαλιστικών οφειλών σε funds</a>
        </li>
        <li>
          <a href="https://www.cnn.gr/oikonomia/story/197379/titlopoiisi-xreon-pros-ta-asfalistika-tameia-exetazei-i-kyvernisi">Τιτλοποίηση χρεών προς τα ασφαλιστικά ταμεία εξετάζει η κυβέρνηση</a>
        </li>
        <li>
          <a href="https://www.cnn.gr/news/politiki/story/197008/o-komfoykios-kai-to-eleythero-emporio-o-si-tzinpingk-stin-athina">Ο Κομφούκιος και το ελεύθερο εμπόριο: Ο Σι Τζινπίνγκ στην Αθήνα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/11080/giannis-vroytsis">ΓΙΑΝΝΗΣ ΒΡΟΥΤΣΗΣ</a>
        </li>
        <li>
          <a href="https://www.cnn.gr/eidhseis/tag/31318/noths-mhtarakhs">ΝΟΤΗΣ ΜΗΤΑΡΑΚΗΣ</a>
        </li>
        <li>
          <a href="https://www.cnn.gr/eidhseis/tag/355/megaro-maximoy">ΜΕΓΑΡΟ ΜΑΞΙΜΟΥ</a>
        </li>
        <li>
          <a href="https://www.cnn.gr/eidhseis/tag/9577/reuters">REUTERS</a>
        </li>
        <li>
          <a href="https://www.cnn.gr/eidhseis/tag/56892/dhmosieyma-reuters">ΔΗΜΟΣΙΕΥΜΑ REUTERS</a>
        </li>
        <li>
          <a href="https://www.cnn.gr/eidhseis/tag/18616/asfalistika-tameia">ΑΣΦΑΛΙΣΤΙΚΑ ΤΑΜΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/16/197593/snapshot/2397867.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197605/snapshot/2758684.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197606/snapshot/AP_19320597925555.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/16/197565/snapshot/2756305.jpg"/>
      </figure>
    </article>
  </body>
</html>