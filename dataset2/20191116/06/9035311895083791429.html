<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/isvec-iklimi-korumaya-calismayan-kanada-ve-avustralyanin-devlet-tahvillerini-elden-cikardi"/>
    <meta property="og:site_name" content="euronews"/>
    <meta property="article:published_time" content="2019-11-16T06:00:16+00:00"/>
    <meta property="og:title" content="İsveç 'iklimi korumayan' ülkelerin devlet tahvillerini sattı"/>
    <meta property="og:description" content="İsveç Merkez Bankası Riksbank Kanada ve Avustralya hükümetleri tarafından çıkarılan devlet tahvillerini “iklim değişikliği” sebebiyle sattı. İsveçli yetkili bu iki ülkenin iklimin korunması konusunda iyi çalışmadığı gerekçesiyle bu adımı attıklarını açıkladı."/>
  </head>
  <body>
    <article>
      <h1>İsveç 'iklimi korumayan' ülkelerin devlet tahvillerini sattı</h1>
      <address><time datetime="2019-11-16T06:00:16+00:00">16 Nov 2019, 06:00</time> by <a rel="author">Euronews </a></address>
      <p>İsveç Merkez Bankası Riksbank Kanada ve Avustralya hükümetleri tarafından çıkarılan devlet tahvillerini “iklim değişikliği” sebebiyle sattı. İsveçli yetkililer bu iki ülkenin iklimin korunması konusunda iyi çalışmadıkları ve kişi başına düşen gaz emisyonunda dünyada en yüksek oranlara sahip olduğu gerekçesiyle bu adımı attıklarını açıkladı. İki ülke ise bu iddiaları reddediyor.</p>
      <p>İsveç Merkez Bankası Başkanı Yardımcısı Martin Flodén Kanada’nın Alberta eyaletine bağlı devlet tahvillerini nisan ayında sattıklarını ve Avustralya’nın Queensland ve Batı Avustralya eyaletlerinin çıkardığı tahvilleri de yakın zamanda ellerinden çıkardıklarını açıkladı.</p>
      <p>Örebro Üniversitesi’nde konuşan Martin Flodén, “Yüksek iklim ayak izine sahip ülkelerin çıkardığı varlıklara yatırım yapmayacağız. Avustralya ve Kanada iklim için iyi çalışma yapmamalarıyla bilinen ülkeler. Kişi başına düşen sera gazı emisyonları dünyada en yüksek olanlardan.” yorumu yaptı.</p>
      <p>Merkez Bankası Başkan Yardımcısı Flodén bu kararların geçtiğimiz sene yönetim kurulu toplantısında benimsenen sürdürülebilirlik ilkesi gereğince alındığını bildirdi.</p>
      <p>Flodén, “Yabancı hisse senetlerine ve tahvillere yatırım yaparken sürdürülebilirliği de bir ölçüde dikkate alarak iklim çalışmalarına destek verebiliriz. Şimdi geniş iklim ayak izine sahiplerin çıkardıkları tahvilleri reddederek bunu yapıyoruz.” dedi.</p>
      <p>Albertalı yetkililer ise eyaletin dünyada en yüksek çevresel standartlara sahip olduğunu savundu.</p>
      <ul>
        <li>
          <b>
            <a href="https://tr.euronews.com/2019/10/30/iklim-aktivisti-greta-thunberg-75-bin-dolar-degerindeki-cevre-odulunu-reddetti">İklim hareketinin sembolü haline gelen Greta Thunberg kimdir? Neyi savunuyor?</a>
          </b>
        </li>
        <li>
          <b>
            <a href="https://tr.euronews.com/2019/10/30/iklim-aktivisti-greta-thunberg-75-bin-dolar-degerindeki-cevre-odulunu-reddetti">İklim aktivisti Greta Thunberg 75 bin dolar değerindeki çevre ödülünü reddetti</a>
          </b>
        </li>
      </ul>
    </article>
  </body>
</html>