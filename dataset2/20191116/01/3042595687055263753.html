<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/prins-sier-han-har-sviktet/71826773"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T01:57:22+00:00"/>
    <meta property="og:title" content="Prins sier han har sviktet"/>
    <meta property="og:description" content="Prins Andrew sier at han sviktet da han forble Jeffrey Epsteins venn til tross for at han ble dømt for å ha utnyttet kvinner til å gi seksuelle tjenester."/>
  </head>
  <body>
    <article>
      <h1>Prins sier han har sviktet</h1>
      <h2>Prins Andrew sier at han sviktet da han forble Jeffrey Epsteins venn til tross for at han ble dømt for å ha utnyttet kvinner til å gi seksuelle tjenester.</h2>
      <address><time datetime="2019-11-16T01:57:22+00:00">16 Nov 2019, 01:57</time> by <a rel="author">Frode Andresen</a></address>
      <p>Britiske prins Andrew svarer for første gang på spørsmål om hans vennskap til seksualforbryteren Jeffrey Epstein, samt anklager om å ha hatt sex med en av jentene Epstein skal ha misbrukt.</p>
      <p>Epstein og Andrew møttes seint på 90-tallet gjennom milliardærens ekskjæreste og tidligere forretningspartner Ghislaine Maxwell, datter av mediemogulen Robert Maxwell.</p>
      <p>
        <b>Andrew og Epstein forble venner til tross for at Epstein i 2008 ble dømt for å ha utnyttet kvinner til å gi seksuelle tjenester.</b>
      </p>
      <p>- Problemet er at da han ble dømt, opprettholdt jeg kontakten. Jeg klandrer meg selv daglig for det, fordi det er noe et medlem av en kongefamilie ikke skal gjøre, sier prinsen og fortsetter:</p>
      <p>- Og vi forsøker å opprettholde de høyeste standarder og praksis. Jeg har sviktet, så enkelt er det.</p>
      <h3>Benekter møte</h3>
      <p>Virginia Giuffre er blant de 16 kvinnene som har anklaget Epstein for å ha misbrukt dem. Hun har blant annet forklart at hun ble brukt som Epsteins sexslave i flere år.</p>
      <p>I sitt vitnesbyrd har Giuffre også forklart at hun ble tvunget til å ha sex med Andrew tre ganger mellom 1999 og 2002. Samleiene skal ha funnet sted i London, New York og på ei øy som Epstein Eide.</p>
      <p>
        <b>Giuffre var 17 år gammel første gang hun hadde sex med Andrew, har hun forklart.</b>
      </p>
      <p>
        <i>- Hun sier at hun møtte deg i 2001. Hun sier at hun spiste middag med deg, danset med deg på Tramp Nightclub i London. Hun sier også at hun hadde sex med deg i et hus i Belgravia, som tilhører din venn Gishlaine Maxwell. Hva tenker du om det? spør reporteren.</i>
      </p>
      <p>- Jeg kan ikke erindre å ha møtt denne kvinnen. Overhodet ikke.</p>
      <p>
        <i>- Du kan ikke huske å ha møtt henne?</i>
      </p>
      <p>- Nei, svarer Andrew kontant mens han rister på hodet.</p>
      <p>Buckingham Palace har også tidligere avvist anklagene. Giuffre har tidligere replisert at selv om Andrew benekter anklagene, «så vet han sannheten, og jeg vet sannheten», ifølge <a href="https://www.theguardian.com/uk-news/2019/nov/15/prince-andrew-on-friendship-with-jeffrey-epstein-i-let-royals-down">The Guardian</a>.</p>
      <h3>Støttes av ekskona</h3>
      <p>Det finnes også et bilde av at Andrew holder rundt Giuffre. Bildet skal ha blitt tatt i 2001, og fotograferingen fant tilsynelatende sted i Maxwells hjem.</p>
      <p>Kilder tett på Andrew har tidligere hevdet at bildet er manipulert, blant annet på grunn av at fingrene hans er «mye tykkere på bildet».</p>
      <figure>
        <img src="https://dbstatic.no/71520119.jpg?imageId=71520119&amp;x=2.8700906344411&amp;y=2.9096477794793&amp;cropw=97.129909365559&amp;croph=97.090352220521&amp;width=643&amp;height=635"/>
        <figcaption><b>OMSTRIDT BILDE:</b> Kilder tett på Andrew hevder at bildet er manipulert. Blant annet mener de at fingrene hans er «mye tykkere på bildet». Foto: NTB Scanpix Vis mer</figcaption>
      </figure>
      <p>Andrew mottar støtte fra sin ekskone, Sarah Ferguson.</p>
      <p>- Det er sjeldent at man møter personer som klarer å snakke rett fra hjertet, med ærlighet og ren og skjær sannhet, som er så standhaftig og sterk i sin tro. Andrew er en sann og ekte gentleman, og er tro mot sine plikter og sin snillhet og godhet, skriver <a href="https://twitter.com/SarahTheDuchess/status/1195433090363142145">Ferguson på Twitter</a>.</p>
      <h3>Funnet død</h3>
      <p>I august ble milliardæren Jeffrey Epstein funnet død i fengselet der han var innsatt, tiltalt for menneskehandel og seksuelle overgrep mot mindreårige. Epstein nektet straffskyld.</p>
      <p>
        <b>Samme måned hevdet Andrew at han aldri la merke til noe som skulle tilsi at Epstein var skyldig i det han var siktet for.</b>
      </p>
      <p>«Da jeg kjente ham, så jeg ham sjelden, antakelig ikke mer enn en eller to ganger i året. Jeg har bodd på flere av eiendommene hans. Jeg så, hørte eller mistenkte aldri noe av den oppførselen som seinere førte til hans arrestasjon og tiltale», skrev han i en uttalelse.</p>
      <p>Epstein omgikk også kjendiser som Bill Clinton og Donald Trump.</p>
    </article>
  </body>
</html>