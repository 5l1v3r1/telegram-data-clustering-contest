<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/viral-news/story-netherland-mein-mahaj-9-saal-kee-umar-mein-bachelors-degree-haasil-karega-laurent-astronaut-banane-ka-hai-sapna-2851848.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T01:35:11+00:00"/>
    <meta property="og:title" content="नीदरलैंड में महज 9 साल की उम्र में स्नातक की डिग्री हासिल करेगा लॉरेंट,अंतरिक्ष यात्री बनने का है सपना"/>
    <meta property="og:description" content="नीदरलैंड की राजधानी एम्स्टर्डम का नौ वर्षीय प्रतिभाशाली बच्चा लॉरेंट सिमंस आगामी दिसंबर में सबसे कम उम्र में स्नातक डिग्री हासिल करेगा। लॉरेंट एंधोवेन यूनिवर्सिटी ऑफ टेक्नोलॉजी से इलेक्ट्रिकल..."/>
  </head>
  <body>
    <article>
      <h1>नीदरलैंड में महज 9 साल की उम्र में स्नातक की डिग्री हासिल करेगा लॉरेंट,अंतरिक्ष यात्री बनने का है सपना</h1>
      <address><time datetime="2019-11-16T01:35:11+00:00">16 Nov 2019, 01:35</time> by <a rel="author">एजेंसी,एम्स्टर्डम</a></address>
      <p>नीदरलैंड की राजधानी एम्स्टर्डम का नौ वर्षीय प्रतिभाशाली बच्चा लॉरेंट सिमंस आगामी दिसंबर में सबसे कम उम्र में स्नातक डिग्री हासिल करेगा। लॉरेंट एंधोवेन यूनिवर्सिटी ऑफ टेक्नोलॉजी से इलेक्ट्रिकल इंजीनियरिंग में स्नातक कर रहे हैं। लॉरेंट अगले माह मात्र नौ महीने में अपनी पढ़ाई पूरी कर स्नातक हो जाएंगे।</p>
      <p>आइंस्टीन जैसे तेज दिमाग वाले लॉरेंट का आईक्यू स्तर 145 है। लॉरेंट को अभी से ही दुनिया की शीर्ष यूनिवर्सिटी परास्नातक की पढ़ाई के लिए बुला रही हैं। अंतरिक्ष यात्री या हार्ट सर्जन बनने का इरादा: आठ साल की उम्र में हाईस्कूल के कोर्स को 18 माह में पूरा करने वाले लॉरेंट को आशा है कि वह एक दिन अंतरिक्ष यात्री या हार्ट सर्जन बनेंगे। क्योंकि उनके दादा-दादी को हार्ट की समस्याएं हैं। लॉरेंट ने बताया कि वह आगे की पढ़ाई कैलिफोर्निया से करना चाहते हैं क्योंकि वहां का मौसम काफी अच्छा है। जबकि उनके पिता चाहते हैं कि वह यूके में अपनी पढ़ाई करे।</p>
      <p><b>रोबोटिक्स में पीएचडी करने की तैयारी में सिमंस-</b><br/>लॉरेंट के 37 वर्षीय दंत चिकित्सक पिता एलेक्जेंडर सिमंस ने कहा कि यूके में ऑक्सफोर्ड और कैम्ब्रिज जैसे प्रमुख संस्थान हैं और यह हमारे लिए बहुत सुविधाजनक होगा। एलेक्जेंडर ने बताया कि लॉरेंट कृत्रिम अंगों और रोबोटिक्स में पीएचडी करना चाहते हैं। उन्होंने कहा कि यह बहुत अच्छा होगा यदि वह ब्रिटेन में इसका अध्ययन करें।</p>
      <p><b>चार भाषाओं का जानकार-</b><br/>बेल्जियम में जन्में लॉरेंट को प्रतिभाशाली बच्चा कहा जाता है और उसकी तुलना अल्बर्ट आइंस्टीन और स्टीफन हॉकिंग से होती है। इसके साथ ही वह चार भाषाओं को बोल सकता है। एलेक्जेंडर और लॉरेंट की मां 29 वर्षीय लीडिया ने बताया कि पहली बार उसके दादा-दादी और अध्यापकों ने उसकी क्षमताओं को पहचाना था।</p>
      <p><b>पांच साल की पढ़ाई मात्र 12 माह में पूरी की-</b><br/>लॉरेंट ने चार साल की उम्र में स्कूल जाना शुरू किया और अपनी पांच साल की पढ़ाई को मात्र 12 महीने में पूरा कर लिया। लॉरेंट के वर्तमान शिक्षक ने दावा किया उनके अपने इतने लंबे करियर में मिले सबसे बुद्धिमान छात्र की तुलना में यह तीन गुना अधिक होशियार है। <br/> </p>
    </article>
  </body>
</html>