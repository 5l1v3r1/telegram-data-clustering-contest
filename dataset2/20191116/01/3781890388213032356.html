<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741792"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T01:00:00+00:00"/>
    <meta property="og:title" content="หลุมพรางมายา ตกปุ๊บเจ็บสะท้านหัวใจ"/>
    <meta property="og:description" content="'มาดามกุ๊งกิ๊ง' มาแล้วย่ะทุกคน พร้อมหรือยัง อยากเผือกหรือยัง ถ้าอยากเข้ามา มามะมาใกล้ๆ เดี๊ยนจะเล่าให้ฟัง"/>
  </head>
  <body>
    <article>
      <h1>หลุมพรางมายา ตกปุ๊บเจ็บสะท้านหัวใจ</h1>
      <address>
        <time datetime="2019-11-16T01:00:00+00:00">16 Nov 2019, 01:00</time>
      </address>
      <p>
        <b>"มาดามกุ๊งกิ๊ง" มาแล้วย่ะทุกคน พร้อมหรือยัง อยากเผือกหรือยัง ถ้าอยากเข้ามา มามะมาใกล้ๆ เดี๊ยนจะเล่าให้ฟัง</b>
      </p>
      <p>มอนิ่ง....เหล่าทาสของ <b>'มาดามกุ๊งกิ๊ง'</b> ทุกคน ร่ำรวยเงินทองความสุขตลอดสัปดาห์นะยะ คิดถึงเดี๊ยนไหมขอเสียงหน่อยยยย แหม...เสียงดังสนั่นเชียว โอเคหุบปากได้!<br/><br/>มาฟังเดี๊ยนเล่าดีกว่าเนอะ วันนี้เดี๊ยนคงต้องยกนิ้วและให้คำจำกัดความแซ่บเรื่องนี้อยู่ที่พริก 13 เม็ดซะแล้ว เพราะมันแซ่บจริงๆ และมันคือเรื่องราวของ <b>วงการมายา </b>เรานี่แหละ เรื่องจริงไม่อิงนิยายเลยย่ะ <br/><br/>เรื่องของเรื่อง...คือเดี๊ยนเล่าก่อนว่า เดี๋ยวนี้อ่ะ <b>นักข่าวบันเทิง</b> หรือ <b>ดารา</b> มันเป็นกันได้ง่ายๆ ง่ายยิ่งกว่าปอกปลาร้า เฮ้ย! ปลอกกล้วยใส่ปากอีก บางคนหากมีกระแสโดนๆ แค่ครั้งเดียวก็<b> </b><b>เกิด</b> แล้ว บางคนอยู่มานานไม่มีกระแส งานหด เงินหาย ก็หันมาพึ่งการ <b>สร้างกระแส</b> เพื่อเลี้ยงปากท้อง<br/><br/>เรื่องแบบนี้มันว่าไม่ได้เนอะ มันเป็นเรื่องของสังคม แม้เดี๊ยนจะอยู่ในวงการมายานี้มาชั่วโมงบินระดับกลางๆ ไม่เก่าแก่เป็นปูชนียวัตถุหรือปลาร้าค้างปี แต่เดี๊ยนก็สวย เซ็กซี่และเก๋าพอตัว พอรู้เรื่องลึก เรื่องลับและโมเมนต์การสร้างกระแสนี้ดีทีเดียว<br/><br/>เดี๊ยนเล่าก่อนว่า สมัยก่อนเวลาดาราจะมีกระแส ส่วนใหญ่มันเกิดจากนักข่าว <b>ไปจิก ไปตอด ไปซอก ไปซอน</b> ออกมาเพื่อนำมาแฉ มาเล่า แต่เดี๋ยวนี้ค่ะคุณ นักข่าวไม่ต้อง <b>ดาราสร้างเอง </b>เล่นเอง เล่าเองและถ้ารอดก็รอดเอง แต่ถ้าไม่รอดก็ปางตาย เพราะสมัยนี้นักสืบโซเซียลเขาเก่ง เขารู้หมดแหละว่าใครทำอะไรและเบื้องหลังคืออะไร ถ้าถูกแฉหรือจับโป๊ะได้แล้ว <b>หน้าด้าน </b>อยู่ต่อก็อยู่ หน้าบางก็ออกไปทำอย่างอื่น<br/><br/>ฟังต่อพอหมดยุคนักข่าวไปจิกข่าวมาเผยแพร่ หรือดาราสร้างข่าวเองแล้ว สมัยนี้มันยุคอะไรย่ะ ยุค 5.0 ไง เขาต้องรวดเร็ว แรง กระชับและมีประเด็นให้ตามต่อ มันถึงจะรอด<br/><br/>ทีนี้พอยุคสมัยมันเปลี่ยนไป สมองของดาราก็ใช่ว่าจะฟ่อลงแค่นั้น เพราะดาราสมัยนี้ฉลาดๆ กันทั้งนั้น แม้แต่อายุน้อยๆ ก็ยังฉลาดแกมโกงเลย ดังนั้นในวงการบันเทิงเขาถึงมีคติที่เหล่าดาราและนักข่าวเขาถือใช้มาตลอดอยู่ 2 คติคือ <b><i>"คุณอยู่เราอยู่ คุณตายเราตาย"</i></b> และ <b><i>"น้ำพึ่งเรือ เสือพึ่งป่า" </i></b>ซึ่งทั้งสองคติมันบอกชัดถึงความหมายอยู่ในตัวมันอยู่แล้ว อยู่ที่เลือกใช้มากกว่า<br/><br/>ปมที่เดี๊ยนจะเล่าคือสมัยนี้มันมีดาราหรือนักแสดงเขา <b>ไม่อยากหัก</b> กับนักข่าวและอยากให้นักข่าวได้ข่าวด้วย เป็นการปรับสมดุลในความสัมพันธ์ที่ดีมาก มันเลยเกิด<b> หลุมพราง </b>ของวงการมายาขึ้น<br/><br/>โดยหลุมพรางนี้มันเกิดจากดาราไปติดต่อนักข่าวที่สนิทสนม ชอบพอหรือที่เรียกว่าเลิฟกันอ่ะไว้ แล้วบอกว่าตนจะโพสต์หรือสร้างกระแสในเรื่องนี้นะ จะลงในโซเชียลแล้วจะรีบลบ พอนักข่าวแคปได้ก็ไปเป็นข่าว จากนั้นสำนักข่าวอื่นๆ เขาก็จะตามต่อและเป็นประเด็น พอเป็นประเด็นมันก็จะมีอิเวร อุ๊ย! อีเว้นท์ติดต่อมา มันก็จะ <b>win / win</b> ด้วยกันทั้งคู่ ดาราได้เงินได้กระแส ได้งาน นักข่าวได้ข่าว ได้คอนแน็คชั่น จะมีอะไรลงตัวกว่านี้ไม่มีแล้ว<br/><br/>แต่เพราะสังคมมันจะหยุดที่ 5.0 คงไม่ได้<b> หลุมพรางที่สอง</b> มันเลยเกิดขึ้นด้วยการใช้ <b>กฎหมาย</b> เข้าช่วย ฟังไม่ผิดค่ะคุณ เดี๊ยนพูดว่ากฎหมาย!<br/><br/>เรื่องของเรื่องคือมันเป็นภาคต่อที่เอื้อให้เกิดการ <b>ปรับ</b> โดยดาราจะใช้วิธีแรกและโพสต์ลงโซเชียล จากนั้นให้นักข่าวแคปและไป <b>ใส่โลโก้ </b>ของสำนักข่าวแบบลายน้ำ ใส่แบบเล็กๆ ซ่อนเอาไว้แบบที่ตาเปล่ามองแทบไม่เห็น<br/><br/>จากนั้นดาราจะลบโพสต์อย่างรวดเร็ว พอสำนักข่าวนั้นลงข่าวไป สำนักข่าวอื่นๆ ที่ <b>ไม่ได้ดูตาม้าตาเรือ </b>แอบเซฟภาพต้นฉบับไม่เจอ ก็จะแอบไปเอาภาพหลุมพรางนี้มาใช้ พอใช้ปุ๊บสำนักข่าวนี้ก็จะยื่นเรื่อง <b>ละเมิดลิขสิทธิ์รูปภาพ</b> ไปทันที<br/><br/>ถ้าเป็นสำนักข่าวไม่ดังไม่ใหญ่ก็จะเรียกค่าลิขสิทธิ์เบาๆ แต่ถ้าเป็นสำนักข่าวใหญ่ ก็จะเรียกค่าลิขสิทธิ์หลักล้าน <i>แม่เจ้า! มันแซ่บและฉลาดโคตรๆ เดี๊ยนยกนิ้วให้ </i><br/><br/>จริงๆ เดี๊ยนมองว่าเรื่องแบบนี้อ่ะเนอะมันเป็นเรื่องที่พูดยาก เดี๊ยนเองก็ต้องระวังเหมือนกันย่ะ เวลาจะไปเผือก จะไปสืบอะไร ในโซเชียลแต่ละที ต้องกรองแล้วกรองอีก <i>กรอง</i>...จนเดี๊ยนนี่แทบจะตาหลุด กลัวพลาดค่ะคุณ ไม่อยากจ่ายเงิน เงินไม่เยอะ ที่เยอะของเดี๊ยนมีอย่างเดียวเท่านั้นอ่ะ ความแหล(ฮา)<br/><br/>ดังนั้นเรื่องแบบนี้เดี๊ยนจะไม่เสี่ยง แต่เดี๊ยนจะอยู่สวยๆ บนบังลังก์ นั่งคอยป้อนข่าวแซ่บๆ ให้เหล่าทาสของเดี๊ยนกินเผือกและเดากันต่อตลอดไป จบ!<br/>..................................<br/>คอลัมน์ <b><mark>"มายาลั้ลลา"</mark></b><br/>โดย <b>"มาดามกุ๊งกิ๊ง"</b></p>
      <figure>
        <img src="https://www.dailynews.co.th/admin/upload/20191115/news_sdrBGNbnEP125329_533.jpg?v=20191118075?v=2416"/>
      </figure>
    </article>
  </body>
</html>