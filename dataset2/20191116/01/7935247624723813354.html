<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/devletin-varligini-hissettiren-hamle-15586yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T01:00:00+00:00"/>
    <meta property="og:title" content="Devletin varlığını hissettiren hamle"/>
    <meta property="og:description" content="31 Mart yerel seçimlerinin ardından Doğu ve Güneydoğu’daki kimi kentlerimizde İçişleri Bakanlığı’nın HDP’li..."/>
  </head>
  <body>
    <article>
      <h1>Devletin varlığını hissettiren hamle</h1>
      <address><time datetime="2019-11-16T01:00:00+00:00">16 Nov 2019, 01:00</time> by <a rel="author">İhsan Aydın</a></address>
      <p><b>31 Mart yerel seçimleri</b>nin ardından <b>Doğu </b>ve <b>Güneydoğu</b>’daki kimi kentlerimizde <b>İçişleri Bakanlığı</b>’nın <b>HDP</b>’li belediye başkanlarına görevden el çektirme haberlerini izliyorsunuzdur.</p>
      <p><b>Türkiye Cumhuriyeti</b> yasalarını ihlal edenlere devlet gücünü biraz geç de olsa muhakkak hissettiriyor.</p>
      <p>Halka hizmet etme götürme gibi asli vazifelerini bir kenara bırakıp,<b> b</b><b>ölücü terör örgütü</b>nden talimat alanlar, büyükşehir belediye başkanı da olsa bir bir görevden alınıyor.</p>
      <p><b>Mardin</b>’de <b>Diyarbakır</b>’da <b>Van </b>da artık il valileri büyükşehir belediye başkanlığına vekalet ediyor.</p>
      <p>Keza, kimi ilçelerde de durum böyle.</p>
      <p>İlçe belediye başkanları da görevden uzaklaştırılıyor. Dün bunlardan üçü daha güvenlik güçlerimizce gözaltına alındı ve haklarında soruşturma başlatıldı.</p>
      <p>Doğrusu da bu. <br/>Bunun demokrasiye aykırı bir yanı falan yok.</p>
      <p>Yasalara uygun görev yapan belediye başkanlarına kimse dokunmaz, dokunamaz.</p>
      <p>Kimsenin,<b> ‘Seçildim ben. Beni yüz binler seçti. İstediğim gibi davranırım’</b> deme hakkı yok.</p>
      <p>Bu yüzden, göreve gelir gelmez bölücü örgütün değirmenine su taşıyan <b>HDP</b>’li belediye başkanları suçları sabitleştikçe makamlarından uzaklaştırılıyor.</p>
      <p>Yerlerine il valileri ya da ilçe kaymakamları kayyum olarak görevlendiriliyor.</p>
      <p>Belediye imkanlarını ve kamu kaynaklarını bölücü örgüte hizmet için kullananları o koltuklarda oturmalarına kimse müsamaha gösteremez.</p>
      <p><b>İçişleri Bakanlığı</b> bunu yapıyor.</p>
      <p>Bakan<b> Süleyman Soylu</b> cesurca, devletin ve kanunların kendisine verdiği yetkiyi kullanarak bölücülük yapan belediye başkanlarının altından koltuklarını çekiyor.</p>
      <p>Şimdi hepsi <b>Türk yargısı</b>na hesap veriyor.</p>
      <p>Bunu, sanki suçsuz yere belediye başkanlarının görevden alındığı algısıyla yurtdışında ülkemizi şikayet edenler de var.</p>
      <p>Üstelik onlar da seçilmiş belediye başkanı.</p>
      <p>Ne olursa olsun, demokrasinin imkanlarını kullanıp ve yürürlükteki kanunlarla aykırı hareket edenlerin yaptıkları yanına kâr kalmamalı.</p>
      <p>Oysa, bölge halkı onlardan hizmet bekliyor.</p>
      <p>Temiz çevre, pırıl pırıl caddeler, sorunsuz toplu ulaşım, hijyenik su, şıkır şıkır işleyen bir altyapı kurmak varken, kimlik siyasetine girişen ve bölücülük yapanlar aslında o makamları hak etmiyorlar.</p>
      <p>İçişleri Bakanlığı’nın suçu sabit seçilmiş belediye başkanlarının yerine atadığı kayyumların bölgeye yaptığı hizmetler de ortada.</p>
      <p>Belediye bütçesi olması gereken yerlere harcandığında, bu kentlerin çehresi değişiyor.</p>
      <p>Son 10 senedir kayyumlar tarafından yönetilen kentlerde büyük bir değişim göze çarpıyor.</p>
      <p>Kayyumların ellerinde sihirli değnek yok ama bütçe verimli ve doğru yatırımlar için kullanıldığında halkın yaşam standardını yükselten eserler ortaya çıkıyor.</p>
      <p>Bu açıdan bölgede görev yapan <b>HDP</b>’li belediye başkanlarının bütün bunlardan bir ders çıkarmaları gerekiyor.</p>
      <p>Aksi halde, aynı şekilde bölücülük yapmaya ve suç işlemeye devam ettikleri müddetçe sığındıkları demokrasi kalkanı kendilerini koruyamayacak ve görevden el çektirileceklerdir.</p>
      <p>Seçilmişi sadece sandık yoluyla görevden uzaklaştırmak demokrasinin ana unsurudur.</p>
      <p>Ancak burada durum çok farklı.</p>
      <p> </p>
      <p>
        <b>Protokoller haftaya tamam</b>
      </p>
      <p> </p>
      <p>Müjdeyi dün ulusal bir televizyon kanalının canlı yayınına katılan <b>Bursa Büyükşehir Belediye Başkanı Alinur Aktaş</b> verdi.</p>
      <p>Demek ki, bakanların <b>Bursa</b> ziyaretlerinde verdiği sözler artık icraata geçiyor.</p>
      <p><b>Aktaş, </b>Bursa ziyaretinde <b>Gençlik ve Spor Bakanı </b><b>Mehmet Muharrem Kasapoğlu</b>’nun verdiği müjdelerin protokollerinin haftaya <b>Ankara</b>’da imzalanacağını açıkladı.</p>
      <p>Bakan Kasapoğlu’ndan <b>6 bin 550</b> nüfuslu <b>Harmancık</b>’ın da olduğu 17 ilçe için spor tesisi istediklerini ve spor salonundan futbol sahasına ve tenis kortlarına kadar değişik yatırımların bakanlıkça hayata geçirileceğini duyurdu.</p>
      <p>Bunlara ilişkin görüşmelerin <b>Ankara</b>’da bakanlık ve Büyükşehir bürokratları arasında sürdüğünü de hatırlattı.</p>
      <p>Keza <b>Çevre ve Şehircilik Bakanı Murat Kurum</b>’un tarih mirasın ortaya çıkarılması, kentsel dönüşüm kapsamında <b>2 bin 500</b> yeni konut ile 2 yeni millet bahçesi daha yapılması konusunda verdiği sözler için de hazırlık yapıldığını kaydetti.</p>
    </article>
  </body>
</html>