<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621729/%D9%BE%D8%A7%D8%B3%D8%AE-%D9%86%D9%85%D8%A7%DB%8C%D9%86%D8%AF%D9%87-%D8%A7%DB%8C%D8%B1%D8%A7%D9%86-%D8%A8%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D8%AF%D8%B1-%D9%86%D8%B4%D8%B3%D8%AA-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T01:57:00+00:00"/>
    <meta property="og:title" content="پاسخ نماینده ایران به اسرائیل در نشست سازمان ملل"/>
    <meta property="og:description" content="نماینده ایران در سازمان ملل گفت: ایجاد صلح پایدار در خاورمیانه صرفا با حل مسئله فلسطین از طریق پایان یافتن اشغالگری و ایجاد دولت مستقل فلسطینی به پایتختی بیت المقدس ممکن است."/>
  </head>
  <body>
    <article>
      <h1>پاسخ نماینده ایران به اسرائیل در نشست سازمان ملل</h1>
      <address>
        <time datetime="2019-11-16T01:57:00+00:00">16 Nov 2019, 01:57</time>
      </address>
      <p>
        <i>نماینده ایران در سازمان ملل گفت: ایجاد صلح پایدار در خاورمیانه صرفا با حل مسئله فلسطین از طریق پایان یافتن اشغالگری و ایجاد دولت مستقل فلسطینی به پایتختی بیت المقدس ممکن است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>همزمان با تداوم تجاوزات رژیم صهیونیستی به غزه و کشتار مردم بی دفاع آن و علیرغم مخالف هیات های آمریکا، کانادا و رژیم صهیونیستی، کمیته چهارم مجمع عمومی سازمان ملل متحد با تصویب قاطع هشت قطعنامه ضد اسرائیلی،‌ اقدامات این رژیم در نقض سیستماتیک حقوق بشر مردم فلسطین و کاربرد زور علیه شهروندان فلسطینی بویژه ساکنان نوار غزه که منجر به کشته و زخمی غیرنظامیان شده و نیز شهرک سازی در سرزمین های اشغالی از جمله در بیت المقدس شرقی و جولان ا شغالی را محکوم کرد.</p>
      <p>در این قطعنامه ها همچنین محاصره زمینی، هوایی و دریایی غزه، شهرک سازی در سرزمینهای اشغالی، ‌اقدامات تحریک آمیز شهرک نشینان علیه شهروندان فلسطینی در سرزمینهای اشغالی و نیز تخریب منازل و بازداشت های خودسرانه و زندانی کردن فلسطینی ها محکوم و بر بازگشت آوارگان فلسطینی به خانه و کاشانه خود، تاکید شده است.</p>
      <figure>
        <img src="https://aftabnews.ir/files/fa/news/1398/8/25/359732_213.jpg"/>
      </figure>
      <p>در قطعنامه مربوط به جولان سوریه، از رژیم صهیونیستی خواسته شده تا به قطعنامه های مصوب سازمان ملل در خصوص جولان عمل کرده و به اشغال این منطقه پایان دهد. همچنین رژیم صهیونیستی از اعطای حق شهروندی اسرائیل به ساکنان جولان سوریه منع شده است.</p>
      <p>در قطعنامه ای دیگر با اشاره به وضعیت اسفناک اجتماعی و اقتصادی آواراگان فلسطینی و نیز وضعیت شدیدا بحرانی آژانس امداد و کار سازمان ملل متحد (آنروا)، از تمامی کشورها، ‌آژانس های تخصصی و سازمان های غیردولتی درخواست شده است از تلاش ها و اقدامات آنروا در کمک رسانی به آوارگان فلسطینی حمایت نمایند. دراین رابطه، قطعنامه مربوط به ادامه فعالیت های این نهاد امدادرسانی با رای مثبت اکثریت اعضاء به تصویب رسید.</p>
      <p>در نشست مذکور، نماینده کشورمان در پاسخ به اتهامات نماینده رژیم صهیونیستی علیه کشورمان در حمایت از اقدامات جنبش حماس و سازمان جهاد اسلامی علیه آن رژیم طی سخنانی ضمن تشریح مواضع کشورمان در خصوص مساله فلسطین اظهار داشت: با تصویب قطعنامه های ارائه شده به کمیته، جامعه جهانی بار دیگر حمایت قاطع خود را مردم فلسطین و حق تعیین سرنوشت آنان اعلام و خواستار پاسخگویی رژیم صهیونیستی بدلیل جنایاتی که علیه مردم فلسطین از جمله زنان و کودکان مرتکب شده، شده است.</p>
      <p>وی تاکید کرد که از ابتدای آغاز تراژدی فلسطین، سازمان ملل متحد و دیگر سازمان های بین المللی و منطقه ای طرح ها و ابتکارات مختلفی را برای حل مساله فلسطین و کاهش آلام مردم این سرزمین ارائه کرده اند. تصویب قطعنامه های متعدد در محکومیت رژیم اشغالگر، ارائه طرح های و ابتکارات مختلف صلح و نیز ایجاد ماموریت های حقیقت یابی در این راستا بوده است. علیرغم این واقعیت، عدم پایبندی رژیم صهیونیستی که از سوی برخی قدرتها حمایت می شود، به حقوق و مقررات بین المللی، مانع دستیابی جامعه بین المللی به یک راه حل عادلانه برای این بحران شده است.</p>
      <p>وی افزود: جمهوری اسلامی ایران بر این باور است که پایان یافتن بیش از 7 دهه منازعه و درگیری در خاورمیانه و ایجاد صلح پایدار در این منطقه صرفا با حل مساله فلسطین از طریق پایان یافتن اشغالگری، برخورداری مردم فلسطین از حق تعیین سرنوشت، بازگشت آوراگان فلسطینی به سرزمین خود و ایجاد دولت مستقل فلسطینی به پایتختی بیت المقدس شریف ممکن خواهد بود.</p>
      <p>«بشار جعفری» سفیر سوریه نیز در این نشست ضمن استقبال از تصویب قطعنامه های ضد اسرائیلی بخصوص قطعنامه مربوط به جولان اشغالی، سیاست های رژیم صهیونیستی را علیه مردم فلسطین و سوریه محکوم و تاکید نمود که سوریه بلندی های جولان را چه از طریق گفتگو و چه با توسل به زور از اشغال رژیم اسرائیل آزاد خواهد نمود.</p>
      <p>«ریاض منصور» سفیر فلسطین نیز امروز را روزی تاریخی برای مردم فلسطین عنوان و از همه کشورهایی که به قطعنامه های مذکور رای مثبت داده اند قدردانی کرد.</p>
      <p>نماینده آمریکا نیز در سخنان خود با انتقاد از اقدامات سازمان ملل علیه اسرائیل خواستار محکومیت حماس و جهاد اسلامی به جای اسرائیل شد.</p>
    </article>
  </body>
</html>