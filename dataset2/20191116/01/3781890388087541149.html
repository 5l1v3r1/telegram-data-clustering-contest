<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741921"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T01:19:00+00:00"/>
    <meta property="og:title" content="สหรัฐ &quot;จะไม่อยู่เฉย&quot; ถ้าจีนใช้ทหารกับม็อบฮ่องกง"/>
    <meta property="og:description" content="รมว.กระทรวงการต่างประเทศสหรัฐกล่าวว่า รัฐบาลวอชิงตันกำลังประเมิน 'แนวทางทุกรูปแบบ' และประธานาธิบดีโดนัลด์ ทรัมป์ อาจใช้การตอบโต้ 'ที่แข็งกร้าวมากขึ้น' หากจีนใช้มาตรการทางทหารกับผู้ประท้วงในฮ่องกง"/>
  </head>
  <body>
    <article>
      <h1>สหรัฐ "จะไม่อยู่เฉย" ถ้าจีนใช้ทหารกับม็อบฮ่องกง</h1>
      <address>
        <time datetime="2019-11-16T01:19:00+00:00">16 Nov 2019, 01:19</time>
      </address>
      <p>
        <b>รมว.กระทรวงการต่างประเทศสหรัฐกล่าวว่า รัฐบาลวอชิงตันกำลังประเมิน "แนวทางทุกรูปแบบ" และประธานาธิบดีโดนัลด์ ทรัมป์ อาจใช้การตอบโต้ "ที่แข็งกร้าวมากขึ้น" หากจีนใช้มาตรการทางทหารกับผู้ประท้วงในฮ่องกง</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 15 พ.ย. ว่านายไมค์ ปอมเปโอ รมว.กระทรวงการต่างประเทศสหรัฐ กล่าวเมื่อวันศุกร์ เกี่ยวกับสถานการณ์ประท้วงในฮ่องกงที่ทวีความรุนแรงอย่างมากตั้งแต่ต้นสัปดาห์นี้ ว่าสิ่งที่รัฐบาลวอชิงตันกำลังเผชิญคือ "ความท้าทาย" จากพรรคคอมมิวนิสต์จีน ซึ่งดำเนินนโยบายต่อฮ่องกง "ไม่สอดคล้องกับที่สัญญากันไว้ก่อนหน้านี้" โดยไม่ได้ให้รายละเอียดว่า "คำมั่นสัญญา" หรือข้อตกลงระหว่างทั้งสองประเทศเรื่องฮ่องกงคืออะไร แต่กล่าวว่าสหรัฐหวังเป็นอย่างยิ่ง ในการที่จีนจะยึดมั่นและปฏิบัติตามหลักการหนึ่งประเทศ สองระบบ ซึ่งเป็นพื้นฐานในการบัญญัติกฎหมายทั้งหมดของ "เบสิกลอว์" ที่เปรียบเสมือนรัฐธรรมนูญของฮ่องกง<br/> </p>
      <figure>
        <iframe data-src="https://twitter.com/thehill/status/1195411179482562562?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_quKTMQIcko083411_533.jpg?v=20191116097?v=9602"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1195332982283751426?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อย่างไรก็ตาม ปอมเปโอกล่าวเป็นนัยว่า แม้รัฐบาลวอชิงตันยังคงเชื่อมั่นต่อแนวทางแก้ไขสถานการณ์ของจีน ซึ่งจะสามารถคลี่คลายความวุ่นวายในฮ่องกง "ด้วยกลยุทธ์ไม่รุนแรง" ที่อาจส่งผลให้ "ต้องมีผู้ได้รับบาดเจ็บบ้าง" แต่เขาไม่ปฏิเสธว่าสหรัฐกำลังพิจารณา "แนวทางทุกรูปแบบ" และประธานาธิบดีโดนัลด์ ทรัมป์ อาจตัดสินใจใช้มาตรการตอบโต้ "ที่แข็งกร้าวมากขึ้น" หากรัฐบาลปักกิ่งใช้มาตรการทางทหารจัดการกับผู้ประท้วง</p>
      <figure>
        <img src="https://www.dailynews.co.th/admin/upload/20191116/news_VBwobPuSIw083429_533.jpg?v=20191116097?v=1779"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1195364296097751040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195354480847527936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ในวันเดียวกัน นายเกิ่ง ส่วง โฆษกกระทรวงการต่างประเทศจีน กล่าวว่ารัฐบาลปักกิ่งพร้อมดำเนินการ "ทุกวิถีทางตามกรอบของกฎหมาย" เพื่อปกป้องอธิปไตยและบูรณภาพแห่งดินแดน พร้อมทั้งกล่าวถึงรายงานที่คณะกรรมาธิการทบทวนเศรษฐกิจและความปลอดภัยสหรัฐ-จีน ( ยูเอสซีซี ) เสนอแนะให้สภาคองเกรสระงับสิทธิพิเศษทางการค้าที่ฮ่องกงได้รับเมื่อปี 2535 หากรัฐบาลปักกิ่งระดมกำลังกองทัพปลดปล่อยประชาชน ( พีแอลเอ ) หรือกองกำลังตำรวจติดอาวุธประชาชน ( พีเอพี ) "รุกรานด้านอาวุธ" ต่อฮ่องกง ว่าเป็นรายงานที่ "เต็มไปด้วยอคติและไร้สาระ" เขาจึงไม่ขอเสียเวลาให้ความเห็นต่อเรื่องนี้<br/> </p>
      <figure>
        <iframe data-src="https://twitter.com/chloeleungys/status/1195036289462099978?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>กระนั้นโฆษกกระทรวงการต่างประเทศจีนกล่าวถึงเหตุการณ์ที่นางเทเรซา เฉิง เลขาธิการด้านยุติธรรมของคณะผู้บริหารฮ่องกง ถูกผู้ประท้วงฝ่ายต่อต้านหลายสิบคนรุมล้อมและมีการกระทบกระทั่งทางร่างกายกัน ระหว่างที่เธอเยือนกรุงลอนดอน เมื่อวันพฤหัสบดีที่ผ่านมา แม้เจ้าหน้าที่ของฮ่องกงสามารถฝ่าวงล้อมออกไปได้ในที่สุด แต่นายเกิ่ง ส่วง กล่าวว่าหากสหราชอาณาจักร "ยังไม่หยุดเติมเชื้อไฟ" เรื่องฮ่องกง "ระวังเปลวไฟนั้นจะกลับไปเผาไหม้ตัวเอง".<br/><br/><b>เครดิตภาพ : AP, REUTERS</b></p>
    </article>
  </body>
</html>