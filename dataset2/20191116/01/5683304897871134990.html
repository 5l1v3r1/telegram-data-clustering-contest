<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/16/uralungal-society-followup.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T01:48:00+00:00"/>
    <meta property="og:title" content="ഊരാളുങ്കലിന് ആപ് നൽകിയത് കെ–ഡിസ്ക് റിപ്പോർട്ട് തള്ളി"/>
    <meta property="og:description" content="കൊച്ചി∙ പൊലീസിന്റെ പാസ്പോർട്ട് വെരിഫിക്കേഷൻ ആപ്, ബ്ലോക്ചെയിൻ സാങ്കേതിക വിദ്യ ചേർത്തു പരിഷ്കരിക്കാൻ ഊരാളുങ്കൽ സഹകരണ സംഘത്തെ ഏൽപിച്ചത് സർക്കാർ.uralungal society.Kerala News. Malayalam News. Manorama Online"/>
  </head>
  <body>
    <article>
      <h1>ഊരാളുങ്കലിന് ആപ് നൽകിയത് കെ–ഡിസ്ക് റിപ്പോർട്ട് തള്ളി</h1>
      <address><time datetime="2019-11-16T01:48:00+00:00">16 Nov 2019, 01:48</time> by <a rel="author">കെ. ജയപ്രകാശ് ബാബു</a></address>
      <p>കൊച്ചി∙ പൊലീസിന്റെ പാസ്പോർട്ട് വെരിഫിക്കേഷൻ ആപ്, ബ്ലോക്ചെയിൻ സാങ്കേതിക വിദ്യ ചേർത്തു പരിഷ്കരിക്കാൻ ഊരാളുങ്കൽ സഹകരണ സംഘത്തെ ഏൽപിച്ചത് സർക്കാർ സ്ഥാപനമായ കെ–ഡിസ്ക്കിന്റെ പദ്ധതിയെ മറികടന്ന്. പാസ്പോർട്ട് വെരിഫിക്കേഷനു പൊലീസ് ഉപയോഗിക്കുന്ന ഇലക്ട്രോണിക് െവരിഫിക്കേഷൻ ഇന്റർഫെയ്സ് ഫോർ പാസ്പോർട്ട് (ഇ–വിഐപി) ബ്ലോക്ചെയിൻ ഉൾപ്പെടുത്തി പരിഷ്കരിക്കാമെന്ന നിർദേശം കെ–ഡിസ്ക് (കേരള ഡവലപ്മെന്റ് ആൻഡ് ഇന്നവേഷൻ സ്ട്രാറ്റജിക് കൗൺസിൽ) കഴിഞ്ഞ ഡിസംബറിലാണു ഡിജിപിക്കു സമർപ്പിച്ചത്. ഊരാളുങ്കൽ ആകട്ടെ ഇക്കൊല്ലം ജനുവരി 10ന് ആണു പദ്ധതി സമർപ്പിച്ചത്.</p>
      <p>ഡിജിപിയുടെ നിർദേശ പ്രകാരം പദ്ധതിക്കു വിദേശകാര്യ മന്ത്രാലയത്തിന്റെ അനുമതിയടക്കം നേടിയ കെ–ഡിസ്ക് വിശദമായ സാങ്കേതിക റിപ്പോർട്ട് കഴിഞ്ഞ മേയിൽ ഡിജിപിക്കു സമർപ്പിച്ചു. സ്റ്റാർട്ടപ്പുകൾ വഴി ഇ–വിഐപിയിൽ ബ്ലോക്ചെയിൻ സാങ്കേതിക വിദ്യ ഉൾപ്പെടുത്താമെന്ന നിർദേശമാണു റിപ്പോർട്ടിലുണ്ടായിരുന്നത്. ഇതുവഴി ചെലവു മൂന്നിലൊന്നായി കുറയുമെന്നു സൈബർ വിദഗ്ധർ പറയുന്നു. ഊരാളുങ്കലിന്റെ പദ്ധതി അംഗീകരിക്കുന്നതായി കെ‍–ഡിസ്ക്കിനെ കഴിഞ്ഞ മേയിൽ ഡിജിപി അറിയിക്കുകയായിരുന്നു.</p>
      <p>ബ്ലോക്ചെയിൻ സംബന്ധിച്ചു പൊലീസ് ആദ്യം ചർച്ച നടത്തിയതു കെ–ഡിസ്ക്കുമായാണെന്നു വ്യക്തമാണ്. തുടർന്നു കഴിഞ്ഞ ഫെബ്രുവരി 14ന് അന്നത്തെ പാലക്കാട് എസ്പി ദേബേഷ് കുമാർ ബെഹ്റയെ പദ്ധതിയുടെ നോഡൽ ഓഫിസറായി ഡിജിപി നിയോഗിക്കുകയും ചെയ്തിരുന്നു. ഇ–വിഐപിയുടെ സംസ്ഥാന നോഡൽ ഓഫിസറാണു ദേബേഷ് കുമാർ ബെഹ്റ. </p>
      <p>ബ്ലോക്ചെയിൻ സാങ്കേതിക വിദ്യ ചെലവേറിയതാണെന്നിരിക്കെ ടെൻഡർ വിളിക്കാതെയാണ് ഇതുവരെയുള്ള നടപടികളെല്ലാമെന്നതു ദുരൂഹമാണ്. സംസ്ഥാനമാകെ നടപ്പാക്കുമെന്നു പറയുന്ന പദ്ധതിയുടെ ചെലവ് ഇതുവരെ വെളിപ്പെടുത്തിയിട്ടില്ല. കൃഷിവകുപ്പിന്റേതടക്കം 4 പദ്ധതികളിൽ ബ്ലോക്ചെയിൻ സാങ്കേതിക വിദ്യ ഏർപ്പെടുത്തുന്നതു കെ–ഡിസ്ക്കാണ്.</p>
      <p><b>English Summary</b>: Uralungal society</p>
    </article>
  </body>
</html>