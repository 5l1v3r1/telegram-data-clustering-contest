<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/bez-emotsiya-samo-chista-statistika-pri-zhivkov-li-beshe-po-dobre-ili-sega_news709690.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-16T16:00:00+00:00"/>
    <meta property="og:title" content="Без емоция, само чиста статистика: При Живков ли беше по-добре или сега?"/>
    <meta property="og:description" content="Колко е живял и живее Стати, какви са били и какви са доходите и разходите"/>
  </head>
  <body>
    <article>
      <h1>Без емоция, само чиста статистика: При Живков ли беше по-добре или сега?</h1>
      <h2>Колко е живял и живее Стати, какви са били и какви са доходите и разходите</h2>
      <address>
        <time datetime="2019-11-16T16:00:00+00:00">16 Nov 2019, 16:00</time>
      </address>
      <p>https://blitz.bg/analizi-i-komentari/bez-emotsiya-samo-chista-statistika-pri-zhivkov-li-beshe-po-dobre-ili-sega_news709690.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573909173-43969-8dxbpcjbrgjyz0hzumzqdguwhyfwei-560x315-trim00600592.jpg"/>
      </figure>
      <p><b>Само 22 на сто от българите смятат, че твърдението "При Живков беше по-добре" не е вярно. Така поне излиза от провокативно изследване на „Галъп интернешънъл“, резултатите от което научихме тази седмица, пише "<a href="https://www.dw.com/bg/%D0%BA%D0%B0%D0%B7%D0%B2%D0%B0%D1%82-%D1%87%D0%B5-%D0%BF%D1%80%D0%B8-%D0%B6%D0%B8%D0%B2%D0%BA%D0%BE%D0%B2-%D0%B1%D0%B5%D1%88%D0%B5-%D0%BF%D0%BE-%D0%B4%D0%BE%D0%B1%D1%80%D0%B5-%D0%B4%D0%B0-%D0%B2%D0%B8%D0%B4%D0%B8%D0%BC/a-51270341">Дойче веле</a>". </b><br/><br/>Въпросното допитване тества отношението на българите към клишетата, загнездили се в колективното съзнание след 1989 година. <br/><br/>От изследването научихме и това: 45 на сто от анкетираните българи смятат, че по време на дългогодишното управление на Тодор Живков в България се е живеело по-добре, а 33% казват, че нямат мнение по този въпрос. И още: 54% смятат, че демокрацията ни е отнела много.<br/><br/>За целите на този текст нека да създадем един средностатистически хомункулус и да му вдъхнем живот с данните на Националния статистически институт и на Световната банка. Ще го наречем Стати. Той е едновременно дете, мъж и жена, учащ се, работещ и пенсионер. Тоест, неговият образ е представителен и за хората без собствени доходи.<br/><br/><b>Продължителност на живота</b><br/>През 1960 година Стати е доживял 69,25 години, през 1980 - 71,16 години, през 2000-та - 71,66 години, а през 2016 - 74,61 години. Тоест, днес Стати живее с 5 години повече, отколкото когато Живков започва да израства в кариерата си.<br/> <br/><b>Доходи и разходи</b><br/>През 1962 година Стати е имал годишен доход от 487 лева, от тях - 225 лева от заплата. На година е харчел 461 лева, от които 211 лева за храна. Статистиката не издава никакви детайли за доходите извън заплата и пенсия, но бързо става ясно, че нашият средностатистически българин едва ли е живял много добре, след като почти цялата му заплата отива за храна, за която е чакал на дълги опашки.<br/><br/>Към края на “зрелия социализъм” - през 1985 година, нашият герой вече се е позамогнал. Печели 1990 лева на година, от тях 1203 лева са от заплата. Харчи общо 1836 лева, а за да напълни хладилника си “Мраз”, са му необходими 752 лева.<br/><br/>След хиперинфлацията по Виденово време и деноминацията на парите при Иван Костов, през 1999 година Стати прави чудеса: има доход от 1502 лева, 629 лева от тях са от заплата, харчи 1301 лева, от които 1112 лева отиват за храна.<br/><br/>В наши дни, през 2018 година, общият годишен доход на Стати е 6013 лева. От тях той харчи 5772 лева, като за храна отиват 1714 лева.<br/><br/>Казано иначе: от статистическите данни излиза, че българите, според които при Живков е било супер, не са съвсем прави. Даже хич.<br/><br/>Разбира се, трябва да направим следното уточнение: както знаем от популярния виц, статистиката е наука, при която ако главата е във фурната, а краката във фризера, температурата на тялото се оказва съвсем нормална. И все пак - ето още интересни данни.<br/><br/><b>Днес българинът пътува в пъти повече</b><br/>1980-та е една от годините по време на соца, през които най-много българи са пътували извън страната - тогава цели 756 631 българи са били зад граница, като можем да се обзаложим, че повечето от тях са ходили в СССР. За сравнение - само през септември 2019 българите, пътували в чужбина по работа или като туристи, са били 653 570, като повече от половината са ходили в страни от ЕС.<br/><br/><b>Лъжливото усещане за сигурност</b><br/>Казват, че по време на соца българинът се чувствал много по-сигурен - за работата си, за бъдещето си, за своя живот и живота на децата си. Но не е било точно така - просто властите са създали такова възприятие. Благодарение на мощната пропаганда и липсата на свободни медии.<br/><br/>Едно време новините по единствената телевизия започваха с успехите на партията и на трудовите колективи, а днес слушаме и гледаме кървави подробности за инциденти с човешки жертви. Така се създава впечатление за все по-ожесточена война по пътищата на България. Но и това не е така.<br/><br/>Най-черната година по българските пътища е 1990-та. Тогава са загинали 1567 души. Десет години по-рано, през 1980, загиналите на пътя са 1066. А през 2017 година, според официалната статистика на МВР, жертвите на пътя са 682.<br/><br/>Като имаме предвид, че в наши дни регистрираните автомобили са около 3,5 милиона, а през 1973-та само 1 милион, можем да направим извода, че при соца смъртността на пътя е била в пъти по-голяма. И още един интересен извод от статистическите данни: със затварянето на индустриалните гиганти се е подобрило и качеството на въздуха.<br/><br/><b>А социалното неравенство?</b><br/>Преходът, който, според усещането на мнозина, сякаш никога няма да свърши, рязко разтвори ножицата на социалното неравенство. Особено ако за база за сравнение служи еднаквата бедност по време на соца.<br/><br/>По данни на Евростат, пpeз 2008 гoдинa paзлиĸaтa мeждy дoxoдитe нa нaй-бoгaтитe и нaй-бeднитe 20% oт нaceлeниeтo e 6,5 пъти. Πpeз 2017 гoдинa тази paзлиĸa вeчe е 8,2 пъти. За сравнение: сpeднaтa paзлиĸa зa Eвpoпeйcĸия cъюз e 5,2 пъти.<br/><br/>Накрая да кажем и това: за усещането, че днес сме много по-зле, вина носи същата тази пропаганда, която никога не си е тръгвала. Друга причина е липсата на знания за процесите и за истинските виновници. Да не забравяме и носталгията по отминалата младост. Според свидетели, дори Живков е казвал, че "вече нищо не е като едно време, дори шоколадът”.<br/><br/>Лошото е, че с тази своя носталгия възрастното поколение очевидно е създало сред младите погрешни представи за живота в НРБ. А тези погрешни представи по всяка вероятност ще окажат влияние върху решенията им в бъдеще. Като например за кого да гласуват.</p>
    </article>
  </body>
</html>