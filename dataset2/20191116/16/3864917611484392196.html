<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-sports/2819692-u-futbolistiv-ukraini-ta-serbii-pered-grou-rizni-strategii-sevcenko.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T16:05:00+00:00"/>
    <meta property="og:title" content="У футболістів України та Сербії перед грою різні стратегії - Шевченко"/>
    <meta property="og:description" content="У неділю, 17 листопада, на 51-тисячному стадіоні імені Райко Митича у Белграді пройде футбольний матч заключного туру групи В кваліфікації чемпіонату Європи 2020 року між національними збірними Сербії та України."/>
  </head>
  <body>
    <article>
      <h1>У футболістів України та Сербії перед грою різні стратегії - Шевченко</h1>
      <h2>У неділю, 17 листопада, на 51-тисячному стадіоні імені Райко Митича у Белграді пройде футбольний матч заключного туру групи В кваліфікації чемпіонату Європи 2020 року між національними збірними Сербії та України.</h2>
      <address>
        <time datetime="2019-11-16T16:05:00+00:00">16 Nov 2019, 16:05</time>
      </address>
      <p>Сьогодні на пресконференції у столиці Сербії головний тренер української команди Андрій Шевченко зазначив, що ця гра буде по-різному важливою для суперників, повідомляє Укрінформ.</p>
      <p>"Усі наші футболісти готуються до матчу. В тому числі й Коноплянка, у якого була невеличка температура.Ми добре знаємо збірну Сербії. Це добротна команда з хорошими виконавцями у складі. Нам важливо заробити очки, аби розуміти, на яке жеребкування фінальної частини Євро-2020 очікувати. У Сербії інше завдання: команда продовжує боротьбу за друге місце у групі. Загалом, завтра дві команди вийдуть на поле з різними завданнями і з різними стратегіями", - сказав Шевченко.</p>
      <p>Він також зазначив, що до фінальної частини чемпіонату Європи сподівається провести кілька контрольних поєдинків, в яких перевірить молодих виконавців.</p>
      <p>"До початку чемпіонату Європи ще багато часу. Багато чого може змінитися. Не бачу сенсу нині будувати плани, стратегію, - заявив тренер. - Дочекаємося жеребкування, а потім вже почнемо будувати плани. Однозначно проведемо кілька товариських матчів до початку Євро-2020. Надамо в них ігровий час молодим футболістам і тим, хто грав менше інших, щоб вони мали шанси проявити себе".</p>
      <blockquote>
        <b>Читайте також: </b>
        <a href="https://www.ukrinform.ua/rubric-sports/2818876-bukmekeri-dali-prognoz-na-futbolnij-matc-serbia-ukraina.html">Букмекери дали прогноз на футбольний матч Сербія - Україна</a>
      </blockquote>
      <p>Як інформувало агентство, українська команда достроково з першого місце гарантувала собі участь у фінальній стадії Євро-2020.</p>
      <p>Турнірне становище в квінтеті В: Україна - 19 очок (після 7-ми ігор), Португалія - ​​14 (7), Сербія - 13 (7), Люксембург - 11 (7), Литва - 1 (8).</p>
    </article>
  </body>
</html>