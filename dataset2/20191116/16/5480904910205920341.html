<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cyklokros-v-tabore-ovladl-van-der-poel-nash-udrzela-vedeni-ve-sp/1821548?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T16:00:00+00:00"/>
    <meta property="og:title" content="Cyklokros v Táboře ovládl Van der Poel, Nash udržela vedení ve SP"/>
    <meta property="og:description" content="Tábor - Závod Světového poháru cyklokrosařů v Táboře vyhrál favorizovaný Nizozemec Mathieu van der Poel. Nejlepší z Čechů Michael Boroš dojel dvaadvacátý, hned za ním skončil Jan Nesvadba. Mezi ženami byla Kateřina Nash osmnáctá, ale nadále vede celkové pořadí. Závod ovládly Nizozemky, vyhrála Annemarie Worstová. Jan Zatloukal skončil mezi juniory třetí."/>
  </head>
  <body>
    <article>
      <h1>Cyklokros v Táboře ovládl Van der Poel, Nash udržela vedení ve SP</h1>
      <address><time datetime="2019-11-16T16:00:00+00:00">16 Nov 2019, 16:00</time> by <a rel="author" href="http://www.ctk.cz/" target="_blank">ČTK</a></address>
      <p>Tábor - Závod Světového poháru cyklokrosařů v Táboře vyhrál favorizovaný Nizozemec Mathieu van der Poel. Nejlepší z Čechů Michael Boroš dojel dvaadvacátý, hned za ním skončil Jan Nesvadba. Mezi ženami byla Kateřina Nash osmnáctá, ale nadále vede celkové pořadí. Závod ovládly Nizozemky, vyhrála Annemarie Worstová. Jan Zatloukal skončil mezi juniory třetí.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1485630216_P201701280612601.jpg"/>
        </figure>
        <figure>
          <img src="https://i3.cn.cz/6/1573909216_P201911160323501.jpg"/>
        </figure>
        <figure>
          <img src="https://i3.cn.cz/6/1573909298_P201911160326701.jpg"/>
        </figure>
        <figure>
          <img src="https://i3.cn.cz/6/1573909388_P201911160328601.jpg"/>
        </figure>
        <figure>
          <img src="https://i3.cn.cz/6/1573909492_P201911160329901.jpg"/>
        </figure>
        <figure>
          <img src="https://i3.cn.cz/6/1573911305_P201911160354601.jpg"/>
        </figure>
        <figure>
          <img src="https://i3.cn.cz/6/1573911356_P201911160355401.jpg"/>
        </figure>
        <figure>
          <img src="https://i3.cn.cz/6/1573912911_P201911160378801.jpg"/>
        </figure>
        <figure>
          <img src="https://i3.cn.cz/6/1573915768_P201911160422401.jpg"/>
        </figure>
        <figure>
          <img src="https://i3.cn.cz/6/1573915876_P201911160424001.jpg"/>
        </figure>
        <figure>
          <img src="https://i3.cn.cz/6/1573916035_P201911160426801.jpg"/>
        </figure>
      </slideshow>
      <p>Čtyřiadvacetiletý Van der Poel se dokázal při své premiéře v tomto ročníku seriálu vypořádat s horší startovní pozicí i technickými potížemi, které měl ve třetím z osmi okruhů. Do té doby kontroloval dění v čele, ale po návštěvě depa nabral takřka půlminutové manko. Už v závěru pátého kola se však dotáhl na vedoucí trio, v němž byli Belgičané Eli Iserbyt s Michaelem Vanthourenhoutem a Nizozemec Lars van der Haar.</p>
      <p>Dvojnásobný mistr světa Van der Poel, jenž se prosazuje i v horských kolech a na silnici, v závěru předčil lídra celkového pořadí Eliho Iserbyta. Triumfem uctil památku francouzské cyklistické legendy a svého dědečka Raymonda Poulidora, jenž v noci na středu zemřel. Iserbyt dojel ve stejném čase jako vítěz. Třetí skončil Van der Haar.</p>
      <p>Borošovi závod nevyšel. Už po startu byl na konci dvacítky, z níž vypadl. A když se k ní opět přibližoval, zbrzdil ho defekt. Na vítěze ztratil přes čtyři minuty a zopakoval výsledek z Bernu. Šest sekund po něm dorazil do cíle Nesvadba, do třicítky se vešel ještě Tomáš Paprstka.</p>
      <p>"Rozhodně nejsem spokojený. Měl jsem nějaké technické problémy a hned v úvodu se to rozpojilo, navíc mě ještě postihl defekt. Znalost domácí trati mi dnes nijak nepomohla. Bylo to hodně uklouzané, ale pro všechny úplně stejné," řekl Boroš.</p>
      <p>Jednačtyřicetiletá Nash byla brzy po startu až patnáctá a nedokázala se na trati, kde v roce 2011 závod SP vyhrála, dostat v pořadí výš. Za vítěznou Worstovou zaostala téměř o tři minuty. Po vítězství, druhém a sedmém místě jde o její nejhorší umístění v této sezoně Světového poháru.</p>
      <p>Přesto zůstala v čele průběžného pořadí. Před Kanaďankou Maghalií Rochetteovou má náskok 21 bodů, třetí Američanka Kaitlin Keoughová ztrácí dalších 18 bodů. "Určitě jsem udělala pár chyb. Cítila jsem, že mi nejely nohy. I soustředění na závod bylo z mé strany horší," přiznala Nash.</p>
      <p>Nizozemky obsadily první čtyři místa. V čele s Worstovou jezdila dlouho Ceylin del Carmen Alvaradová, která byla nakonec o deset sekund druhá. Třetí skončila Yara Kastelijnová, čtvrtá Lucinda Brandová. Těsně za první dvacítkou dokončila závod Pavla Havlíková.</p>
      <p>Sedmnáctiletý Zatloukal se dočkal v elitním seriálu prvního umístění na stupních vítězů. Zvítězil Belgičan Thibau Nys, syn legendárního Svena Nyse. V kategorii do 23 let skončil Josef Jelínek šestnáctý.</p>
      <p>Zatloukal, jenž byl minulý víkend na mistrovství Evropy v Itálii třináctý, se prosadil na pódium díky nástupu v posledním z pěti okruhů, kdy nechal za zády Švýcara Daria Lilla a Belgičana Warda Huybse. Na vítězného Nyse ztratil 17 sekund.</p>
      <p>Nys navázal na triumf v boji o evropské medaile, druhý byl s mankem tří vteřin Ital Davide De Pretto. Z Čechů se do první dvacítky vešli ještě šestnáctý Matyáš Fiala a David Šulc, jenž dokončil závod hned za ním.</p>
      <p>Mezi muži do 23 let se z domácích závodníků do první desítky nikdo neprosadil. Jelínek ztratil na vítězného Thomase Meina přes minutu a půl.</p>
      <h4>Výsledky Světového poháru v cyklokrosu v Táboře</h4>
      <p><b>Muži elite (22,8 km): </b>1. Van der Poel (Niz.) 1:01:56, 2. Iserbyt (Belg.) stejný čas, 3. Van der Haar (Niz.) -12, 4. M. Vanthourenhout -42, 5. Toon Aerts (oba Belg.) -1:00, 6. Van Kessel (Niz.) -1:10, ...<b>22. Boroš</b> -4:06, <b>23. Nesvadba</b> -4:12, <b>30. Paprstka</b> -5:26, <b>40. Mayer</b> (všichni ČR) -6:11.</p>
      <p><b>Pořadí SP (po 4 z 9 závodů):</b> 1. Iserbyt 310, 2. Toon Aerts 265, 3. M. Vanthourenhout 238, ...31. Boroš 58, 34. Nesvadba 51, 55. Paprstka 21, 71. Mayer 11.</p>
      <p><b>Ženy - elite (14,3 km): </b>1. Worstová 44:45, 2. Alvaradová -10, 3. Kastelijnová -20, 4. Brandová (všechny Niz.) -23, 5. Arzuffiová (It.) -1:20, 6. Cantová (Belg.) -1:28, ...<b>18. Nash </b>-2:57, <b>21. Havlíková</b> -3:12, <b>30. Bajgerová</b> -5:26, <b>32. Ungermanová</b> -5:57, <b>35. Novotná</b> -6:09, <b>36. Janů</b> -6:35, <b>41. Bedrníková</b> -7:15, <b>42. Czeczinkarová</b> -7:31, <b>43. Švihálková</b> (všechny ČR) -7:43.</p>
      <p><b>Pořadí SP (po 4 z 9 závodů):</b> <b>1. Nash 231</b>, 2. Rochetteová (Kan.) 210, 3. Keoughová (USA) 192, ...36. Havlíková 58, 54. Ungermanová 32, 61. Bajgerová 21, 69. Švihálková 18.</p>
      <p><b>Muži do 23 let (17,1 km):</b> 1. Mein (Brit.) 48:39, 2. Kuhn (Švýc.) -11, 3. Benoist (Fr.) -13, ...16. Jelínek -1:38, 22. Říman -3:11, 25. J. Ťoupalík -3:40, 26. Hula -3:54, 29. Camrda -4:18, 32. Kunášek -4:55, 33. Bakus -5:08, 35. Vaníček -5:37, 36. Kučera -5:39, 38. Stloukal (všichni ČR) -1 kolo.</p>
      <p><b>Pořadí SP (po 2 z 7 závodů):</b> 1. Kuhn 110, 2. Kamp (Niz.) 85, 3. Benoist 85, ...15. Jelínek 30, 30. Říman 9, 34. J. Ťoupalík 6.</p>
      <p><b>Junioři (14,3 km):</b> 1. Nys (Belg.) 41:26, 2. De Pretto (It.) -3, <b>3. Zatloukal -17</b>, ...16. Fiala -1:13, 17. Šulc -1:30, 21. Bittner -2:03, 27. Stránský -2:26, 32. Dostál -3:00, 34. Jindřich -3:24, 37. Doležal -4:12, 40. Tlamka -4:42, 41. Vykydal -5:02, 48. Sporysch -8:28, M. Kopecky (všichni ČR) nedokončil.</p>
      <p><b>Pořadí SP (po 2 z 7 závodů):</b> 1. Nys 120, 2. Michels (Belg.) 76, 3. Lillo (Švýc.) 70,<b> 4. Zatloukal </b>65, ...17. Fiala 27, 18. Bittner 26, 20. Šulc 21.</p>
    </article>
  </body>
</html>