<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/marina-opominje-albanija-sanja-da-ostvari-veliku-pobedu-392929.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T16:02:00+00:00"/>
    <meta property="og:title" content="Marina opominje: ''Albanija sanja da ostvari veliku pobedu''"/>
    <meta property="og:description" content="Selektorka ženske košarkaške reprezentacije Srbije Marina Maljković rekla je danas da Albanija sanja da ostvari veliku pobedu na domaćem terenu, te da neće biti lako u Draču, gde njena ekipa mora da izbegne greške kakve je pravila na utakmici protiv Turske."/>
  </head>
  <body>
    <article>
      <h1>Marina opominje: ''Albanija sanja da ostvari veliku pobedu''</h1>
      <h2>Selektorka ženske košarkaške reprezentacije Srbije Marina Maljković rekla je danas da Albanija sanja da ostvari veliku pobedu na domaćem terenu, te da neće biti lako u Draču, gde njena ekipa mora da izbegne greške kakve je pravila na utakmici protiv Turske.</h2>
      <address><time datetime="2019-11-16T16:02:00+00:00">16 Nov 2019, 16:02</time> by <a rel="author">Beta</a></address>
      <p><b>Košarkašice Srbije</b> sutra od 16.00 u Draču igraju meč drugog kola kvalifikacija za Evropsko prvenstvo 2021. protiv reprezentacije Albanije.<br/><br/><i>"Albanija sanja da ostvari jednu veliku pobedu na domaćem terenu. Sasvim sigurno je da žele da to upravo bude protiv nas, jer bi to onda imalo mnogo veću draž",</i> rekla je <b>Maljković</b>, prenosi KSS.<br/><br/><i>"Mi na put idemo bez tri košarkašice koje su morale da idu na oporavak pred nastavak naporne sezone. To su Crvendakić, Bruks i Dabović. Na ovoj utakmici želim da pružim šansu mladjim košarkašicama, kako bi se dokazale. U svlačionici posle utakmice sa Turskom sam rekla da na utakmici protiv Albanije moramo da ispravimo sve greške koje smo imale protiv Turske",</i> rekla je Maljković.<br/><br/><b>Reprezentativka Srbije Maja Škorić</b> sa optimizmom čeka meč u Draču.<br/><br/><i>"Očekujem pobedu. Ne potcenjujemo protivnika i u svaku utakmicu ulazimo maksimalno ozbiljno. Ovo je meč koji treba da ispravi greške koje smo imali protiv Turske, pa da s pobedom i dobrim osećajem završimo ovo prvo okupljanje koje smo imale posle Evropskog prvenstva i da nas taj dobar osećaj dočeka u februaru kada se ponovo okupimo",</i> rekla je Maja Škorić.<br/><b><br/>Centar Srbije Tina Krajišnik</b> rekla je da je ekipa spremna za drugi meč prvog "prozora" kvalifikacija za EP.<br/><br/><i>"Očekujem mnogo bolju utakmicu, da odigramo kvalitetnije u odbrani, ono što je prepoznatljivo za nas. Borićemo se. Mislim da je ovo dobra provera pred ono što sledi, što je veoma bitno, a to su kvalifikacije za Olimpijske igre"</i>, kazala je ona.</p>
      <p>Izvor: Beta</p>
    </article>
  </body>
</html>