<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ipa-o-mploympergk-kata-toy-tramp-xekina-ekstrateia-gia-tis-proedrikes-ekloges-toy-2020/"/>
    <meta property="og:site_name" content="europost.gr"/>
    <meta property="article:published_time" content="2019-11-16T16:45:13+00:00"/>
    <meta property="og:title" content="ΗΠΑ: Ο Μπλούμπεργκ, κατά του Τραμπ, ξεκινά εκστρατεία για τις προεδρικές εκλογές του 2020!"/>
    <meta property="og:description" content="Διαφημίσεις εναντίον του Ντόναλντ Τραμπ σε τέσσερις αμφίρροπες Πολιτείες, χρηματοδοτεί ο δισεκατομμυριούχος Μάικλ Μπλούμπεργκ. Ο Μάικλ Μπλούμπεργκ, ο μεγιστάνας των μέσων ενημέρωσης που εξετάζει το ενδεχόμενο να διεκδικήσει το χρίσμα των Δημοκρατικών για την προεδρία των"/>
  </head>
  <body>
    <article>
      <h1>ΗΠΑ: Ο Μπλούμπεργκ, κατά του Τραμπ, ξεκινά εκστρατεία για τις προεδρικές εκλογές του 2020!</h1>
      <address>
        <time datetime="2019-11-16T16:45:13+00:00">16 Nov 2019, 16:45</time>
      </address>
      <p>Διαφημίσεις εναντίον του Ντόναλντ Τραμπ σε τέσσερις αμφίρροπες Πολιτείες, χρηματοδοτεί ο δισεκατομμυριούχος Μάικλ Μπλούμπεργκ.</p>
      <p>Ο Μάικλ Μπλούμπεργκ, ο μεγιστάνας των μέσων ενημέρωσης που εξετάζει το ενδεχόμενο να διεκδικήσει το χρίσμα των Δημοκρατικών για την προεδρία των ΗΠΑ, θα ξεκινήσει μια διαδικτυακή διαφημιστική εκστρατεία ύψους 100 εκατομμυρίων δολαρίων εναντίον του Ντόναλντ Τραμπ, όπως επιβεβαίωσε ένας σύμβουλός του.</p>
      <p>Ο Μπλούμπεργκ δεν έχει διευκρινίσει ακόμη αν θα είναι υποψήφιος για τις εκλογές του 2020. Έχει όμως λάβει την έγκριση για να κατέβει στις προκριματικές του Δημοκρατικού κόμματος σε δύο Πολιτείες. Ο μετριοπαθής, πρώην δήμαρχος της Νέας Υόρκης θα δυσκολευτεί πάντως να κερδίσει το χρίσμα απέναντι σε αντιπάλους που έχουν ξεκινήσει την προεκλογική εκστρατεία τους εδώ και μήνες.</p>
      <p>Οι διαδικτυακές διαφημίσεις που χρηματοδοτεί ο Μπλούμπεργκ δεν έχουν ξεκινήσει να προβάλλονται ακόμη. Αρχικά, θα προβληθούν σε τέσσερις Πολιτείες, την Αριζόνα, το Μίσιγκαν, την Πενσιλβάνια και το Ουισκόνσιν. Ο συνεργάτης του επιβεβαίωσε ότι θα προβληθούν κατά την περίοδο των προκριματικών, ανεξαρτήτως αν ο Μπλούμπεργκ αποφασίσει να θέσει υποψηφιότητα ή όχι.</p>
      <p>Οι τέσσερις Πολιτείες θεωρούνται αμφίρροπες. Ο Τραμπ τις είχε κερδίσει όλες το 2016.</p>
    </article>
  </body>
</html>