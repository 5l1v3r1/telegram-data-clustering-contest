<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/namesti-svateho-marka-je-po-zaplavach-pristupne-ohrozeni-ben/r~93ec043c089111eab259ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-16T16:37:05+00:00"/>
    <meta property="og:title" content="Náměstí Svatého Marka je po záplavách přístupné. Ohrožení Benátek ale trvá"/>
    <meta property="og:description" content="Turisté se procházeli po vyvýšeném chodníku a pořizovali si selfie na důkaz své přítomnosti v zaplaveném městě."/>
  </head>
  <body>
    <article>
      <h1>Náměstí Svatého Marka je po záplavách přístupné. Ohrožení Benátek ale trvá</h1>
      <address>
        <time datetime="2019-11-16T16:37:05+00:00">16 Nov 2019, 16:37</time>
      </address>
      <p>Benátky postihly tento týden největší záplavy od roku 1966, když v úterý večer vysoká voda dosáhla úrovně přes jeden a půl metru. Během středy voda opadla, ve čtvrtek ale opět stoupla.</p>
      <p>Zaplavena byla i významná památka bazilika svatého Marka, na stejnojmenném náměstí bylo v úterý večer přes metr vody. V poledne byla v Benátkách voda na úrovni něco málo přes metr nad hladinou moře. Muzea byla ale otevřena a do benátských kanálů se vrátila doprava.</p>
      <p>Italská vláda ve čtvrtek rozhodla vyhlásit v Benátkách stav nouze a na rychlé odstranění škod uvolnila asi půl miliardy korun. Je to zatím první finanční injekce, kterou historické město ze státní pokladny dostane, zdůraznil premiér.</p>
      <p>Podle starosty Brugnara záplavy způsobily škody předběžně za 25 a půl miliardy korun. Celková výše škod na soukromém i veřejném majetku a na kulturních památkách bude zjištěna, až voda ustoupí. Zatím je ale podle meteorologů předpověď spíš nepříznivá.</p>
      <p>Takzvaná vysoká voda (acqua alta) je benátský fenomén, kdy voda při přílivu někdy vystoupá velmi vysoko. Záplavy kvůli tomu město v benátské laguně zažívá od podzimu do jara poměrně často. Tento týden ale dosáhla vysoká voda výjimečné úrovně. Náměstí Svatého Marka patří k nejníže položeným místům v Benátkách.</p>
    </article>
  </body>
</html>