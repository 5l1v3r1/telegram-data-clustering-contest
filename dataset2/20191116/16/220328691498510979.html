<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/mneniya-analizi/yakhteniyat-barometr-na-svetovnata-ikonomika-406907.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T16:52:13+00:00"/>
    <meta property="og:title" content="Яхтеният барометър на световната икономика"/>
    <meta property="og:description" content="Богатството на милиардерите в света е намаляло с 4,3% до 8,5 трлн. долара миналата година"/>
  </head>
  <body>
    <article>
      <h1>Яхтеният барометър на световната икономика</h1>
      <address><time datetime="2019-11-16T16:52:13+00:00">16 Nov 2019, 16:52</time> by <a rel="author">Иван Ватахов</a></address>
      <p>Рязък спад в продажбите на луксозни яхти, за който се заговори в последните дни обезпокои съня не само на производителите на първокласни морски возила, но и на наблюдателите на процесите в световната икономика. Обикновено обект на обсъждане по лайфстайл страниците на вестници и уеб сайтове, сега яхтите се оказаха истински барометър за състоянието на глобалното икономическо развитие.</p>
      <p>Намалeният интерес на богаташите към луксозни возила показва, че светът е навлязъл в политическа нестабилност, коментира агенция „Блумбърг“, която първа съобщи за новия плавателен феномен. Според изданието SuperYacht Times за първите 9 медеца на годината производителите са продали само 102 яхти, докато през 2018 г. са продадени почти 2 пъти повече - 199. За останалите месеци до края на годината е малко вероятно да наваксате този резултат.</p>
      <p>Изданието, което е интервюирало експерти и анализатори, стига до извода, че причините за спада в продажбите на супермаркети могат да се търсят във Великобритания, предвид Brexit, в наченатата търговска война между САЩ и Китай, както и до и други развития, които разтърсиха икономическа стабилност. Да не говорим, че дори и богатите вече започнаха да се опасяват от новите климатични условия и глобалната заплаха.</p>
      <p>А защо точно яхтите могат да бъдат барометър на състоянието на икономиката? Защото богаташите харчат пари за тях, не за да  оцелеят, а от необходимостта да имат повече положителни  емоции. Същият барометър могат да бъдат още вечерите в скъпи гурме ресторанти с много звезди на „Мишлен“ или дори най-модерно осигурените пластични операции.</p>
      <p>На фона на десетките мрачни прогнози на световни анализатори и институции, малко вероятно е заможните да започнат скоро да купуват яхти. Особено догодина, когато изборите в САЩ ще затиснат всички останали събития. Може да не се харесва на много хора, но за момента именно Тръмп е този, който по своя уникален завъртя да по-бърз ход най-голямата икономика на планетата.</p>
      <p>
        <b>Богатите на кораба на обречените</b>
      </p>
      <p>Най-богатите хора в света са обеднели малко миналата година, тъй като политико-икономическите проблеми и нестабилните фондови пазари са свили богатството на милиардерите за първи път от 2015 г., сочи доклад на банката UBS и консултантската компания PriceWaterhouseCoopers.</p>
      <p>Богатството на милиардерите в света е намаляло с 4,3% до 8,5 трлн. долара миналата година, показва докладът. Рязък спад е отчетен в Китай, включително Хонконг, и в Азиатско-тихоокеанския регион като цяло.</p>
      <p>Частното богатство в Хонконг е намаляло с 4% през 2018 г. до 319,8 млрд. долара, а продължаващите месеци наред антиправителствени протести в града под китайско управление и навлизането на икономиката в рецесия помрачават перспективите тази година.</p>
      <p>Някои хонконгски магнати започнаха да местят личното си богатство в чужбина на фона на задълбочаването на притесненията заради протестите.</p>
      <p>Нетното богатство на най-богатите хора в Китай е намаляло с 12,8% в доларови изражения заради сътресенията на фондовите пазари, по-слабата местна валута и забавянето на растежа, сочи докладът. В резултат, заможни китайци отпаднаха от списъка на милиардерите.</p>
      <p>Въпреки спада Китай продължава да произвежда по един милиардер на всеки 2-2,5 дни, посочва в доклада ръководителят на отдела за клиенти с ултрависоко богатство Джоузеф Стадлър.</p>
      <p>В глобален план броят на милиардерите е намалял навсякъде с изключение на Северна и Южна Америка, където технологичните предприемачи са продължили да подкрепят редиците на най-богатите хора в САЩ.</p>
      <p>„Докладът показва устойчивостта на американската икономика“, където има 749 милиардери към края на 2018 г., казва Джон Матюс, ръководител на отдела за управление на частното богатство на UBS в САЩ.</p>
      <p>
        <b>Суперкорабите</b>
      </p>
      <p>Вероятно всички суперголеми кораби на света – от ранга на онези танкери-гиганти, които сме виждали по телевизия – ще са необходими за да транспортират в брой или в злато целия световен дълг – държавен и частен в момента. По информация на Международния валутен фонд (МВФ) акумулираният планетарен дълг е ударил рекордните 188 трилиона долара (188 с тринадесет нули отзад!). Зловещата цифра съобщи българката-председател на Фонда Кристалина Георгиева.</p>
      <p>И макар да призна, че основната част от натрупания дълг се дължи на частния сектор, тя  бе категорична, че показателят „държавен дълг в напредналите икономики е на ниво, на каквото не е било след Втората световна война“.</p>
      <p>"Националният дълг на развиващите се страни е на нивото, което за последно се наблюдава по време на дълговата криза през 80-те години. В страните с ниски доходи през последните пет години се наблюдава рязко увеличение на дълга", заяви шефката на МВФ.</p>
      <p>Георгиева припомни, че ръстът на световния дълг се дължи до голяма степен на финансовата криза от 2008 г., когато на частния сектор беше предоставена мащабна държавна подкрепа.</p>
      <p>Според ръководителя на МВФ развиващите се страни трябва да поддържат приемливо ниво на дълга, като обръщат повече внимание на инвестиционните проекти с висока степен на възвръщаемост. Това предполага и "увеличаване на отговорността на кредиторите, които трябва да оценят въздействието на новите заеми върху размера на дълга на кредитополучателя", заяви Георгиева.</p>
      <p>
        <b>Еврокораби</b>
      </p>
      <p>Европейската комисия попари всички очаквания, че островът на стабилността в света се нарича Европа. Тя намали прогнозите си за ръст в еврозоната. „Факт е, че вече не се очаква растежът да се поддържа през следващите две години, което е съществената промяна в сравнение с предходните прогнози и се основава на оценката, че много от характеристиките на глобалното забавяне са в сила“, заявиха от комисията в доста витиеват и предназначен само за специалистите документ, определян като есенна прогноза за икономиката на региона.</p>
      <p>Но дори и за неспециалистите е видно, че нарастването на напрежението в търговията, рекордните задлъжнялост и несигурност вече са нанесли трайни и непоправими щети върху международната търговия. И тук на дневен ред, в тесен смисъл за Европа, се появява най-тежкият проблем в най-новата история на Континента – Брекзит. Естествено и свързаната с него необходимост от установяване на нови правила за търговия във връзка с напускането на Евросъюза от Великобритания.</p>
      <p>В резултат на това Еврокомисията очаква икономиката на 19-те страни в еврозоната да отбележи ръст от 1,1% през тази и 1,2% през следващата година. За сравнение в предишните си прогнози ЕК очакваше ръст на еврозоната от 1,2% за тази и 1,5% за следващата година.</p>
      <p>ЕК не е самотна в негативните си очаквания, както видяхме от скорошната прогноза на МВФ в есенния доклад на Фонда за най-големите и развити световни икономики вече са в историята.</p>
      <p>МВФ прогнозира растеж на глобалната икономика от 3% през тази година, което е под заложената в юлския доклад прогноза за експанзия от 3,2% и доста под оценката за растеж с 3,5 на сто, направена в началото на годината. Това ще бъде най-слабият световен икономически растеж от световната финансова и икономическа криза през 2008 и 2009 година.</p>
      <p>За 2020 година МВФ намали с 0,1 процентни пункта очакванията си за глобалния икономически растеж до 3,4% от 3,5% през юли.</p>
      <p>МВФ отбеляза, че преките чуждестранни инвестиции зад граница от страна на развитите икономики са стигнали буквално до застой през 2018 година, след като през предишните години те се увеличиха средно с над 3% от глобалния БВП годишно, или с над 1,8 трилиона долара.</p>
      <p>За еврозоната МВФ е малко по-оптимистичен от Европейската комисия, но по-песимистичен сам за себе си, и очаква икономическият растеж да бъде 1,2% през тази и 1,4% през следващата година, като това е под юлските прогнози за растеж съответно с 1,3% и с 1,6 процента.</p>
      <p>Германският икономически растеж ще достигне през тази година едва 0,5% в сравнение с 0,7% при прогнозата през юли и 1,2% догодина, в сравнение с прогнозата от 1,7% през юли.</p>
      <p>
        <b>Българската лодка в плитки води</b>
      </p>
      <p>Може би няколко десетки са луксозните яхти на богати хора у нас, но интересът към водното возило едва ли има същия ефект на „барометър“ както при американските и други световни богаташи. Други са факторите, демонстриращи възхода и падението на родната икономика, и те са регулярни и дори банални по характер макро- и микропоказатели.</p>
      <p>ЕК увеличи прогнозата си за растеж на българската икономика още за тази година, като сега Брюксел предвижда нарастването на брутния вътрешен продукт (БВП) да достигне 3,6%. В лятната си прогноза ЕК смяташе, че ръстът ще бъде 3,3 процента.</p>
      <p>Европейската комисия обаче намалява прогнозата си за следващата година - от 3,4% до едва 3 на сто. През 2021 г. ни очаква ново забавяне на ръста до 2,9 процента.</p>
      <p>Икономическият растеж в България ще се забави и ще остане близо до потенциалния. Въпреки слабото външно търсене и повишената несигурност в чужбина, вътрешното търсене ще подкрепи растежа. Очаква се износът да расте умерено. Инфлацията ще намалее с намаляване на временните фактори и поевтиняване на петрола, коментират от Брюксел.</p>
      <p>След реален ръст на брутния вътрешен продукт от малко над 3% през 2018 г., растежът остана силен през първото полугодие на 2019 г., записвайки 1,1 процента и 0,9 процента повишение през първото и второто тримесечие съответно спрямо година по-рано.</p>
      <p> </p>
    </article>
  </body>
</html>