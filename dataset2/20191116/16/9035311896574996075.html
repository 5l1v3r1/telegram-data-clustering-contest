<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/iran-da-benzin-zamm-n-protesto-gosterileri-buyuyor-sircan-sehrindeki-eylemde-1-kisi-oldu"/>
    <meta property="og:site_name" content="euronews"/>
    <meta property="article:published_time" content="2019-11-16T16:54:31+00:00"/>
    <meta property="og:title" content="İran'da benzin zammını protesto gösterilerinde bir kişi öldü"/>
    <meta property="og:description" content="İran'da dün başlayan benzin zammını protesto gösterileri bugün de devam ederken, Kirman eyaletine bağlı Sircan şehrindeki eylemde 1 kişi öldü."/>
  </head>
  <body>
    <article>
      <h1>İran'da benzin zammını protesto gösterilerinde bir kişi öldü</h1>
      <address><time datetime="2019-11-16T16:54:31+00:00">16 Nov 2019, 16:54</time> by <a rel="author">Euronews </a></address>
      <p>İran'da dün başlayan benzin zammını protesto gösterileri bugün de devam ederken, Kirman eyaletine bağlı Sircan şehrindeki eylemde 1 kişi öldü.</p>
      <p>İranlı Öğrenciler Haber Ajansı ISNA'ya konuşan Sircan Valisi Muhammed Mahmudabadi, kentte gösterilerin barışçıl şekilde başladığını fakat bir grubun gösterileri provoke etmeye çalıştığını ve bir benzin istasyonunu tahrip ettiğini belirtti.</p>
      <p>Mahmudabadi, protestocuların, kentteki ana akaryakıt depolarına ulaşıp ateşe vermeye çalıştıklarını ancak güvenlik güçleriyle karşı karşıya kalınca geri çekildiklerini anlatarak, "Ne yazık ki bir kişi, bu olaylar sırasında hayatını kaybetti. Bu sırada birkaç kişi de yaralandı." ifadelerini kullandı.</p>
      <p>Hayatını kaybeden kişinin ölüm nedeninin Adli Tıp tarafından incelendiğini ifade eden Mahmudabadi, "Yaralıların da hangi şekilde yaralandığı soruşturuluyor. Güvenlik güçlerinin hiçbiri doğrudan ateş etme emri almadı ancak hassas akaryakıt depolarını korumak amacıyla havaya ateş açma talimatı almışlardı ve bunu da yaptılar." değerlendirmesinde bulundu.</p>
      <h3>İran’daki gösteriler yayılıyor</h3>
      <p>Yerel kaynaklardan alınan bilgilere göre, bugün ülkenin bir çok kentinde devam eden gösterilere bazı noktalarda güvenlik güçleri sert müdahale etti.</p>
      <p>Tebriz, Şiraz ve Huzistan gibi kentlerde güvenlik güçlerinin sert müdahaleleri sonucu arbede yaşanırken, Tahran'daki gösterilerde bazı sürücüler ana yollarda kontak kapatarak trafiği durdurdu.</p>
      <p>Göstericiler, "Hakkımızı alırız zilleti kabul etmeyiz" şeklinde sloganlar attı. Hürremabad, İlam, Kum, Senendeç, Kazvin ve Şahrud kentlerinde de halk benzine yapılan zammı protesto etti.</p>
      <p>İran devlet televizyonu da ülkenin güneybatısındaki Huzistan eyaletine bağlı Hürremşehr kentinde dün gece benzin zammını protesto eden kalabalığın üzerine "kimliği belirsiz ve şüpheli" kişilerce ateş açılması sonucu yaralananlar olduğunu duyurdu.</p>
      <figure>
        <img src="https://static.euronews.com/articles/stories/04/30/40/94/808x546_cmsv2_6d5aab79-0fc0-52ee-afc7-fae2bc671947-4304094.jpg"/>
        <figcaption>AFP</figcaption>
      </figure>
      <h3>Gösteriler neden başladı ?</h3>
      <p>Öte yandan Ahvaz kentinde düzenlenen gösterilerde de bir banka şubesi ve kamu mallarının ateşe verildiği belirtildi.</p>
      <p>İran'da devlet tarafından sübvanse edilen benzinin litresi, aylık 60 litreye kadar bin tümenden (50 kuruş) bin 500 tümene yükseltilmişti. Araç başına bir ay içinde 60 litreden fazla benzin alınması halinde benzinin litre fiyatı 3 bin tümene çıkartılmıştı.</p>
      <p>Ahvaz, Hürremşehr, Bircend, Meşhed, Geçsaran, Sircan, Bender Abbas, İsfahan ve Şiraz kentlerinde halk, dün benzine yapılan zamma karşı yine gösteriler düzenlemişti.</p>
      <ul>
        <li>
          <a href="https://tr.euronews.com/2017/12/31/iran-da-protestolar-dorduncu-gunune-girdi">İran'da protestolar dördüncü gününe girdi</a>
        </li>
        <li>
          <a href="https://tr.euronews.com/2017/12/29/iran-da-halk-protestolari-suruyor">İran'da halk protestoları sürüyor</a>
        </li>
        <li>
          <a href="https://tr.euronews.com/2019/09/10/iran-da-kadinlara-stadyum-yasagini-protesto-edip-kendini-yakan-genc-kiz-yasama-veda-etti">İran'da kadınlara stadyum yasağını protesto edip kendini yakan genç kız yaşama veda etti</a>
        </li>
        <li>
          <h4>
            <a href="https://tr.euronews.com/2018/01/02/iran-daki-protestolar-ne-anlama-geliyor-">İran'daki protestolar ne anlama geliyor?</a>
          </h4>
        </li>
      </ul>
    </article>
  </body>
</html>