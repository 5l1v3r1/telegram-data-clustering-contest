<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/svetoven-futbol/naslednikt-koyto-lichno-uli-khones-si-izbra_443301.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-16T16:00:00+00:00"/>
    <meta property="og:title" content="Наследникът, който лично Ули Хьонес си избра"/>
    <meta property="og:description" content="Пътят на Херберт Хайнер от бащината месарница до върха на управлението на две германски икони"/>
  </head>
  <body>
    <article>
      <h1>Наследникът, който лично Ули Хьонес си избра</h1>
      <h2>Пътят на Херберт Хайнер от бащината месарница до върха на управлението на две германски икони</h2>
      <address>
        <time datetime="2019-11-16T16:00:00+00:00">16 Nov 2019, 16:00</time>
      </address>
      <figure>
        <img src="https://static.blitz.bg/documents/thumbnails/sport/780/201911/15739027881.jpg"/>
      </figure>
      <p>Херберт Хайнер беше избран за президент на Байерн. Това стана по време на Общото събрание на акционерите и членовете на клуба в петък. Така 65-годишният Хайнер беше определен за наследник на Ули Хьонес, който още през август категорично беше обявил, че няма да се кандидатира за нов мандат. След 49 години и 61 спечелени трофеи като футболист, мениджър и президент 67-годишният Хьонес напусна клуба, който собственоръчно превърна в световен гранд.</p>
      <p>Новият президент не е непознато име в Байерн. Той е член на Надзорния съвет на баварците от 2002 година, а в периода 14 март – 8 септември 2014 г. временно заемаше президентския пост. През това време Хьонес беше в затвора заради данъчни измами.</p>
      <figure>
        <img src="http://static.blitz.bg/documents/editor/15739033683eb073.jpg"/>
      </figure>
      <p>Кой обаче е новият №1 в управлението на германския футболен гранд. Херберт Хайнер е роден на 3 юли 1954 г. в Дорнванг. Той е вторият от тримата синове в семейството. Всички работят в месарницата на баща им, където майката се занимава със счетоводните книги. Интересното е, че в тази част от живота си Херберт повтаря личната история на Ули Хьонес, който също е работил в семейната месарница. В момента семейният месарски магазин (<i>на снимката вдясно</i>) е даден под наем на фирма от същия бранш, но там все още се продава салам леберкез по рецептата на Хайнер-баща.</p>
      <figure>
        <img src="http://static.blitz.bg/documents/editor/1573903408d4549a.jpg"/>
      </figure>
      <p>Херберт и по-малкият му брат Валтер опитват да станат професионални футболисти. Валтер (<i>на снимката вляво</i>) дори частично постига мечтата си. През 1981 година играе за Мюнхен 1860 в Бундеслигата, където капитан на отбора е Руди Фьолер. Най-малкият от братята се подвизава като либеро, но успява да се наложи при „лъвовете“. Най-големият от тримата братя – Ото, става учител. Херберт Хайнер се пробва във футбола в нискоразредни отбори. В ролята на нападател на Динголфинг печели шампионата на Долна Бавария през 1976 г., а след това с Отеринг, където играе като крило, достига до участие в първия кръг на Купата на Германия.</p>
      <figure>
        <img src="http://static.blitz.bg/documents/editor/1573903447e447bb.jpg"/>
      </figure>
      <p>Виждайки, че няма бъдеще като футболист, той завършва „Бизнес администрация“ в университета в Лондсхут. Докато следва, управлява собствена кръчма, където се запознава със съпругата си Ангелика. Двамата са семейство от 30 години и им се раждат две дъщери. След като получава дипломата си през 1979 г., започва работа в мултинационалната компания „Проктър енд Гембъл“. През 1987 г. Херберт се мести в „Адидас“, където получава мениджърска позиция. Десет години по-късно вече е член на Изпълкома на популярната марка за спортна екипировка, а през 2001 г. става председател на Изпълкома.</p>
      <figure>
        <img src="http://static.blitz.bg/documents/editor/157390347274eb30.jpg"/>
      </figure>
      <p>В продължение на дълги години ръководи международна компания с 55 000 служители и 110 подразделения. За този период „Адидас“ покачва стойността си цели 12 пъти – от 3 милиарда евро на 36 милиарда. Продажбите скачат от 6 на 19 милиарда годишно, а печалбата нараства от 200 милиона евро на един милиард. През 2016 г. Херберг Хайнер напуска „Адидас“ по собствено желание. 15 години той управлява фирмата. Само основателят Ади Даслер е бил начело за по-дълъг период.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - най-голямото разнообразие от пазари! (18+)</b>
        </a>
      </p>
      <p>През 2002 година по негово настояване компанията за спортна екипировка купува 10% от акциите на Байерн. Така „Адидас“ се превръща в първия акционер на футболния клуб и създава финансовата база за строежа на „Алианц Арена“. Оттогава Хайнер става част от Надзорния съвет на баварците. Това е като сбъдната мечта за Херберт, който от дете е фен на Байерн. През 2006 г. обаче идва големия семеен удар по Хайнер. По-малката му дъщеря – Катрин, умира на 23-годишна възраст от пулмонарен емболизъм.</p>
      <figure>
        <img src="http://static.blitz.bg/documents/editor/1573903508f40270.jpg"/>
      </figure>
      <p>Ули Хьонес тогава оказва значителна морална подкрепа на семейството в тежкия момент. През годините двамата с Херберт Хайнер за изградили добро приятелство. Затова не е изненада, че Хьонес не само посочи Хайнер за свой временен заместник, докато беше в затвора, а след това и за свой наследник след оттеглянето си от президентския пост на Байерн. Трябва да се отбележи, че Херберт беше един от първите, които посетиха футболната легенда зад решетките и в продължение на шест месеца беше сред най-честите му гости в затвора.</p>
      <p>„Херберт винаги ме е защитавал публично. С това, което сме преживели заедно, нищо не може да застане между нас. Ние сме по-скоро братя, отколкото приятели. Нищо не може да застане между нас, независимо от обстоятелствата“, твърди Ули Хьонес за отношенията си със своя наследник в Байерн.</p>
      <p>„Приятел, с когото дори моменти на слабост и проливането на сълзи са като божи дар“, допълва Херберт Хайнер.</p>
      <p>Успехите в бизнеса на Хайнер не остават незабелязани. През 2005 г. е обявен за Предприемач на годината. Година по-късно взима германската „Имидж награда“. През 2010 г. е обявен за Мениджър на годината. От 2008 г. е носител на Германски кръст на честта, а от 2010 г. на Баварския орден на честта. През 2014 и 2015 г. попада в Топ 100 на изпълнителните директори в света.</p>
      <p>Когато през октомври 2016 г. напуска „Адидас“, е организиран специален футболен мач в негова чест на стадион „Ади Даслер“ в Херцогенауерах. Въпреки че по време на срещата изважда рамото си, Херберт Хайнер доиграва двубоя. Малко преди края бележи дузпа за победата на своя отбор с 4:2. Хората, които са работили с него в компанията за спортни стоки, го описват като целеустремен, изискващ, честен, отборен играч с голямо сърце и огромна страст към спорта. Единствените критики, които могат да се чуят за него е странната позиция на „Адидас“ във връзка с огромните скандали във ФИФА в началото на 21 век, а германската компания е един от най-големите спонсори на световната футболна централа по това време.<br/><b>Веселин РУСИНОВ, БЛИЦ СПОРТ</b></p>
    </article>
  </body>
</html>