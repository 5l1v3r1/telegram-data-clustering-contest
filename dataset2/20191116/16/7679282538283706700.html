<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-winter-latest-fashion-trend-crop-blazer-2852978.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T16:44:09+00:00"/>
    <meta property="og:title" content="सर्दियों का नया चलन क्रॉप्ड ब्लेजर, सबसे पॉपुलर फैशन ट्रेंड"/>
    <meta property="og:description" content="कुछ तो बात है क्रॉप्ड ब्लेजर में कि हर तीसरी अभिनेत्री इन दिनों इसे पहन कर इतराती नजर आ रही है। आम लड़कियों के वार्डरोब में भी यह तेजी से जगह बना रहा है। इस चलन के बारे में जानते हैं फैशन विशेषज्ञों..."/>
  </head>
  <body>
    <article>
      <h1>सर्दियों का नया चलन क्रॉप्ड ब्लेजर, सबसे पॉपुलर फैशन ट्रेंड</h1>
      <address><time datetime="2019-11-16T16:44:09+00:00">16 Nov 2019, 16:44</time> by <a rel="author">लाइव हिन्दुस्तान टीम ,नई दिल्ली</a></address>
      <p>कुछ तो बात है क्रॉप्ड ब्लेजर में कि हर तीसरी अभिनेत्री इन दिनों इसे पहन कर इतराती नजर आ रही है। आम लड़कियों के वार्डरोब में भी यह तेजी से जगह बना रहा है। इस चलन के बारे में जानते हैं फैशन विशेषज्ञों की राय-<br/>क्रॉप्ड परिधानों का जिक्र हो, तो सबसे पहले याद आते हैं क्रॉप्ड टॉप। पर अब इस लिस्ट में क्रॉप्ड ब्लेजर का नाम भी शामिल हो गया है। फैशन डिजाइनर दिया राजवीर कहती हैं, ‘क्रॉप्ड ब्लेजर वैसे तो औपचारिक होते हैं, पर ये बेहद ग्लैमरस और अल्हड़ लगते हैं।’ वहीं फैशन डिजाइनर हेमंत लेकोनेट इस बारे में कहते हैं, ‘ओवरसाइज्ड यानी अपने साइज से बड़े ब्लेजर के बाद अब क्रॉप्ड यानी लंबाई में छोटे ब्लेजर का चलन आया है। यह बेहद ताजगी भरा बदलाव है।’ डिजाइनर अर्पिता मेहता का मानना है कि क्रॉप्ड ब्लेजर को सही तरह से स्टाइल करना थोड़ा जटिल है पर अगर आपने इस चलन को ठीक तरह से अपना लिया, तो आपके अंदाज के सब कायल हो जाएगे।’ अपने वॉर्डरोब में कितने तरह के क्रॉप्ड ब्लेजर रखना चाहिए? इसके जवाब में वह कहती हैं, ‘मैं दो तरह के क्रॉप्ड ब्लेजर रखना पसंद करती हूं- पहला, कढ़ाई वाला और दूसरा, फॉर्मल लुक वाला  क्रॉप्ड ब्लेजर।’</p>
      <p><b>सही फिटिंग है जरूरी</b><br/>क्रॉप्ड ब्लेजर खरीदने से पहले कुछ बातों को अच्छी तरह समझ लिया जाए तो बेहतर होगा। डिजाइनर ईशानी जायसवाल कहती हैं, ‘क्रॉप्ड ब्लेजर में फिटिंग सही होना बेहद अहम है। यह एक चुनौती की तरह है। फिटिंग सही न होने पर आपका लुक खराब हो सकता है।’ वहीं डिजाइनर राहुल मिश्रा का मानना है कि क्रॉप्ड ब्लेजर के रंग का चयन अपने व्यक्तित्व के हिसाब से ही करना चाहिए। वह कहते हैं, ‘आप चाहें तो गहरे चमकदार रंगों वाला क्रॉप्ड ब्लेजर चुनें या पेस्टल रंगों वाला।’</p>
      <p><b>स्टाइलिंग का कमाल</b><br/>ज्यादातर गैर-परंपरागत परिधानों की तरह क्रॉप्ड ब्लेजर के मामले में भी सही स्टाइलिंग बेहद जरूरी है। इसके साथ सही एक्सेसरीज, ट्राउजर/स्कर्ट पहन कर आप भीड़ में सबसे स्टाइलिश नजर आ सकती हैं। डिजाइनर पायल जैन कहती हैं, ‘क्रॉप्ड ब्लेजर को पुरुषों की कॉलर वाली शर्ट, लिनेन शर्ट, कैमिसॉल, टी-शर्ट या ब्लाउज के साथ पहना जा सकता है। मुख्य बात यह है कि आकर्षण का केंद्र ब्लेजर ही होना चाहिए।’<br/>इस बारे में डिजाइनर हेमंत कहते हैं, ‘क्रॉप्ड ब्लेजर सबसे ज्यादा अच्छे तब लगते हैं, जब इन्हें, इनसे मेल खाते किसी परिधान के साथ पहना जाए। ब्लेजर के रंग से मेल खाते लोअर वियर के साथ इसे पहनें।’                                      </p>
    </article>
  </body>
</html>