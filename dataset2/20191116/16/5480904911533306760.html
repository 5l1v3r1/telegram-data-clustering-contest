<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cnn-babis-kazi-mnoha-cechum-vyroci-sametove-revoluce/1821857?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T16:17:00+00:00"/>
    <meta property="og:title" content="CNN: Babiš kazí mnoha Čechům výročí sametové revoluce"/>
    <meta property="og:description" content="Washington/Berlín/Praha - Nedělní výročí sametové revoluce bude mít pro mnoho Čechů hořkosladkou příchuť. Tři desítky let po pádu komunistického režimu si lidé připomínají dramatický historický okamžik na pozadí obvinění potvrzených soudem, že jejich premiér spolupracoval s komunistickou Státní bezpečností. Uvedla to dnes v komentáři ke shromáždění na pražské Letenské pláni americká televize CNN."/>
  </head>
  <body>
    <article>
      <h1>CNN: Babiš kazí mnoha Čechům výročí sametové revoluce</h1>
      <address><time datetime="2019-11-16T16:17:00+00:00">16 Nov 2019, 16:17</time> by <a rel="author" href="http://www.ctk.cz/" target="_blank">ČTK</a></address>
      <p>Washington/Berlín/Praha - Nedělní výročí sametové revoluce bude mít pro mnoho Čechů hořkosladkou příchuť. Tři desítky let po pádu komunistického režimu si lidé připomínají dramatický historický okamžik na pozadí obvinění potvrzených soudem, že jejich premiér spolupracoval s komunistickou Státní bezpečností. Uvedla to dnes v komentáři ke shromáždění na pražské Letenské pláni americká televize CNN.</p>
      <slideshow>
        <figure>
          <img src="https://i3.cn.cz/6/1573922263_P201911160517101.jpg"/>
        </figure>
        <figure>
          <img src="https://i3.cn.cz/6/1573919549_P201911160478001.jpg"/>
        </figure>
        <figure>
          <img src="https://i3.cn.cz/6/1573919567_P201911160478301.jpg"/>
        </figure>
        <figure>
          <img src="https://i3.cn.cz/6/1573919013_P201911160470601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3167">Fotogalerie: Protesty hnutí Milion chvilek pro demokracii</a>
        </figcaption>
      </slideshow>
      <p>Demonstranti žádají rezignaci Andreje Babiše, konstatuje televizní kanál, který připomíná, že organizátoři z Milionu chvilek pro demokracii v minulých měsících uspořádali největší protesty od roku 1989. CNN uvádí, že i když mnoho Čechů s Babišem nesouhlasí a chce jeho odchod, premiér má i mnoho stoupenců. "Jeho populistická politika zahrnuje rozhodné odmítnutí návrhů Evropské unie na migrační kvóty. Byl jedním ze čtyř státníků, kteří v červnu odmítli návrh EU na snížení škodlivých emisí," konstatuje CNN.</p>
      <p>V listopadu 1989 kráčeli Češi v ulicích s požadavkem na ukončení 40 let vlády komunistů. Teď někteří v České republice protestují znova, píše na svém webu německá rozhlasová stanice Deutsche Welle. "Časy se změnily, ale motivace je podobná," dodává.</p>
      <p>Euforie listopadových dob se vytrácí. Mnoho Čechů jde znovu do ulic, tentokrát nikoli na protest proti vládě jedné strany, ale kvůli tomu, že politici s kořeny v předlistopadovém systému jsou znovu na vrcholu, píše se v článku, který upozorňuje na údajnou Babišovu spolupráci s StB a podporu komunistů, na níž je závislá jeho menšinové vláda.</p>
      <p>"Chceme, aby si lidé pamatovali sametovou revoluci. Další revoluci neděláme, chceme chránit to, co se podařilo v roce 1989," citovala německá stanice jednoho z organizátorů dnešní demonstrace Benjamina Rolla.</p>
      <p>O demonstraci na Letenské pláni v Praze píší i světové tiskové agentury. Americká AP uvedla, že je to druhý velký protest proti Babišovi, kterého demonstranti považují za hrozbu pro demokracii a český právní systém.</p>
      <p>Německá DPA píše o statisícové účasti a "trvalém konfliktu zájmů multimiliardáře Babiše". "Mnoho Čechů si dnes klade otázku: co se pokazilo od sametové revoluce? Věřili, že se zbohatnutím se lidé automaticky stanou lepšími, ale to je mimo realitu," řekl německé agentuře biskup Václav Malý.</p>
      <p>Podle agentury Reuters se dnes na Letenské pláni shromáždilo čtvrt milionu Čechů "proti předsedovi vlády a prezidentovi z obavy, že chtějí omezit demokracii". Agentura poznamenává, že Babiš a jeho populistická strana ANO jsou v Česku zdaleka nejpopulárnější, ale také nejvíce rozdělující silou. Babiš i prezident Miloš Zeman se podle Reuters oslav 30. výročí sametové revoluce spíše straní.</p>
    </article>
  </body>
</html>