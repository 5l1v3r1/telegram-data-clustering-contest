<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/nemca-potovala-po-sloveniji-ko-sta-se-na-smrt-prestrasila-249025"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T16:39:00+00:00"/>
    <meta property="og:title" content="Nemca potovala po Sloveniji, ko sta se na smrt prestrašila"/>
    <meta property="og:description" content="KOPER – Na policijski postaji na Kozini se je oglasil nemški par in policistu naznanil kršitev cestnoprometnih predpisov, ki naj bi jih storil voznik tovornega vozila registrskih oznak s koprskega..."/>
  </head>
  <body>
    <article>
      <h1>Nemca potovala po Sloveniji, ko sta se na smrt prestrašila</h1>
      <h2>Voznik tovornjaka je ogrožal številne udeležence v prometu. Nemca sta odkorakala na policijo in ga prijavila.</h2>
      <address><time datetime="2019-11-16T16:39:00+00:00">16 Nov 2019, 16:39</time> by <a rel="author">N. Č.</a></address>
      <p>KOPER – Na policijski postaji na Kozini se je oglasil nemški par in policistu naznanil kršitev cestnoprometnih predpisov, ki naj bi jih storil voznik tovornega vozila registrskih oznak s koprskega območja. Dogajalo se je septembra.<br/><br/>Policisti so na podlagi zbranih obvestil in dokazov ugotovili, da je voznik tovornega vozila na regionalni cesti vozil od Kozine proti Kačiškemu klancu. Ko je dohitel pred seboj vozeči osebni avtomobil, ki ga je vozil prijavitelj prekrška, je najprej prehiteval njegovo vozilo, čeprav smerno vozišče za vožnjo vozil v nasprotni smeri ni bilo prosto v dolžini, ki je potrebna za prehitevanje.</p>
      <h3>Divjal po cesti in ogrožal promet</h3>
      <p>V trenutku prehitevanja je iz nasprotne smeri oziroma iz smeri Divače pripeljal voznik osebnega avtomobila neznanih registrskih oznak, ki se je moral umakniti ob desni rob vozišča, da je preprečil trčenje s tovornim vozilom. Pri tem pa je voznik tovornega vozila zapeljal desno in s tem ogrožal še dva voznika motornih koles, ki sta vozila pred njim v isti smeri.<br/><br/>Prekršek voznika tovornega vozila je posnela tudi kamera, ki je bila serijsko vgrajena na vetrobranskem steklu osebnega vozila prijavitelja.<br/><br/>Policisti so v fazi izpeljave prekrškovnega postopka ugotovili, da je tovorno vozilo v lasti pravne osebe z območja Obale, ki je bila že večkrat obravnavana kot odgovorna za kršitve cestnoprometnih predpisov. Po pridobljenih podatkih o kršitelju pa bodo proti vozniku izpeljali hitri postopek z izdajo odločbe o prekršku, saj je z opisanim dejanjem voznik tovornega vozila kršil določila 7. točke 1. odstavka 52. člena in storil prekršek po 5. odstavku 52. člena ZPrCP.</p>
    </article>
  </body>
</html>