<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/shiv-sena-accuses-bjp-of-horse-trading-attempts"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-16T16:19:00+00:00"/>
    <meta property="og:title" content="മഹാരാഷ്ട്രയിൽ രാഷ്ട്രപതി ഭരണത്തിന്റെ തണലിൽ ബി.ജെ.പി രാഷ്ട്രീയ കുതിരക്കച്ചവടം നടത്താൻ ശ്രമിക്കുന്നു: ശിവസേന"/>
    <meta property="og:description" content="മുംബൈ: മഹാരാഷ്ട്രയിൽ രാഷ്ട്രപതി ഭരണത്തിന്റെ തണലിൽ ബി.ജെ.പി രാഷ്ട്രീയ കുതിരക്കച്ചവടം നടത്തി അധികാരത്തിൽ തിരിച്ചുവരാനുള്ള ശ്രമമാണ് നടത്തുന്നതെന്ന ആരോപണവുമായി ശിവസേന. പാർട്ടി മുഖപ്പത്രമായ സാമനയിൽ പ്രസിദ്ധീകരിച്ച മുഖപ്രസംഗത്തിലാണ് മുൻ സഖ്യകക്ഷിയ്ക്കെതിരെ ശിവസേന കടുത്ത വിമർശനമുന്നയിച്ചത്...."/>
  </head>
  <body>
    <article>
      <h1>മഹാരാഷ്ട്രയിൽ രാഷ്ട്രപതി ഭരണത്തിന്റെ തണലിൽ ബി.ജെ.പി രാഷ്ട്രീയ കുതിരക്കച്ചവടം നടത്താൻ ശ്രമിക്കുന്നു: ശിവസേന</h1>
      <address><time datetime="2019-11-16T16:19:00+00:00">16 Nov 2019, 16:19</time> by <a rel="author" href="http://anweshanam.com/author/veena" target="_blank">veena</a></address>
      <p>മുംബൈ: മഹാരാഷ്ട്രയിൽ രാഷ്ട്രപതി ഭരണത്തിന്റെ തണലിൽ ബി.ജെ.പി രാഷ്ട്രീയ കുതിരക്കച്ചവടം നടത്തി അധികാരത്തിൽ തിരിച്ചുവരാനുള്ള ശ്രമമാണ് നടത്തുന്നതെന്ന ആരോപണവുമായി ശിവസേന. പാർട്ടി മുഖപ്പത്രമായ സാമനയിൽ പ്രസിദ്ധീകരിച്ച മുഖപ്രസംഗത്തിലാണ് മുൻ സഖ്യകക്ഷിയ്ക്കെതിരെ ശിവസേന കടുത്ത വിമർശനമുന്നയിച്ചത്. ബി.ജെ.പിയ്ക്ക് 119 എം.എൽ.എമാരുടെ (14 സ്വതന്ത്രർ ഉൾപ്പടെ) പിന്തുണയുണ്ടെന്ന ബി.ജെ.പി അധ്യക്ഷൻ അമിത് ഷാ ഉൾപ്പടെയുള്ളവരുടെ പ്രസ്താവനകൾക്കുള്ള മറുപടിയാണ് ലേഖനം. </p>
      <p>ഇപ്പോൾ ബി.ജെ.പി അധികാരത്തിൽ വരും എന്ന് പറയുന്നവർ നേരത്തെ ഗവർണറെ കണ്ട് തങ്ങൾക്ക് ഭൂരിപക്ഷമില്ലെന്ന് വ്യക്തമാക്കിയിട്ടുള്ളതാണെന്ന് മുഖപ്രസംഗം ചൂണ്ടിക്കാട്ടുന്നു. ഈ ആഴ്ച ആദ്യം ബി.ജെ.പിയെ ഗവർണർ സർക്കാർ രൂപീകരിക്കാൻ ക്ഷണിച്ചപ്പോൾ തങ്ങൾക്ക് അതിനുള്ള ഭൂരിപക്ഷമില്ലെന്ന് ബി.ജെ.പി നേതാക്കൾ പറഞ്ഞിരുന്നു രാഷ്ട്രപതി ഭരണത്തിന്റെ തണലിൽ എങ്ങനെയാണ് ബി.ജെ.പിയ്ക്ക് മുൻപ് ഇല്ലാതിരുന്ന ഭൂരിപക്ഷം ഉണ്ടായതെന്നും മുഖപ്രസംഗത്തിൽ ചോദിക്കുന്നു.  </p>
      <p>സംസ്ഥാനത്തെ രാഷ്ട്രീയ സാഹചര്യത്തെ ക്രിക്കറ്റ് കളിയോട് ഉപമിച്ച കേന്ദ്രമന്ത്രി നിധിൻ ഗഡ്കരിയെയും മുഖപ്രസംഗത്തിൽ ശിവസേന പരിഹസിക്കുന്നു. ക്രിക്കറ്റിലും രാഷ്രീയത്തിലും എന്തും സംഭവിക്കാമെന്നും ചിലപ്പോൾ നമ്മൾ കരുതുന്നതിലും അപ്പുറത്താകും ഫലമെന്നുമുള്ള ഗഡ്കരിയുടെ പരാമർശത്തിനും ലേഖനം വെറുതെ വിടുന്നില്ല. ഈ കളിയിൽ ബി.ജെ.പി ഒത്തുകളിച്ച് വിജയിക്കാൻ ശ്രമിക്കുകയാണെന്നായിരുന്നു മറുപടി.  </p>
      <p>288 അംഗ നിയമസഭയിൽ 105 അംഗങ്ങളുള്ള ബിജപിയാണ് ഏറ്റവും വലിയ ഒറ്റക്കക്ഷി. വലിയ കക്ഷിയായ ശിവസേനയ്ക്ക് 56 അംഗങ്ങളും എൻസിപിക്ക് 54 അംഗങ്ങളുമാണുള്ളത്. കോൺഗ്രസിന് 44 അംഗങ്ങളാണുള്ളത്. ആദ്യ മൂന്ന് കക്ഷികളെയും ഗവർണർ സർക്കാർ രൂപീകരിക്കാനായി ക്ഷണിച്ചിരുന്നെങ്കിലും ആർക്കും ഭൂരിപക്ഷം തെളിയിക്കാനാവാത്തതിനാൽ സംസ്ഥാനത്ത് രാഷ്ട്രപതി ഭരണം ഏർപ്പെടുത്തിയിരുന്നു.  </p>
    </article>
  </body>
</html>