<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/v_ofisi_prezydenta_obgovoryly_rozrobku_zakonoproektiv_yaki_vyrishuyut_problemy_kryminalnogo_peresliduvannya_uchasnykiv_atooos_330901.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T16:43:00+00:00"/>
    <meta property="og:title" content="В Офісі Президента обговорили розробку законопроектів, які вирішують проблеми кримінального переслідування учасників АТО/ООС"/>
    <meta property="og:description" content="В Офісі Президента відбулася нарада, присвячена обговоренню питань розробки законопроектів, що вирішують проблеми кримінального переслідування добровольців – учасників бойових дій на Донбасі. Про це інформує прес-служба глави держави."/>
  </head>
  <body>
    <article>
      <h1>В Офісі Президента обговорили розробку законопроектів, які вирішують проблеми кримінального переслідування учасників АТО/ООС</h1>
      <h2>В Офісі Президента відбулася нарада, присвячена обговоренню питань розробки законопроектів, що вирішують проблеми кримінального переслідування добровольців – учасників бойових дій на Донбасі. Про це інформує прес-служба глави держави.</h2>
      <address>
        <time datetime="2019-11-16T16:43:00+00:00">16 Nov 2019, 16:43</time>
      </address>
      <p>Доброволець батальйону «Айдар» Євген Дикий зазначив, що ці законопроекти мають встановити правовий статус подій на сході України та осіб, які брали в них участь, а також врегулювати питання амністії добровольців.</p>
      <p>За його словами, дії добровольців та інших військовослужбовців, за які їх судять, можна розділити на три групи. Перша – це дії людей, які були правильними та законними в умовах бойової обстановки, але розглядаються в судах за законами мирного часу.</p>
      <p>«Оскільки не було ані воєнного, ані надзвичайного стану, справи розглядаються на загальних підставах. Ця проблема вирішується законом, який має врегулювати правовий статус цих подій, їхніх учасників та декриміналізувати дії, що є правильними за законами воєнного часу», – зазначив він.</p>
      <p>Друга група – незначні правопорушення. Для таких випадків має бути розроблений законопроект про амністію.</p>
      <p>«Третя група – це тяжкі злочини, які караються в умовах як мирного, так і воєнного часу», – сказав Євген Дикий.</p>
      <p>Водночас він наголосив, що залишається проблема неупередженості слідства та суду під час розгляду цього типу справ щодо добровольців.</p>
      <p>«Частина справ розглядається не з метою пошуку істини, а задля помсти добровольцям з боку сепаратистськи налаштованих місцевих правоохоронців. У таких випадках можна запропонувати зміну територіальної підсудності та підслідності», – сказав Євген Дикий.</p>
      <p>Голова Комітету Верховної Ради з питань соціальної політики та захисту прав ветеранів Галина Третьякова зазначила, що у цих законопроектах слід чітко визначити, хто має потрапляти під амністію, та особливості застосовування воєнного законодавства у мирний час.</p>
      <p>Голова підкомітету Комітету Верховної Ради з питань соціальної політики та захисту прав ветеранів Анатолій Остапенко повідомив, що законопроект № 2045-1 про надання офіційного статусу учасника бойових дій членам добровольчих формувань уже опрацьовано для розгляду в другому читанні.</p>
      <p>«Частково це вирішить питання надання статусу особам, які захищали нашу батьківщину у складі добровольчих об’єднань», – сказав Анатолій Остапенко.</p>
      <p>Голова Комітету Верховної Ради з питань правоохоронної діяльності Денис Монастирський закликав окреслити терміни роботи над законопроектами, які вирішують проблеми кримінального переслідування учасників АТО/ООС.</p>
      <p>Представник уповноваженого Верховної Ради з прав людини Андрій Мамалига зазначив, що доволі часто провадження стосовно добровольців розглядаються суддями з Донецької та Луганської областей, які відвідують окуповані території.</p>
      <p>«Очікувати від них об’єктивності не доводиться. Тому вирішення цього питання на часі. Треба, щоб ці справи розглядалися та розслідувалися поза межами Донецької та Луганської областей», – сказав Андрій Мамалига.</p>
      <p>Представник Служби зовнішньої розвідки Василь Вовк підтримав пропозицію щодо розробки відповідних законопроектів.</p>
      <p>«Я готовий долучитися до цієї роботи», – сказав Василь Вовк.</p>
      <p>Голова Комітету визволення політв’язнів, правозахисниця Тетяна Близнюк наголосила на важливості вирішення проблеми раніше засуджених добровольців та активістів.</p>
      <p>«Люди, яких ми захищаємо, майже всі є ветеранами як з добровольчих підрозділів, так і з підрозділів МВС та ЗСУ. Ситуація кричуща. Дуже важливо збиратися та вирішувати це питання. Люди роками перебувають під вартою. Необхідний більш дієвий контакт з генпрокурором, щоб прокурори могли піти нам назустріч і змінити запобіжні заходи тим добровольцям, патріотам, які понад два роки перебувають під вартою», – сказала Тетяна Близнюк. </p>
      <p>Адвокати добровольців і громадських активістів передали представнику Генеральної прокуратури України матеріали проваджень, відкритих щодо їхніх підзахисних.</p>
      <p>Учасники наради вирішили створити робочу групу для підготовки законопроектів, що вирішать проблеми кримінального переслідування добровольців. До її складу ввійшли: доброволець Євген Дикий, представник Служби зовнішньої розвідки Василь Вовк, представники Комітету з питань соціальної політики та захисту прав ветеранів, а також громадської організації «Юридична сотня».</p>
    </article>
  </body>
</html>