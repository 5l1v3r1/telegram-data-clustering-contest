<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/197594/mani-sti-fylaki-60xronos-gia-sexoyaliki-kakopoiisi-11xronis"/>
    <meta property="og:site_name" content="CNN.gr"/>
    <meta property="article:published_time" content="2019-11-16T16:05:54+00:00"/>
    <meta property="og:title" content="Μάνη: Στη φυλακή 60χρονος για σεξουαλική κακοποίηση 11χρονης"/>
    <meta property="og:description" content="Σε συνολική ποινή καθείρξεως 15 ετών καταδικάσθηκε, το βράδυ της Πέμπτης, από το Μεικτό Ορκωτό Δικαστήριο Γυθείου, ένας 60χρονος αλλοδαπός που διέμενε στη..."/>
  </head>
  <body>
    <article>
      <h1>Μάνη: Στη φυλακή 60χρονος για σεξουαλική κακοποίηση 11χρονης</h1>
      <h2>Σε συνολική ποινή καθείρξεως 15 ετών καταδικάσθηκε, το βράδυ της Πέμπτης, από το Μεικτό Ορκωτό Δικαστήριο Γυθείου, ένας 60χρονος αλλοδαπός που διέμενε στη μεσσηνιακή Μάνη και ο οποίος ασελγούσε σε μια 11χρονη, με την οικογένεια της οποίας διατηρούσε φιλικές σχέσεις εμπιστοσύνης.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:05 , 16 November 2019</p>
      <p>Σύμφωνα με το <a href="https://www.tharrosnews.gr/news/content/%CE%BA%CE%AC%CE%B8%CE%B5%CE%B9%CF%81%CE%BE%CE%B7-15-%CE%B5%CF%84%CF%8E%CE%BD-%CF%83%CE%B5-60%CF%87%CF%81%CE%BF%CE%BD%CE%BF-%CE%B3%CE%B9%CE%B1-%CE%B2%CE%B9%CE%B1%CF%83%CE%BC%CF%8C-%CE%BA%CE%B1%CE%B9-%CE%B1%CF%83%CE%AD%CE%BB%CE%B3%CE%B5%CE%B9%CE%B1-%CF%83%CE%B5-11%CF%87%CF%81%CE%BF%CE%BD%CE%B7-%CF%83%CF%84%CE%B7-%CE%BC%CE%B5%CF%83%CF%83%CE%B7%CE%BD%CE%B9%CE%B1%CE%BA%CE%AE-%CE%BC%CE%AC%CE%BD%CE%B7">tharrosnews.gr, </a>το δικαστήριο, το οποίο συνεδρίασε κεκλεισμένων των θυρών, αναγνώρισε στον κατηγορούμενο το <b>ελαφρυντικό του σύννομου βίου,</b> όμως αρνήθηκε να δώσει αναστέλλουσα δύναμη στην έφεσή του και έτσι οδηγήθηκε στις φυλακές μιας και <b>ήταν ελεύθερος με περιοριστικούς όρους.</b></p>
      <p>Ο 60χρονος που<b> αρνήθηκε τις κατηγορίες,</b> κρίθηκε ένοχος για βιασμό (τετελεσμένο και σε απόπειρα), για κατάχρηση ανηλίκου που δεν έχει συμπληρώσει τα 12 έτη σε ασέλγεια και αποπλάνηση παιδιού, σε προσβολή γενετήσιας αξιοπρέπειας και για προσβολή αιδούς κατά συρροή. Μάλιστα, φέρεται να ανάγκαζε την <b>11χρονη και τον μόλις 1,5 ετών αδελφό της να βλέπουν ταινίες πορνογραφικού περιεχομένου.</b></p>
      <h3>Ικανοποίηση</h3>
      <p>Μετά την έκδοση της καταδικαστικής απόφασης ο<b> δικηγόρος Πολιτικής Αγωγής κ. Χρυσός,</b> εξέφρασε την ικανοποίησή του και δήλωσε:</p>
      <blockquote>«Η οικογένεια εκφράζει την ικανοποίησή της για το αποτέλεσμα και την παραδειγματική τιμωρία του δράστη, ο οποίος να μακαρίζει την προηγούμενη Κυβέρνηση για την εγκληματική αλλαγή της ποινικής αντιμετώπισης τέτοιων ειδεχθών εγκλημάτων με ευμενέστερο πλαίσιο ποινών. Εξ ου και ήδη είναι σε διαδικασία ψήφισης νομοσχέδιο για την αυστηροποίηση των ποινών για τα εγκλήματα που αφορούν την προσβολή της γενετήσιας ελευθερίας και ιδιαίτερα ανηλίκων. Με την απόφαση δίνεται το κίνητρο και το έναυσμα στην ανήλικη παθούσα, να προσπαθήσει να πατήσει πάλι στα πόδια της και να παύσει επιτέλους το μαρτύριό της και η ψυχική της κατάπτωση απ’ όσα βίωσε από τον κατηγορούμενο. Η κοινωνία μας μπορεί να αισθάνεται ασφαλέστερη από τον εγκλεισμό του κατηγορούμενου». </blockquote>
      <p>Σύμφωνα με τις κατηγορίες, το μαρτύριο του παιδιού είχε ξεκινήσει από το <b>2014</b> και διήρκεσε έως το <b>2015</b>, όπου αιφνίδιο γεγονός στην οικογένεια του κατηγορούμενου τον ανάγκασε να μετακομίσει.</p>
      <p>Ο κατηγορούμενος με την οικογένειά του τότε<b>, έμενε στο ίδιο κτήριο με την οικογένεια της ανήλικης</b> και είχαν αναπτύξει φιλικούς δεσμούς με αποτέλεσμα να του εμπιστεύονται τα παιδιά τους όταν απουσίαζαν για δουλειά, το τότε 11χρονο κορίτσι και τον 1,5 ετών γιο τους.</p>
      <h3>Απειλές</h3>
      <p>Ο κατηγορούμενος είχε προχωρήσει στις αποτρόπαιες πράξεις του, <b>απειλώντας το κορίτσι να μην αποκαλύψει τίποτα,</b> διότι τα ίδια θα έκανε στον αδελφό της και μετά θα σκότωνε τους γονείς της και σ’ αυτήν θα έκανε χειρότερα.</p>
      <p>Σύμφωνα με το κατηγορητήριο, ο 60χρονος είχε <b>προσπαθήσει να βιάσει το κορίτσι και είχε προχωρήσει και σε άλλες ασελγείς πράξεις. </b></p>
      <p>Όλα αυτά συνέβαιναν είτε στο σπίτι του, είτε στο αυτοκίνητο του, όταν μετέφερε το κορίτσι στις σχολικές του δραστηριότητες.</p>
      <p>Επίσης, ανάγκαζε το κορίτσι μαζί με τον 1,5 ετών αδελφό της να βλέπουν μαζί του στον υπολογιστή πορνογραφικές ταινίες.</p>
      <p>Σύμφωνα με τις ίδιες πληροφορίες, όπως τονίσθηκε κατά την εκδίκαση της υπόθεσης, το κορίτσι είχε αρχίσει να παρουσιάζει<b> περίεργη συμπεριφορά,</b> ενώ ζητούσε από τους γονείς της να φύγουν από το χωριό, απειλώντας ακόμα και με απόπειρες αυτοκτονίας.</p>
      <p>Ο φόβος συνεχίσθηκε ακόμα και όταν μετακόμισε  ο κατηγορούμενος από το ίδιο κτήριο όπου διέμεναν οι δύο οικογένειες. Το 2017 το κορίτσι πήγε σε συγγενικό του πρόσωπο στην <b>Κρήτη</b>, όπου εκεί<b> αισθάνθηκε ασφάλεια και αποκάλυψε το μαρτύριό της.</b></p>
      <p>Μαζί με τη θεία της κατήγγειλαν το γεγονός στην Ασφάλεια Χανίων, όπου και σχηματίσθηκε δικογραφία.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196861/nees-leptomereies-gia-tin-kakopoiisi-anilikon-apo-ierea-stin-kerkyra">Νέες λεπτομέρειες για την κακοποίηση ανηλίκων από ιερέα στην Κέρκυρα</a>
        </li>
        <li>
          <a href="https://www.cnn.gr/news/kosmos/story/196274/orgismenes-diadiloseis-stin-ispania-meta-tin-apallagi-nearon-gia-to-viasmo-anilikis">Οργισμένες διαδηλώσεις στην Ισπανία μετά την απαλλαγή νεαρών για το βιασμό ανήλικης</a>
        </li>
        <li>
          <a href="https://www.cnn.gr/news/ellada/story/196216/kataggelia-prin-apo-ton-3xrono-sto-sxoliko-eixan-xexasei-kai-mathiti-sta-kalavryta">Καταγγελία: Πριν από τον 3χρονο στο σχολικό είχαν «ξεχάσει» και μαθητή στα Καλάβρυτα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/49466/manh">ΜΑΝΗ</a>
        </li>
        <li>
          <a href="https://www.cnn.gr/eidhseis/tag/25619/viasmos-anhlikhs">ΒΙΑΣΜΟΣ ΑΝΗΛΙΚΗΣ</a>
        </li>
        <li>
          <a href="https://www.cnn.gr/eidhseis/tag/15541/sexoyalikh-kakopoihsh">ΣΕΞΟΥΑΛΙΚΗ ΚΑΚΟΠΟΙΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197646/snapshot/2719809.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197640/snapshot/2741422.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197633/snapshot/21292217.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197632/snapshot/2754768.jpg"/>
      </figure>
    </article>
  </body>
</html>