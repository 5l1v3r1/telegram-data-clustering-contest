<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640345/%D9%81%D8%B1%D9%85%D8%A7%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%82%D8%A8%D9%84-%D8%A7%D8%B2-%D8%B1%D8%B3%DB%8C%D8%AF%D9%86-%D9%BE%D9%87%D9%BE%D8%A7%D8%AF%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%A2%D8%B4%D8%AA%DB%8C-%DA%A9%D9%86%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T16:00:00+00:00"/>
    <meta property="og:title" content="فرمانده آمریکایی: قبل از رسیدن پهپادهای ایرانی، آشتی کنیم!"/>
    <meta property="og:description" content="رئیس ستاد نیروی هوایی آمریکا با اشاره به اختلاف اعراب خلیج فارس با قطر، مدعی شد باید تا دیر نشده برای حفظ جبهه متحد علیه ایران، کاری کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640345/%D9%81%D8%B1%D9%85%D8%A7%D9%86%D8%AF%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%82%D8%A8%D9%84-%D8%A7%D8%B2-%D8%B1%D8%B3%DB%8C%D8%AF%D9%86-%D9%BE%D9%87%D9%BE%D8%A7%D8%AF%D9%87%D8%A7%DB%8C-%D8%A7%DB%8C%D8%B1%D8%A7%D9%86%DB%8C-%D8%A2%D8%B4%D8%AA%DB%8C-%DA%A9%D9%86%DB%8C%D9%85">فرمانده آمریکایی: قبل از رسیدن پهپادهای ایرانی، آشتی کنیم!</a>
      </h1>
      <h2>رئیس ستاد نیروی هوایی آمریکا با اشاره به اختلاف اعراب خلیج فارس با قطر، مدعی شد باید تا دیر نشده برای حفظ جبهه متحد علیه ایران، کاری کرد.</h2>
      <address><time datetime="2019-11-16T16:00:00+00:00">16 Nov 2019, 16:00</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  «دیوید گلدفین»<b> رئیس</b> ستاد نیروی هوایی ایالات متحده <b>آمریکا</b> امروز شنبه طی نشستی که در دبی برگزار شد؛ کشورهای عرب حاشیه خلیج فارس را به کنار گذاشتن اختلافات و اتحاد نظامی علیه ایران دعوت کرد.</p>
      <p>گفتنی است واشنگتن جبهه‌گیری عربستان سعودی، امارات، بحرین و همچنین مصر علیه قطر را تهدیدی برای تلاش‌ها در راستای مهار ایران و ایجاد جبهه واحد علیه این کشور تلقی می‌کند.</p>
      <p>گلدفین در دیدار با همتایان عرب خود مدعی شد زمان آشتی و فراموشی دلخوری‌ها آن وقتی نیست که موشک یا پهپاد ایرانی در راه است، بلکه همین امروز باید آشتی کرد.</p>
      <p>اظهارات اخیر در حالی مطرح می‌شود که آمریکا در برخی حوادث تابستان گذشته از جمله حمله به بندر الفجیره، حادثه دریای عمان و حمله پهپادی به آرامکو- شرکت نفت عربستان سعودی- بی‌آنکه مدرک موثقی ارائه دهد، انگشت اتهام خود را به سمت ایران نشانه رفته است.</p>
      <p>گلدفین در ادامه ادعاهای خود افزود: هیچ کشوری به تمام امکانات لازم برای دفاع دسترسی ندارد ولی با اتحاد با یکدیگر می توانیم دفاع جمعی انجام دهیم.</p>
      <p>از سال ۲۰۱۷ که حملات سیاسی و محاصره اقتصادی علیه قطر به رهبری عربستان سعودی آغاز شد آمریکا تلاش می کرد میان کشورهای عرب خلیج فارس که همگی از متحدانش هستند آشتی ایجاد کند که تاکنون ناموفق بوده است.</p>
    </article>
  </body>
</html>