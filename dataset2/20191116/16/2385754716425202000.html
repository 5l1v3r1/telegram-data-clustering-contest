<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/international/germany/597688/i-proti-topothetisi-tou-neou-proedrou-tis-mpagern-gia-gkouarntiola"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T16:58:00+00:00"/>
    <meta property="og:title" content="Η πρώτη τοποθέτηση του νέου προέδρου της Μπάγερν για… Γκουαρντιόλα"/>
    <meta property="og:description" content="Τις φήμες επιστροφής του Πεπ Γκουαρντιόλα στην Μπάγερν Μονάχου σχολίασε ο Χέρμπερτ Χάινερ λίγο μετά την ανάληψη προεδρικών καθηκόντων στο βαυαρικό..."/>
  </head>
  <body>
    <article>
      <h1>Η πρώτη τοποθέτηση του νέου προέδρου της Μπάγερν για… Γκουαρντιόλα</h1>
      <address><time datetime="2019-11-16T16:58:00+00:00">16 Nov 2019, 16:58</time> by <a rel="author">SigmaliveSportime</a></address>
      <p><b>Τις φήμες επιστροφής του Πεπ Γκουαρντιόλα στην Μπάγερν Μονάχου σχολίασε ο Χέρμπερτ Χάινερ λίγο μετά την ανάληψη προεδρικών καθηκόντων στο βαυαρικό σύλλογο.<br/></b> <br/>Ο 65χρονος πρώην επικεφαλής της Adidas διαδέχτηκε τον Ούλι Χένες στο ετήσιο συνέδριο των πρωταθλητών Γερμανίας, το οποίο έλαβε χώρα το βράδυ της Παρασκευής (15/11) στην Audi Dome Arena του Μονάχου που αποτελεί έδρα της ομάδας μπάσκετ του συλλόγου.<br/> <br/>Στην αρχή της βραδιάς, ο Καρλ Χάιντς Ρουμενίγκε (σ.σ. εκτελεστικός διευθυντής) ανακοίνωσε πως ο Χάνσι Φλικ θα παραμείνει… υπηρεσιακός τουλάχιστον μέχρι τη χειμερινή διακοπή της Bundesliga αλλά είναι δεδομένο πως συνεχίζεται η αναζήτηση του ανθρώπου που θα αντικαταστήσει τον Νίκο Κόβατς.<br/> <br/>Ένα από τα ονόματα του «παίζουν» πολύ είναι αυτό του προπονητή της Μάντσεστερ Σίτι, με τον Χάινερ να τοποθετείται επί του θέματος…<br/> <br/><b>«Ο Πεπ Γκουαρντιόλα είναι ένας εξαιρετικός προπονητής αλλά έχει συμβόλαιο με την Μάντσεστερ Σίτι. Πρέπει να κάνουμε λίγη υπομονή, μέχρι να στελεχωθεί πλήρως το νέο διοικητικό σχήμα. Το σίγουρο όμως είναι πως θέλουμε τον καλύτερο προπονητή για τον πάγκο της Μπάγερν Μονάχου» </b>τα λόγια του.<br/> </p>
    </article>
  </body>
</html>