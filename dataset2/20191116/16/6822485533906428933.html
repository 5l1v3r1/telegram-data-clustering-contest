<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T16:34:00+00:00"/>
    <meta property="og:title" content="بیانیه آیت‌الله مکارم در خصوص مبارزه با فساد"/>
    <meta property="og:description" content="به گزارش ایلنا، متن پیام آیت‌الله مکارم شیرازی به این شرح است:"/>
  </head>
  <body>
    <article>
      <h1>بیانیه آیت‌الله مکارم در خصوص مبارزه با فساد</h1>
      <address>
        <time datetime="2019-11-16T16:34:00+00:00">16 Nov 2019, 16:34</time>
      </address>
      <p>آیت‌الله مکارم شیرازی در بیانیه‌ای آورده است: امیدوارم برخوردهای اخیر هیچ‌گونه تأثیری در اصل مبارزه‌ با فساد نسبت به هر کس و هر مقام نداشته باشد.</p>
      <p>به گزارش ایلنا، متن پیام آیت‌الله مکارم شیرازی به این شرح است:</p>
      <p>"بسم الله الرحمن الرحیم</p>
      <p>شک نیست که امروزه یکی از مشکلات مهم کشور فساد در دستگاه‌هاست و مبارزه با آن از اهم مسائل است. اخیراً در گفتگوهای رئیس محترم جمهور و رئیس محترم قوه قضائیه برخوردهایی دیده می شود که ممکن است اصل مبارزه با فساد را به حاشیه براند.</p>
      <p>همه ما قبول داریم مبارزه با فساد مخصوصاً در دستگاه‌های حکومتی به ویژه فسادهای کلان یک اصل مهم برای حل مشکلات اقتصادی است. حالا ممکن است در اطراف آن برخی حواشی پیدا شود که مطلوب نباشد. نباید بزرگ نمایی کرد و اصل موضوع را تحت الشعاع قرار داد.</p>
      <p>امیرمؤمنان علی(ع) خلافت خود را با مبارزه با فساد در بیت المال مسلمین و دستگاه های حکومتی آغاز کرد و در آن کلام مشهورش که در خطبه‌ی ۱۵ نهج البلاغه آمده است، فرمود: تمام اموالی که به ناحق از بیت المال در زمان عثمان برداشته شده است به بیت المال بازمی‌گردانم هرچند مهریه زنان شده باشد (وَ اللَّهِ لَوْ وَجَدْتُهُ قَدْ تُزُوِّجَ بِهِ النِّسَاءُ وَ مُلِکَ بِهِ الْإِمَاءُ لَرَدَدْتُهُ فَإِنَّ فِی الْعَدْلِ سَعَةً). ولی در کنار این، مسأله عقیل پیش آمد که حاشیه ای در این مسأله ساخت؛ در عین حال جریان عقیل مانع از مبارزة شدید با فساد در حکومت امیرمؤمنان علی(ع) نشد.</p>
      <p>امیدوارم برخوردهای اخیر هیچ گونه تأثیری در اصل مبارزه‌ی با فساد نسبت به هر کس و هر مقام نداشته باشد.</p>
      <p>والسلام علیکم و رحمه الله و برکاته"</p>
    </article>
  </body>
</html>