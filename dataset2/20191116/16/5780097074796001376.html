<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/middle-east/20191116-%E1%9E%94%E1%9F%92%E1%9E%9A%E1%9E%87%E1%9E%B6%E1%9E%87%E1%9E%93%E2%80%8B%E1%9E%A2%E1%9F%8A%E1%9E%B8%E1%9E%9A%E1%9F%89%E1%9E%84%E1%9F%8B%E1%9E%85%E1%9F%81%E1%9E%89%E2%80%8B%E1%9E%92%E1%9F%92%E1%9E%9C%E1%9E%BE%E2%80%8B%E1%9E%94%E1%9E%B6%E1%9E%8F%E1%9E%BB%E1%9E%80%E1%9E%98%E1%9F%92%E1%9E%98-%E1%9E%93%E1%9F%85%E1%9E%80%E1%9F%92%E1%9E%9A%E1%9F%84%E1%9E%99%E2%80%8B%E1%9E%9A%E1%9E%8A%E1%9F%92%E1%9E%8B%E1%9E%B6%E1%9E%97%E1%9E%B7%E1%9E%94%E1%9E%B6%E1%9E%9B%E2%80%8B%E1%9E%8A%E1%9F%86%E1%9E%A1%E1%9E%BE%E1%9E%84%E1%9E%8F%E1%9E%98%E1%9F%92%E1%9E%9B%E1%9F%83%E2%80%8B%E1%9E%94%E1%9F%92%E1%9E%9A%E1%9F%81%E1%9E%84"/>
    <meta property="og:site_name" content="RFI"/>
    <meta property="article:published_time" content="2019-11-16T16:52:33+00:00"/>
    <meta property="og:title" content="ប្រជាជន​អ៊ីរ៉ង់ចេញ​ធ្វើ​បាតុកម្ម នៅក្រោយ​រដ្ឋាភិបាល​ដំឡើងតម្លៃ​ប្រេង"/>
    <meta property="og:description" content="បាតុកម្ម​ប្រឆាំង​នឹង​ការដំឡើង​តម្លៃ​ប្រេង បាន​កើតមាន​ជាបន្តបន្ទាប់ នៅ​ប្រទេស​អ៊ីរ៉ង់។ នៅថ្ងៃ​សៅរ៍ ម្សិលមិញ ប្រជាជន​អ៊ីរ៉ង់​ដែល​មិន​សប្បាយចិត្ត នឹង​ការដំឡើង​ថ្លៃ​ប្រេង​របស់​រដ្ឋាភិបាល បានចុះថ្នល់​ធ្វើ​បាតុកម្ម បិទផ្លូវ​នៅតាម​ទីក្រុង​ភាគខាងត្បូង​ប្រទេស​អ៊ីរ៉ង់។..."/>
  </head>
  <body>
    <article>
      <h1>ប្រជាជន​អ៊ីរ៉ង់ចេញ​ធ្វើ​បាតុកម្ម នៅក្រោយ​រដ្ឋាភិបាល​ដំឡើងតម្លៃ​ប្រេង</h1>
      <address><time datetime="2019-11-16T16:52:33+00:00">16 Nov 2019, 16:52</time> by <a rel="author">ឈាង បុប្ផា</a></address>
      <p>
        <b>បាតុកម្ម​ប្រឆាំង​នឹង​ការដំឡើង​តម្លៃ​ប្រេង បាន​កើតមាន​ជាបន្តបន្ទាប់ នៅ​ប្រទេស​អ៊ីរ៉ង់។ នៅថ្ងៃ​សៅរ៍ ម្សិលមិញ ប្រជាជន​អ៊ីរ៉ង់​ដែល​មិន​សប្បាយចិត្ត នឹង​ការដំឡើង​ថ្លៃ​ប្រេង​របស់​រដ្ឋាភិបាល បានចុះថ្នល់​ធ្វើ​បាតុកម្ម បិទផ្លូវ​នៅតាម​ទីក្រុង​ភាគខាងត្បូង​ប្រទេស​អ៊ីរ៉ង់។ តាមអ្នកទទួលខុសត្រូវ​អ៊ីរ៉ង់ ដែល​ស្រង់សំដី​ដោយទីភ្នាក់ងារ​ព័ត៌មាន​អ៊ីរ៉ង់ Isna អាជ្ញាធរ​បាន​ចាប់ផ្តើម​ការស៊ើបអង្កេត បន្ទាប់​ពី​មនុស្ស​ម្នាក់​បាន​ស្លាប់​នៅក្នុង​អំឡុង​ពេល​ធ្វើបាតុកម្ម កាល​ពី​ថ្ងៃ​សៅរ៍។<br/> </b>
      </p>
      <p>តាម​កាសែត​ក្នុង​ស្រុក​អ៊ីរ៉ង់ បាតុកម្ម ប្រឆាំង​នឹង​ប្រេងឡើងថ្លៃ កើតមាន​នៅ​គ្រប់កន្លែង ក្នុង​ប្រទេស​អ៊ីរ៉ង់ តាំង​ពី​ខាងជើង រហូត​ដល់​ខាងត្បូង រួម​ទាំង​នៅក្នុង​តំបន់​ជង្រុកប្រេង Khuzestan។</p>
      <p>បាតុកម្ម​ប្រឆាំង​នឹង​ប្រេងឡើងថ្លៃ បានចាប់ផ្ទុះឡើង តាំង​ល្ងាច​ថ្ងៃ​សុក្រ បន្ទាប់​ពី​រដ្ឋាភិបាល​​ប្រកាស​​កំណត់​ចំនួន​ប្រេងដែល​គេត្រូវប្រើប្រាស់ ហើយ​និង ដំឡើង​តម្លៃប្រេង ប្រមាណ​៥០ភាគរយ បន្ថែមទៀត។ នៅថ្ងៃ​សុក្រ រដ្ឋាភិបាល​បាន​ប្រកាស​ថា តម្លៃប្រេង​នឹង​ដំឡើង ពី ១ម៉ឺន ទៅ ១៥០០០​រីយ៉ាល់ ដែល​ស្មើ​នឹង ១៨០០​រៀល​(៤៥​សង់ទីម​ដុល្លារ)។ ប៉ុន្តែ សម្រាប់អ្នកដែល​ទិញ​ប្រេង ចាប់ពី​៦០លីត្រ ឡើងទៅ ក្នុង​មួយខែ តម្លៃ​ប្រេង​មួយ​លីត្រ នឹង​ថ្លៃ​ដល់ ៣ម៉ឺនរីយ៉ាល់ ឬ ៣៦០០​រៀល។</p>
      <p>វិធានការដំឡើង​តម្លៃប្រេង នឹង​ជួយ​ឲ្យ​រដ្ឋាភិបាល​ទទួល​បាន​ប្រាក់ចំណូល ប្រមាណ ២,៣ពាន់លាន​ដុល្លារ ក្នុង​មួយឆ្នាំ។ តាម​លោក​ប្រធានាធិបតី​ហាសាន់ រូហានី ចំណូល​បានមកពី​ការបង្កើន​តម្លៃ​ប្រេង នឹង​យក​ទៅប្រើ​សម្រាប់​ចែកចាយ​ដល់​ប្រជាជន​អ៊ីរ៉ង់ ប្រមាណ ៧៥ភាគរយ នៃប្រជាជន​សរុប​ដែលកំពុង​ជួប​ការលំបាក​ផ្នែកសេដ្ឋកិច្ច។</p>
      <p>នៅ​ប្រទេស​សេដ្ឋី​ប្រេង ធំទី​៤​ក្នុង​ពិភពលោក ប្រជាជន​អ៊ីរ៉ង់ បាន​ទទួល រហូតមក ជំនួយ​ឧបត្ថម្ភ​ប្រេង​ពី​រដ្ឋាភិបាល។ ជាមួយ​តម្លៃ​ប្រេង​ថោក ការប្រើប្រាស់ប្រេង​នៅអ៊ីរ៉ង់ បាន​កើនឡើង​ខ្ពស់ ប្រមាណ​៩០លាន​លីត្រ ក្នុង​មួយថ្ងៃសម្រាប់​ប្រជាជន​សរុប ៨០លាននាក់។</p>
      <p>ប្រឈម​នឹង​វិបត្តិ​សេដ្ឋកិច្ច​ ដោយសារ​សម្ពាធ ការដាក់ទណ្ឌកម្ម​​សេដ្ឋកិច្ច​របស់​អាមេរិក ដែល​បិទខ្ទប់ ការលក់នាំចេញប្រេង​អ៊ីរ៉ង់ លោក​ប្រធានាធិបតី ហាសាន់ រូហានី​បាន​ប៉ុនប៉ង​ម្តងហើយ ក្នុង​ការដំឡើងតម្លៃប្រេង កាលពី​ខែ​ធ្នូ​ឆ្នាំមុន ប៉ុន្តែ ផែនការ​ធ្វើកំណែទម្រង់​របស់​លោក ត្រូវ​ផ្អាក​ទៅវិញ ដោយសារ​ការបោះឆ្នោត​ប្រឆាំង​របស់​សភា ហើយនិង បាតុកម្មប្រឆាំង ដ៏ធំ កម្រ​នឹង​មាន​នៅ​ទឹកដី​អ៊ីរ៉ង់។</p>
      <p>កំណែទម្រង់ ដំឡើង​ថ្លៃប្រេង​លើកនេះ ជា​ការសម្រេចចិត្ត​របស់​ក្រុមប្រឹក្សា​ជាន់ខ្ពស់ ដែល​រួម​មាន​ប្រធានាធិបតី ប្រធាន​រដ្ឋសភា ហើយ​និង​ប្រធាន​តុលាការ​អ៊ីរ៉ង់។ កាលពីថ្ងៃ​សៅរ៍ ក្រុមប្រឹក្សា​ជាន់ខ្ពស់ អ៊ីរ៉ង់​បាន​អំពាវនាវ​ឲ្យ​មានការសហការគ្នា​គ្រប់វិស័យ ដើម្បី ឲ្យ​វិធានការ​រដ្ឋាភិបាល​ត្រូវ​បាន​ដាក់​អនុវត្ត​ឲ្យ​បាន​ឆាប់បំផុត។ បាតុកម្ម​ប្រឆាំង​នឹង​ប្រេងឡើងថ្លៃ កើត​មាន​នៅ​តែប៉ុន្មាន​ខែ​មុន​ដែល​អ៊ីរ៉ង់​ត្រូវ​រៀបចំ​ការបោះឆ្នោត សភា ដែល​គ្រោង​ធ្វើ​នៅ​ខែ​កុម្ភៈ​ឆ្នាំក្រោយ៕</p>
    </article>
  </body>
</html>