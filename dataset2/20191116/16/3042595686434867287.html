<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gratis-bussreiser-til-februar/71824848"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T16:17:19+00:00"/>
    <meta property="og:title" content="Gratis bussreiser til februar"/>
    <meta property="og:description" content="Mandag må folk i Moss og Rygge betale for bussbillett for første gang på tre måneder. Nå går prosjektet videre til en ny kommune."/>
  </head>
  <body>
    <article>
      <h1>Gratis bussreiser til februar</h1>
      <h2>Mandag må folk i Moss og Rygge betale for bussbillett for første gang på tre måneder. Nå går prosjektet videre til en ny kommune.</h2>
      <address><time datetime="2019-11-16T16:17:19+00:00">16 Nov 2019, 16:17</time> by <a rel="author">Amanda Strand Askeland</a></address>
      <p>Fra 19. august ble det gratis å ta buss i Moss og Rygge, som en del av et prøveprosjekt.</p>
      <p>Med flere direktebusser og hyppigere avganger skulle prosjektet være et virkemiddel for å nå målet om nullvekst i personbiltrafikken, skriver <a href="http://fagbladet.no/nyheter/se-hva-som-skjedde-da-bussen-ble-gratis-i-tre-maneder-6.91.661771.752e6953b6">Fagbladet</a>.</p>
      <p>
        <b>Bladet skriver at det aldri har vært så mange som har kjørt buss i Moss og Rygge, og så langt har dobbelt så mange reist med bussen i Moss sammenliknet med i fjor.</b>
      </p>
      <p>- Det er mer enn vi kunne drømt om, sier Siv Jacobsen, som er leder for styringsgruppa for Miljøløftet Moss.</p>
      <h3>Venter på resultater</h3>
      <p>Prosjektet har kostet tre millioner kroner, og er finansiert av begge kommunene og fylkeskommunen. Men fra mandag er det tilbake til å betale for turen.</p>
      <p>Anette Evjenth i Statens vegvesen Region Øst sier til Fagbladet at det er et komplisert tallmateriale de nå skal jobbe med for å kartlegge resultatet, sammen med brukerundersøkelser.</p>
      <p>- Vi har fått mange tilbakemeldinger fra bussjåfører som forteller om bedret trafikkbilde, men konkrete tall har vi ikke ennå, sier hun.</p>
      <p>
        <b>Forskningsleder ved Transportøkonomisk institutt, Nils Fearnley, sier til Fagbladet at han ikke tror prosjektet er verdt pengene, sett ut ifra tilgjengelige forskningsresultater.</b>
      </p>
      <p>Han tror ikke det er prisen som betyr noe for bilistene.</p>
      <p>- Bilister velger bilen fordi det er fleksibelt, raskt og enkelt, sier han til nettavisa.</p>
      <h3>Fredrikstad neste</h3>
      <p>Men dette er ikke slutten for prosjektet. Fra om med mandag flyttes det videre til tre måneder gratis buss i Fredrikstad. Det skjer tre dager etter den nye bomringen åpnes.</p>
      <p>Ordfører Jon-Ivar Nygård sier i en pressemelding på <a href="https://ostfold-kollektiv.no/billetter-og-priser/gratis-buss-i-fredrikstad/">Østfold kollektivtrafikk sin nettside</a> at han de ønsker å gjøre overgangen til bompenger smidigere.</p>
      <p>- Da bystyret vedtok å gi innbyggerne tre måneder gratis buss, var målet at flere skal få øynene opp for buss som alternativ til bil. Det sies at folk i snitt bruker 30 dager på å endre reisevaner. Vi krysser dermed fingrene for at en gratisperiode på tre måneder fører til at flere endrer reisevaner i kommunen vår, sier ordfører Jon-Ivar Nygård.</p>
      <p>Busstilbudet vil gjelde fram til 9. februar.</p>
    </article>
  </body>
</html>