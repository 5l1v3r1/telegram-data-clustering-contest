<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/ponoci-in-v-nedeljo-mocnejsi-nalivi-narascale-bodo"/>
    <meta property="og:site_name" content="Primorske novice"/>
    <meta property="article:published_time" content="2019-11-16T16:56:39+00:00"/>
    <meta property="og:title" content="Ponoči in v nedeljo močnejši nalivi, naraščale bodo tudi reke"/>
    <meta property="og:description" content="Agencija za okolje (Arso) opozarja, da bodo v noči na nedeljo in v nedeljo čez dan v zahodni polovici Slovenije nastajali močnejši krajevni nalivi. Naraščale bodo tudi reke v zahodni in deloma osrednji in južni Sloveniji, v srednjem in spodnjem toku bo danes poplavljala tudi Drava. Plima lahko zvečer znova preplavi nižje ležeče dele obale."/>
  </head>
  <body>
    <article>
      <h1>Ponoči in v nedeljo močnejši nalivi, naraščale bodo tudi reke</h1>
      <address><time datetime="2019-11-16T16:56:39+00:00">16 Nov 2019, 16:56</time> by <a rel="author">STA</a></address>
      <p>
        <b>Agencija za okolje (Arso) opozarja, da bodo v noči na nedeljo in v nedeljo čez dan v zahodni polovici Slovenije nastajali močnejši krajevni nalivi. Naraščale bodo tudi reke v zahodni in deloma osrednji in južni Sloveniji, v srednjem in spodnjem toku bo danes poplavljala tudi Drava. Plima lahko zvečer znova preplavi nižje ležeče dele obale.</b>
      </p>
      <figure>
        <img src="https://static.primorske.si/foto/highres/gnweb/720013_260-dez.jpg"/>
        <figcaption>Foto: STA</figcaption>
      </figure>
      <p><b>SLOVENIJA</b> &gt; Popoldne bo večinoma oblačno, sprva bo še precej suho, proti večeru pa se bo dež od vzhoda razširil nad večji del države. Ponoči bodo padavine močnejše v zahodnih krajih, na vzhodu pa bodo prehodno ponehale. Okrepil se bo jugovzhodni veter, ob morju jugo.</p>
      <p>V nedeljo bo pretežno oblačno in na zahodu deževno, dež se bo popoldne od zahoda znova razširil proti vzhodu. Vmes bodo tudi nevihte z nalivi. Od danes popoldne do nedelje zvečer bo predvidoma padlo od 50 do 100 litrov dežja na kvadratni meter, napoveduje Arso.</p>
      <blockquote>Zvečer bo znova povišana plima, ki lahko preplavi obalo v višini 20 do 30 centimetrov.</blockquote>
      <p>V noči na nedeljo bodo najbolj narasle reke v zahodni in deloma osrednji in južni Sloveniji ter Sava v srednjem in spodnjem toku, kjer lahko pride tudi do razlivanj. Drava ima na meji z Avstrijo ustaljen pretok 1100 kubičnih metrov na sekundo. Danes in v nedeljo bo naraščala tudi v srednjem in spodnjem toku, kjer bo danes dosegla pretok 1300 kubičnih metrov na sekundo in poplavljala.</p>
      <p>V noči na ponedeljek bo dež povsod ponehal. V ponedeljek se bo zlasti na severu in na vzhodu delno zjasnilo, bolj oblačno pa bo ostalo na Primorskem in Notranjskem, kjer bo občasno rahlo deževalo. V torek se bodo padavine na zahodu spet okrepile.</p>
    </article>
  </body>
</html>