<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547794.html/%DA%A9%D9%85%DA%A9-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D9%82%D8%B7%D8%B9%D8%A7-%D9%86%D9%82%D8%AF%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T16:47:00+00:00"/>
    <meta property="og:title" content="کمک معیشتی دولت قطعا نقدی است"/>
    <meta property="og:description" content="یک مقام مسئول در سازمان برنامه و بودجه گفت: کمک معیشتی دولت به ۱۸ میلیون خانوار قطعا به صورت نقدی خواهد بود."/>
  </head>
  <body>
    <article>
      <h1>کمک معیشتی دولت قطعا نقدی است</h1>
      <address>
        <time datetime="2019-11-16T16:47:00+00:00">16 Nov 2019, 16:47</time>
      </address>
      <p>یک مقام مسئول در سازمان برنامه و بودجه گفت: کمک معیشتی دولت به ۱۸ میلیون خانوار قطعا به صورت نقدی خواهد بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدی قمصریان، رئیس مرکز اطلاع رسانی، روابط عمومی و امور بین الملل سازمان برنامه و بودجه کشور در گفتگو با مهر درباره کمک معیشتی دولت به ۱۸ میلیون خانوار، اظهار داشت: مطابق با بررسی‌های صورت گرفته، این کمک قطعا به صورت نقدی به حساب سرپرستان خانوار واریز خواهد شد و بنا به صلاحدید برای هر خریدی قابل استفاده است.</p>
      <p>  این در حالی است که یک مقام مطلع در گفت و گویی که با مهر از «اعتباری بودن» کمک معیشتی دولت خبر داده و گفته بود: این کمک احتمالا غیرنقدی خواهد بود و رقم شارژ شده در کارت سرپرست خانوار می‌تواند برای خرید کالا‌ها از فروشگاه‌ها استفاده شود.   به گزارش خبرنگار مهر، همزمان با از سرگیری نظام سهمیه بندی بنزین و اصلاح قیمت آن، رییس سازمان برنامه و بودجه از طرح حمایتی دولت برای خانوار‌ها خبر داد و گفت که دولت کل درآمد حاصل از اصلاح قیمت بنزین را در قالب کمک معیشتی به خانوار‌ها اختصاص خواهد داد.   براین اساس قرار است هر ماه علاوه بر یارانه نقدی، برای خانوار‌های تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان واریز شود و اولین مرحله از این طرح حمایت معیشتی حداکثر تا ۱۰ روز آینده کلید می‌خورد.</p>
    </article>
  </body>
</html>