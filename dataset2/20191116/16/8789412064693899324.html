<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/apple-bude-muset-uvolnit-nfc-v-iphonu-i-pro-jine-platebni-metody-nez-apple-pay/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-16T16:14:25+00:00"/>
    <meta property="og:title" content="Apple bude muset uvolnit NFC v iPhonu i pro jiné platební metody než Apple Pay"/>
    <meta property="og:description" content="V Německu byl přijatý nový zákon, díky kterému bude muset Apple změnit funkcionalitu NFC čipu v iPhonech provozovaných na tamním trhu. Změna se týká především aplikace Wallet a NFC plateb. Ty byly doposud (s několika málo výjimkami) dostupné právě pouze pro Apple Pay."/>
  </head>
  <body>
    <article>
      <h1>Apple bude muset uvolnit NFC v iPhonu i pro jiné platební metody než Apple Pay</h1>
      <address><time datetime="2019-11-16T16:14:25+00:00">16 Nov 2019, 16:14</time> by <a rel="author">David Hanák</a></address>
      <p>V Německu byl přijatý nový zákon, díky kterému bude muset Apple změnit funkcionalitu NFC čipu v iPhonech provozovaných na tamním trhu. Změna se týká především aplikace Wallet a NFC plateb. Ty byly doposud (s několika málo výjimkami) dostupné právě pouze pro Apple Pay.</p>
      <p>Díky novému zákonu bude muset Apple uvolnit možnost bezkontaktních plateb ve svých iPhonech také ostatním platebním aplikacím, kterým tak bude umožněno platebnímu systému Apple Pay konkurovat. To Apple od počátku přítomnosti NFC čipů v iPhonech odmítal a výjimku dostalo jen několik vybraných aplikací třetích stran, u kterých navíc nešlo o použití NFC čipu pro placení jako takové. Na postoj Applu si od roku 2016 stěžovalo několik bankovních institucí po celém světě, které jednání označovaly jako nesoutěžní a obviňovaly Apple, že zneužívá svého postavení pro protlačení vlastní platební metody.</p>
      <related>
        <a href="https://jablickar.cz/apple-pay-je-skvele-k-dokonalosti-mu-ale-jedna-vec-stale-chybi/"/>
      </related>
      <p>Nový zákon nezmiňuje explicitně Apple, z jeho znění je však jasně patrné, na koho míří. Zástupci Applu se nechali slyšet, že se jim novinka rozhodně nelíbí a v konečném důsledku bude škodlivá (není však jasné, jestli to bylo myšleno obecně, nebo jen s ohledem na Apple). Poněkud problémová může být legislativa jako taková, neboť byla údajně šita „horkou jehlou“ a není zcela domyšlená s ohledem na ochranu osobních dat, uživatelskou přívětivost a další.</p>
      <p>Očekává se, že by se německou novinkou mohly inspirovat i další evropské státy. V této oblasti se navíc aktivně realizuje Evropská komise, která se snaží přijít s řešením, které by nediskriminovalo ostatní poskytovatele platebních systémů. V budoucnu se tak může stát, že Apple bude nabízet Apple Pay jen jako jednu z možných alternativ.</p>
      <figure>
        <a href="https://jablickar.cz/za-druhe-nejuspesnejsi-ctvrtleti-v-historii-vdeci-apple-z-velke-casti-sluzbam/apple-pay-nahled/">
          <img src="https://jablickar.cz/wp-content/uploads/2019/01/Apple-Pay-nahled.jpg"/>
        </a>
      </figure>
      <p>Zdroj: <a href="https://9to5mac.com/2019/11/15/use-nfc-chip/">9to5mac</a></p>
    </article>
  </body>
</html>