<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7291d97f987999db/tarile-din-sud-estul-asiei-vor-coopera-intr-o-maniera-integrata-pentru-combaterea-drogurilor.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T16:15:09+00:00"/>
    <meta property="og:title" content="Ţările din sud-estul Asiei vor coopera într-o manieră integrată pentru combaterea drogurilor"/>
    <meta property="og:description" content="Cinci ţări din Asia de Sud-Est, China şi Biroul Naţiunilor Unite pentru combaterea Drogurilor şi a Criminalităţii (UNODC) au convenit vineri, la Bangkok, să extindă schimburile de informaţii şi cooperarea dintre organismele specializate în combaterea traficului de droguri în Asia de Sud-Est, informează Reuters."/>
  </head>
  <body>
    <article>
      <h1>Ţările din sud-estul Asiei vor coopera într-o manieră integrată pentru combaterea drogurilor</h1>
      <address><time datetime="2019-11-16T16:15:09+00:00">16 Nov 2019, 16:15</time> by <a rel="author">Jurnal.md</a></address>
      <p>
        <b>Cinci ţări din Asia de Sud-Est, China şi Biroul Naţiunilor Unite pentru combaterea Drogurilor şi a Criminalităţii (UNODC) au convenit vineri, la Bangkok, să extindă schimburile de informaţii şi cooperarea dintre organismele specializate în combaterea traficului de droguri în Asia de Sud-Est, informează Reuters.</b>
      </p>
      <p>Cambodgia, Laos, Myanmar, Thailanda, Vietnam şi China au căzut de acord, într-o reuniune ministerială la Bangkok, să desfăşoare operaţiuni comune de combatere a traficului de droguri şi anchete transfrontaliere într-o manieră mai sistematică şi mai integrată.</p>
      <p>De asemenea, cele şase ţări vor coopera în îmbunătăţirea serviciilor medicale şi în educaţia preventivă legate de droguri, dar şi pentru interceptarea substanţelor folosite drept precursori în producerea metamfetaminei şi altor droguri de sinteză.</p>
      <p>Aşa-numitul 'Triunghi de Aur' - ce include nordul Myanmarului şi zone din Thailanda şi Laos - a devenit un centru important în producerea şi traficul ilegal de droguri.</p>
      <p>Deşi cultivarea opiului şi rafinarea heroinei au scăzut în ultimul deceniu, zona se află în prezent în centrul comerţului cu metamfetamină în regiunea Asia-Pacific, estimat de UNODC la 61,4 miliarde dolari în anul 2018, faţă de 15 miliarde de dolari în 2013.</p>
      <p>Operaţiunile de trafic de droguri sunt desfăşurate de grupări infracţionale tot mai sofisticate, precum Sam Gor, care transportă tone de droguri din 'Triunghiul de Aur' către ţări precum Japonia şi Noua Zeelandă. Aceste organizaţii ilegale sunt capabile de a schimba rutele de transport al drogurilor pentru a scăpa de autorităţi.</p>
      <p>''Provocarea reprezentată de Sam Gor este importantă. Această organizaţie trafichează droguri folosind mai multe frontiere în orice moment. Ea spală bani prin diverse afaceri în zona fluviului Mekong'', a explicat directorul UNODC pentru Asia de Sud-Est, Jeremy Douglas.</p>
    </article>
  </body>
</html>