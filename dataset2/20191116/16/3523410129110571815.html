<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640348/%D8%AF%D9%88%D9%84%D8%AA-%D8%A8%D8%B1%D8%A7%D8%B3%D8%A7%D8%B3-%D8%A7%D8%AE%D8%AA%DB%8C%D8%A7%D8%B1%D8%A7%D8%AA-%D9%82%D8%A7%D9%86%D9%88%D9%86%DB%8C-%D8%AE%D9%88%D8%AF-%D8%A7%D9%82%D8%AF%D8%A7%D9%85-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T16:48:00+00:00"/>
    <meta property="og:title" content="دولت براساس اختیارات قانونی خود اقدام به افزایش قیمت بنزین کرده است"/>
    <meta property="og:description" content="عضو هیات رئیسه مجلس گفت: تشریفات قانونی افزایش قیمت بنزین در چارچوب فرایندهای شورای هماهنگی سران قوا طی نشده و دولت براساس اختیارات قانونی خود اقدام به این کار کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/640348/%D8%AF%D9%88%D9%84%D8%AA-%D8%A8%D8%B1%D8%A7%D8%B3%D8%A7%D8%B3-%D8%A7%D8%AE%D8%AA%DB%8C%D8%A7%D8%B1%D8%A7%D8%AA-%D9%82%D8%A7%D9%86%D9%88%D9%86%DB%8C-%D8%AE%D9%88%D8%AF-%D8%A7%D9%82%D8%AF%D8%A7%D9%85-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%DA%A9%D8%B1%D8%AF%D9%87-%D8%A7%D8%B3%D8%AA">دولت براساس اختیارات قانونی خود اقدام به افزایش قیمت بنزین کرده است</a>
      </h1>
      <h2>عضو هیات رئیسه مجلس گفت: تشریفات قانونی افزایش قیمت بنزین در چارچوب فرایندهای شورای هماهنگی سران قوا طی نشده و دولت براساس اختیارات قانونی خود اقدام به این کار کرده است.</h2>
      <address><time datetime="2019-11-16T16:48:00+00:00">16 Nov 2019, 16:48</time> by <a rel="author">بولتن نیوز | bultannews.com</a></address>
      <p><b><i>گروه سیاسی:</i> </b>سید امیرحسین قاضی زاده هاشمی عضو هیات رئیسه مجلس شورای اسلامی درباره قانونی بودن افزایش ناگهانی قیمت بنزین گفت: طی اخبار واصله، تشریفات قانونی افزایش قیمت <b>بنزین</b> در چارچوب فرایندهای شورای هماهنگی سران قوا طی نشده و دولت براساس اختیارات قانونی خود اقدام به این کار کرده است.</p>
      <p> </p>
      <p> </p>
      <p>به گزارش <a href="https://www.bultannews.com/">بولتن نیوز</a>، وی افزود: برای افزایش<b> قیمت</b>ها براساس قانون هدفمندی یارانه‌ها دولت مجوز لازم را داشته و نیازی به طرح موضوع در جلسه سران قوا نبوده است.</p>
      <p>عضو هیات رئیسه مجلس تصریح کرد: فرآیند تصویب افزایش قیمت بنزین در شورای‌عالی هماهنگی اقتصادی بطور کامل طی نشد و دولت رأسا اقدام به این کار کرد.</p>
      <p>قاضی زاده هاشمی اظهار داشت: مواد1 تا 3 قانون هدفمندی و ماده 39 قانون برنامه اجازه افزایش قیمت را به دولت منوط به پیش‌بینی در بودجه داده است ضمن اینکه دولت در این خصوص باید با عدد و رقم به مجلس پاسخ دهد.</p>
      <p>وی با بیان اینکه دولت مسولیت تصمیم خود را برعهده بگیرد و با مردم صادق باشد خاطرنشان کرد: این طرح با اصرار و اختیار دولت انجام شده و مباحث مطرح شده در جلسه سران حکم مصوبه نداشته است.</p>
      <p>عضو هیات رئیسه مجلس گفت: درخصوص زمان و نحوه اجرای فعلی این طرح مخالفت‌های صریحی از سوی سایرین وجود داشته است.</p>
      <p>قاضی زاده هاشمی گفت: گرچه نه به آن اندازه که ضدانقلاب بر حسب انجام ماموریت اغراق می‌کند اما در بعضی شهرها اعتراض های به حق مردم دیده شده است.</p>
      <p>قاضی‌زاده با اشاره به افزایش قیمت و سهمیه‌بندی بنزین گفت: روش پیاده سازی و اجرای طرح افزایش قیمت بنزین روش صحیحی نبود و دولت باید قبل از این کار با مردم گفت‌وگو و ابعاد مختلف این کار را تشریح می‌کرد.</p>
      <p>وی افزود: دولت باید در گفت‌وگو با مردم محل هزینه‌های درآمد حاصل از افزایش قیمت بنزین را تشریح می‌کرد و مردم محل هزینه را می‌دیدند و مبالغی که بنا است به حساب مردم واریز شود پیش از افزایش قیمت بنزین واریز می‌شد.</p>
      <p>عضو هیات رئیسه مجلس اظهار داشت: از سوی دیگر بهتر بود دولت از چند روز قبل موضوع افزایش قیمت بنزین را اعلام می‌کرد تا هر کس بنزین می‌خواهد بخرد، بخرد و مطمئناً این کار باعث می‌شد تا التهاب کمتری هم در جامعه ایجاد شود.</p>
      <p>قاضی‌زاده خاطرنشان کرد: در دولت آقای احمدی‌نژاد این کار انجام شد و از مدت‌ها قبل علت افزایش قیمت بنزین و نحوه هزینه درآمد حاصل از این افزایش قیمت برای مردم تشریح شد و پس از واریز یارانه قیمت بنزین افزایش پیدا کرد و درست این بود که در این دولت هم این کار انجام شود.</p>
      <p>عضو هیات رئیسه مجلس در پایان گفت: در سال‌های قبل هم روال این بود که اردیبهشت هر سال قیمت بنزین به مقدار مشخصی افزایش پیدا می‌کرد و همه هم این را می‌دانستند و هیچ حاشیه و نگرانی هم وجود نداشت و مردم تکلیف خود را می‌دانستند.</p>
    </article>
  </body>
</html>