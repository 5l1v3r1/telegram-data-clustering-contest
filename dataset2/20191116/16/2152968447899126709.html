<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/16/energetikata-vyv-fokusa-na-sasht-i-bylgariia.429870"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T16:32:00+00:00"/>
    <meta property="og:title" content="Енергетиката – във фокуса на САЩ и България"/>
    <meta property="og:description" content="Премиерът се срещна с Кристофър Форд от US департамента | Dnes.bg"/>
  </head>
  <body>
    <article>
      <h1>Енергетиката – във фокуса на САЩ и България</h1>
      <h2>Премиерът се срещна с Кристофър Форд от US департамента</h2>
      <address><time datetime="2019-11-16T16:32:00+00:00">16 Nov 2019, 16:32</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Министър-председателят Бойко Борисов се срещна с помощник държавния секретар в Бюрото по международна сигурност и неразпространение към Държавния департамент на САЩ Кристофър Форд. На срещата присъстваха вицепремиерът Томислав Дончев, министърът на енергетиката Теменужка Петкова и посланика на САЩ Херо Мустафа.</p>
      <p>Сътрудничеството между България и САЩ и в областта на енергетиката беше сред акцентите на разговора в Министерския съвет, като помощник държавният секретар Кристофър Форд отбеляза, че тази област е жизненоважна за общите ни стратегически интереси и национална сигурност.</p>
      <p>Премиерът Борисов изтъкна потенциала на страната ни да осигури диверсификация на енергийните източници и маршрути не само на наша територия, но и в региона. Българският  министър-председател заяви, че за България е от стратегическо значение  да запази ключовата си роля на газовата карта на Европа и специално акцентира върху реализацията на газовата връзка с Гърция. Борисов напомни, че през настоящата година са реализирани и първите доставки на втечнен природен газ с произход САЩ за страната.</p>
      <p>Премиерът  Борисов подчерта, че като държава членка на ЕС България стриктно спазва изискванията за диверсификация на доставките на свежо ядрено гориво. В този контекст министър-председател отбеляза  успешното партньорство между българската страна и „Уестингхаус“  през последните 15 години, включително и в търсенето на възможност за изпълнение на европейските изисквания за диверсификация на свежото ядрено гориво.</p>
      <p>Потенциалната реализация на проекта АЕЦ „Белене“ също беше обсъдена в рамките на срещата. Премиерът Борисов посочи, че общо тринадесет компании са подали заявления в процедурата за избор на стратегически инвеститор. Сред тях е и американската компания "Дженерал електрик". Помощник държавният секретар Форд  изрази отново виждането на САЩ за този проект и двете страни се договориха за скорошно изпращане на екип от американски технически експерти до България, за да бъдат проучени възможностите за засилване на българо-американското стратегическо партньорство в енергийния сектор. Министър-председателят Борисов и Кристофър Форд дискутираха също българо-американските отношения в гражданската атомна енергетика, установени в споразумението САЩ – Евратом 123.</p>
      <p>В рамките на срещата беше отбелязано доброто сътрудничество между България и САЩ и в редица други сфери като сигурността и отбраната, борбата с тероризма, образованието и връзките между народите.</p>
    </article>
  </body>
</html>