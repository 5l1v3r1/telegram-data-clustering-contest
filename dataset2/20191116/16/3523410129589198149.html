<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640347/%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA-%D9%87%D8%B4%D8%AF%D8%A7%D8%B1-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T16:25:00+00:00"/>
    <meta property="og:title" content="انصارالله به عربستان و امارات هشدار داد"/>
    <meta property="og:description" content="عضو دفتر سیاسی جنبش انصارالله یمن هشدار داد اگر حملات متجاوزان به این کشور ادامه پیدا کند، نیرو‌های یمنی عمق خاک عربستان و امارات را ..."/>
  </head>
  <body>
    <article>
      <h1>
        <a href="https://www.bultannews.com/fa/news/640347/%D8%A7%D9%86%D8%B5%D8%A7%D8%B1%D8%A7%D9%84%D9%84%D9%87-%D8%A8%D9%87-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA-%D9%87%D8%B4%D8%AF%D8%A7%D8%B1-%D8%AF%D8%A7%D8%AF">انصارالله به عربستان و امارات هشدار داد</a>
      </h1>
      <h2>عضو دفتر سیاسی جنبش انصارالله یمن هشدار داد اگر حملات متجاوزان به این کشور ادامه پیدا کند، نیرو‌های یمنی عمق خاک عربستان و امارات را ...</h2>
      <address><time datetime="2019-11-16T16:25:00+00:00">16 Nov 2019, 16:25</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،  محمد بخیتی، عضو دفتر سیاسی جنبش <b>انصارالله</b> یمن، در مصاحبه با این شبکه به متجاوزان درباره عواقب ادامه حمله‌هایشان به این <b>کشور</b> هشدار داد.</p>
      <p>او گفت: همه می‌دانند که ما جنگ را آغاز نکردیم و ما نیستیم که بر ادامه آن اصرار داریم. ما طرحی را برای آتش بس یکجانبه اعلام کردیم به این امید که کشور‌های متجاوز به آن پاسخ دهند. اما تاکنون هیچ پاسخی دریافت نکرده‌ایم و حملات هوایی همچنان ادامه دارد و روز گذشته منطقه اللحیه در استان الحدیده هدف حمله قرار گرفت که به معنای نقض توافقنامه سوئد است. ما به کشور‌های متجاوز توصیه می‌کنیم طرح آتش‌بس ما را به معنای از بین رفتن حق دفاع از خود برای ما ندانند و اگر این حملات ادامه پیدا کند، عمق خاک عربستان و امارات را هدف قرار خواهیم داد.</p>
      <p>عضو دفتر سیاسی جنبش انصارالله یمن افزود: ما فقط حملات به عمق خاک عربستان را متوقف کرده‌ایم، اما حملات ما به مزدوران و نیرو‌های اشغالگر مستقر در یمن ادامه دارد. این نیرو‌ها در جبهه‌های الکتاف، الملاحیط و الحرض متحمل تلفات سنگینی شدند. پیشروی میدانی ما همچنان ادامه دارد.</p>
      <p>بخیتی در پاسخ به سوالی درباره سرنوشت مذاکرات برای توقف جنگ در یمن گفت: عربستان و امارات باید به طرح پیشنهادی ما پاسخ مثبت بدهند و تجاوزگری و محاصره یمن را متوقف کنند. ما مذاکرات را تایید یا تکذیب نمی‌کنیم. ما کانال‌های تماس با عربستان یا هر یک از کشور‌های متجاوز را نبسته‌ایم. ما موضع اصولی در این باره داریم و به معنای آن نیست که مذاکره را تایید یا تکذیب نمی‌کنیم.</p>
      <p>او افزود: متجاوزان سعودی و اماراتی و نیز مزدورانشان در یمن می‌دانند که توازن قدرت به سود یمن شده است. ما نه فقط توانایی حمله به عمق خاک عربستان و امارات داریم، بلکه همچنین در نبرد‌های زمینی هم قدرت بیشتری پیدا کرده‌ایم. به همین علت کشور‌های متجاوز و مزدوران آن‌ها باید در محاسباتشان بازنگری کنند.</p>
    </article>
  </body>
</html>