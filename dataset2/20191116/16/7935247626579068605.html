<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tanpinar-odulleri-sahiplerini-buldu-215318h.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T16:12:09+00:00"/>
    <meta property="og:title" content="Tanpınar Ödülleri sahiplerini buldu"/>
    <meta property="og:description" content="Osmangazi Belediyesi tarafından bu yıl 18’incisi düzenlenen Ahmet Hamdi Tanpınar Edebiyat Yarışması’nın kazananları belli oldu."/>
  </head>
  <body>
    <article>
      <h1>Tanpınar Ödülleri sahiplerini buldu</h1>
      <h2>Osmangazi Belediyesi tarafından bu yıl 18’incisi düzenlenen Ahmet Hamdi Tanpınar Edebiyat Yarışması’nın kazananları belli oldu.</h2>
      <address>
        <time datetime="2019-11-16T16:12:09+00:00">16 Nov 2019, 16:12</time>
      </address>
      <p>Yurtiçi ve yurtdışından toplam 71 eserin katıldığı yarışmada birinciliği ‘Tanpınar ve Üç Tarz-ı Tahattur’ adlı eseriyle Ankara’dan katılan Çağatay Balkaya elde etti.</p>
      <p>Osmangazi Belediyesi tarafından her yıl geleneksel olarak düzenlenen Ahmet Hamdi Tanpınar Edebiyat Yarışması’nın ödül töreni Ördekli Kültür Merkezi’nde gerçekleşti. Edebiyatseverlerin yoğun ilgi gösterdiği yarışmanın ödül törenine Osmangazi Belediye Başkanı Mustafa Dündar’ın yanı sıra; AK Parti Bursa Milletvekili Emine Yavuz Gözgeç, Bursa Vali Yardımcısı Abidin Ünsal, jüri başkanı Prof. Dr. Abdullah Uçman, gazeteci-yazar Doğan Hızlan ve şair-yazar Metin Önal Mengüşoğlu katıldı. </p>
      <p>Törenin açılış konuşmasını yapan Osmangazi Belediye Başkanı Mustafa Dündar, özellikle sanatsal ve edebi alanda yaptıkları etkinliklere büyük önem verdiklerinin altını çizdi. Dündar, “Edebiyat alanında yaptığımız çalışmalarla öne çıkan bir belediyeyiz. Sınırları Bursa’yı aşan ve artık ülkemizin önemli bir değeri haline gelen Ahmet Hamdi Tanpınar Edebiyat Yarışmamız, her yıl artan ilgiyle devam ediyor. Bu yarışmamız, Azerbaycan’a da örnek oldu. Orada düzenlenen Ahmet Hamdi Tanpınar Edebiyat Yarışması’nda dereceye girenler ödül olarak Türkiye’ye gelerek bizleri ziyaret ettiler. Demek ki doğru ve başarılı çalışmalar yapıyoruz ki, gönül coğrafyamızın uzandığı her yerden takip ediliyoruz. Bizler, aynı zamanda yarışmamızı konferans ile taçlandırarak, Ahmet Hamdi Tanpınar Dergisi’ni çıkartıyoruz. Her yarışma sonunda dereceye giren çalışmaları kitap haline getiriyoruz. Böylece edebiyat dünyamıza değerli eserler kazandırıyoruz” dedi. </p>
      <p>
        <b>“Yeteneklerin Keşfedilmesine Vesile Oluyoruz”</b>
      </p>
      <p>Ahmet Hamdi Tanpınar Edebiyat Yarışması’nın Türkiye’nin önemli bir kültürel değeri haline geldiğini ifade eden Başkan Dündar, “Bu yıl makale dalında düzenlenen ve konu başlığı ‘Bursa’da İkinci Bir Zaman Daha Vardır’ olarak belirlenen yarışmamıza 71 eser katıldı. Tanpınar Atölye çalışmalarımız da başlayacak. Şiir atölyesinin başında Ercan Yılmaz, makale atölyesinde ise Seher Özkök hocamız bizlerle olacak. Tüm bu çalışmalarla görüyoruz ki Tanpınar Edebiyat Yarışmamız, yeni edebiyatçılara kapı açan bir okul haline geldi. Bizler, yeteneklerin keşfedilmesine vesile oluyoruz. Kıymetli jüri üyelerimizin emeği çok büyük. Binlerce sayfa eseri okuyarak değerlendirmeye alıyorlar. Jüri üyelerimize ve tüm yarışmacılarımıza teşekkürlerimi sunuyorum” diye konuştu.</p>
      <p>Ahmet Hamdi Tanpınar’ın eserlerinden oldukça etkilendiğini söyleyen AK Parti Bursa Milletvekili Emine Yavuz Gözgeç de, böylesine önemli bir etkinliği Bursalılara kazandırdığı için Osmangazi Belediye Başkanı Mustafa Dündar’ı tebrik etti. </p>
      <p>Yarışmanın jüri başkanlığını yapan Prof. Dr. Abdullah Uçman, Osmangazi Belediyesi’nin Ahmet Hamdi Tanpınar’a büyük bir vefa örneği gösterdiğini belirterek, “Belediyemiz, 2001 yılından itibaren hiç aksatmadan Tanpınar’ın eser verdiği 7 farklı dalda yarışmalar düzenliyor. Bu yıl jüri üyesi arkadaşlarımızla birçok dikkate değer makale okuduk. Bu durum bizleri oldukça sevindirdi. Şairlerimizin hepsine teşekkür ediyorum ve başarılarının devamını diliyorum. Yarışmalarda jüri üyesi olarak hizmet vermekten gurur duyuyorum” dedi.</p>
      <p>Ahmet Hamdi Tanpınar Sempozyumunda konuşan gazeteci-yazar Doğan Hızlan ise Tanpınar’a dair anılarını katılımcılara anlattı. Sempozyumun ardından birinci Çağatay Balkaya, ikinci Abdullah Yurtvermez, üçüncü Mehmet Akif Sever, mansiyonlar Özlem Tuzcu ve Ceren Altuntaşgil’e ödüllerini Başkan Mustafa Dündar ile protokol takdim etti. </p>
    </article>
  </body>
</html>