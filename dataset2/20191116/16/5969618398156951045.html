<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Sports/Tennis/mythikos-tsitsipas-nikhse-ton-fenterer-kai-prokrithhke-ston-teliko.5641126.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-16T16:17:00+00:00"/>
    <meta property="og:title" content="Μυθικός Τσιτσιπάς νίκησε τον Φέντερερ και προκρίθηκε στον τελικό"/>
    <meta property="og:description" content="Με εμφάνιση βγαλμένη από άλλον πλανήτη ο Στέφανος Τσιτσιπάς επικράτησε με 6-3, 6-4 επί του Ρότζερ Φέντερερ και προκρίθηκε στον τελικό του ATP Finals (17/11, 20.00). (VIDEOS)"/>
  </head>
  <body>
    <article>
      <h1>Μυθικός Τσιτσιπάς νίκησε τον Φέντερερ και προκρίθηκε στον τελικό</h1>
      <h2>Με εμφάνιση βγαλμένη από άλλον πλανήτη ο Στέφανος Τσιτσιπάς επικράτησε με 6-3, 6-4 επί του Ρότζερ Φέντερερ και προκρίθηκε στον τελικό του ATP Finals (17/11, 20.00). (VIDEOS)</h2>
      <address><time datetime="2019-11-16T16:17:00+00:00">16 Nov 2019, 16:17</time> by <a rel="author">Κώστας Χολίδης</a></address>
      <p>Ο Στέφανος Τσιτσιπάς έκανε πιθανότατα την καλύτερη εμφάνιση της καριέρας του το μεσημέρι του Σαββάτου στην O2 Arena. Ο "Στεφ" επικράτησε με 6-3, 6-4 επί του Ρότζερ Φέντερερ και προκρίθηκε στον τελικό του <a href="https://www.sport24.gr/Sports/Tennis/">ATP Finals</a>.</p>
      <p>Ο αγώνας ξεκίνησε ιδανικά για τον Στέφανο Τσιτσιπά. Ο Φέντερερ είχε break point μόλις στο πρώτο game, αλλά ο Στεφ κράτησε το σερβίς του και στη συνέχεια έκανε break εκείνος στον Ελβετό. Ο 21χρονος Έλληνας τενίστας το εξαργύρωσε αμέσως μετά για να προηγηθεί με 3-0.</p>
      <p>Από εκείνο το σημείο και μετά ο Ελβετός άρχισε να πιέζει για να πάρει πίσω το break. Είναι χαρακτηριστικό ότι έβδομο game ο Φέντερερ προηγήθηκε με 0-40, αλλά ο Στεφ βρήκε τον τρόπο να επιστρέψει. Το πώς δείτε το στο βίντεο που ακολουθεί.</p>
      <p>Στη συνέχεια ο Φέντερερ κράτησε το σερβίς του και έπειτα παρακολουθήσαμε ένα game από άλλον πλανήτη. Ο Τσιτσιπάς σέρβιρε για να κλείσει το σετ και ο Φέντερερ για να δώσει συνέχεια σε αυτό. Ο Ελβετός είχε δύο break points, αλλά ο Στεφ στο έβδομο set point του κατάφερε να κλείσει το σετ  με 6-3 και να προηγηθεί με 1-0 σετ.</p>
      <p>Στο ξεκίνημα του δευτέρου σετ είχαμε περίπου μία επανάληψη όσων είδαμε στο πρώτο. Ο Τσιτσιπάς έκανε break στο δεύτερο service game του, όμως ο Φέντερερ απάντησε με τον ίδιο τρόπο αμέσως μετά. Ο Ελβετός προηγήθηκε με 0-40, αλλά και πάλι ο Τσιτσιπάς κατάφερε να απαντήσει. Τελικά ο μαέστρος στο δέκατο break point που δημιούργησε κατάφερε να το κάνει και να φέρει το σετ στα ίσα.</p>
      <p>Το break... dance συνεχίστηκε και στο επόμενο game. Ο Τσιτσιπάς δείχνοντας την τρομερή πνευματική κατάσταση στην οποία βρίσκεται κατάφερε κάνει εκ νέου break στον Ελβετό και στη συνέχεια να κρατήσει το σερβίς του για να προηγηθεί με 4-2.</p>
      <p>Στη συνέχεια οι δύο τενίστες κράτησαν το σερβίς τους και φτάσαμε στο δέκατο game στο οποίο ο Στέφανος Τσιτσιπας σέρβιρε για να κλείσει το ματς. Ο Φέντερερ είχε δύο break points, αλλά ο Στεφ φάνηκε πιστός στο ραντεβού του με την ιστορία! Βρίσκοντας μεγάλα σερβίς ο Τσιτσιπάς έκλεισε το ματς και μαζί μια θέση για τον τελικό της Κυριακής όπου θα αντιμετωπίσει έναν εκ των Τιμ και Ζβέρεφ.</p>
    </article>
  </body>
</html>