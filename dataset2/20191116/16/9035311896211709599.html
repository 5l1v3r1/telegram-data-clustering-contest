<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/sar-yelekliler-in-birinci-y-l-donumunde-frans-zlar-yeniden-sokaklarda"/>
    <meta property="og:site_name" content="euronews"/>
    <meta property="article:published_time" content="2019-11-16T16:44:52+00:00"/>
    <meta property="og:title" content="Sarı Yelekliler eylemlerin birinci yıl dönümünde hedeflerine ulaştı mı"/>
    <meta property="og:description" content="Fransa'da akaryakıt zamlarına ve kötü ekonomik koşullara tepki olarak başlayan, zamanla Cumhurbaşkanı Emmanuel Macron yönetimine karşı isyana ve öfkeye dönüşen eylemlerin birinci yıl dönümünde Sarı Yelekliler yeniden sokaklara çıktı"/>
  </head>
  <body>
    <article>
      <h1>Sarı Yelekliler eylemlerin birinci yıl dönümünde hedeflerine ulaştı mı</h1>
      <address><time datetime="2019-11-16T16:44:52+00:00">16 Nov 2019, 16:44</time> by <a rel="author">Sandrine Amiel </a></address>
      <p>Fransa'da akaryakıt zamlarına ve kötü ekonomik koşullara tepki olarak başlayan, zamanla Cumhurbaşkanı Emmanuel Macron yönetimine karşı isyana ve öfkeye dönüşen eylemlerin birinci yıl dönümünde Sarı Yelekliler yeniden sokaklara çıktı.</p>
      <p>Başkent Paris'in Place d'Italie meydanında yolları kapatan ve polise kaldırım taşı fırlatan eylemcilere güvenlik güçleri biber gazı ile müdahale etti. Emniyet müdürlüğü öğlen saatlerine kadar şehirde 61 kişinin gözaltına alındığını açıkladı.</p>
      <p>Göstericiler meydanda bulunan otomobil ve motosikletleri ateşe verdi. İki araç eylemciler tarafından ters çevrildi. İtfaiye ekipleri alevlere müdahale etti.</p>
      <figure>
        <iframe data-src="https://twitter.com/euronewses/status/1195682440930611201" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Sarı Yelekliler sona yaklaştı mı?</h3>
      <p>Birinci yılını dolduran Sarı Yelekliler, Fransa tarihinin en uzun süren eylemleri unvanına aldı. İlk başladığı haftalarda yüz binlerce kişiyi meydanlara bir araya getiren eylemlere katılım ise her geçen hafta azaldı.</p>
      <p>Fransız İçişleri Bakanlığı verilerine göre ilk hafta 280 bini bulan eylemci sayısı haziran ayı sonunda yaklaşık 6 binde kaldı. Bakanlık temmuz ayından itibarense katılımcılar çok az olduğu için sayım yapmayı bıraktı.</p>
      <p>Sarı Yelekliler'in birinci yıl dönümünde ise katılım yeniden binli sayılara ulaştı.</p>
      <h3>Eylemciler hedeflerine ne kadar ulaştı?</h3>
      <p>Yakıta getirilen vergilerin iptal edilmesi için başlayan gösteriler, kısa sürede büyüyerek hayat şartlarındaki zorlaşmanın bir protestosu haline geldi. İlk haftalarda geri adım atmak istemeyen Macron hükümeti ise şiddet olaylarının artması üzerine vergileri iptal ettirdi.</p>
      <p>Ancak alınan önlemler eylemciler için yeterli gelmedi. Yapılan düzenlemeler toplam 17 milyar euroluk bir vergi indirimi ve diğer mali teşviklerle son buldu. Macron ayrıca Fransa'nın tüm bölgelerini gezerek halk temsilcileriyle toplantılar düzenledi.</p>
      <figure>
        <img src="https://static.euronews.com/articles/stories/04/30/39/74/808x539_cmsv2_f5c2f228-9d74-5a7b-8b6d-6a2810858dc9-4303974.jpg"/>
        <figcaption>Sarı Yelekliler'in önde gelen temsilcilerinden Jerome Rodrigues, eylemlerde bir gözünü kaybettiAFP/ Bertrand Guay</figcaption>
      </figure>
      <p>Sarı Yelekliler'in önde gelen isimlerinden Jerome Rodrigues, euronews'e yaptığı açıklamada eylemcilerin talepleri karşısında alabildiklerinin çok küçük kaldığını savundu. Ancak eylemler sayesinde halkın farkındalık kazandığını belirten Rodrigues, bu sayede yeniden bir 'kardeşlik' havası meydana geldiğini ifade etti.</p>
      <p>Diğer yandan eylemlerde son bir yılda 11 kişi yaşamını yitirdi. Ölü sayısının 1968 Mayıs olaylarından bile çok olması ise tablonun ciddiyetini gösteriyor.</p>
      <p>Hükümetin paylaştığı son verilere göre, gösterilerde 4 bin 245'den fazla kişi yaralandı, 12 bin 107'den fazla kişi gözaltına alındı ve 3 bin 163'den fazla kişiye hapis cezası verildi.</p>
      <p>Ek kaynaklar<b> • AA, Reuters, AFP</b></p>
    </article>
  </body>
</html>