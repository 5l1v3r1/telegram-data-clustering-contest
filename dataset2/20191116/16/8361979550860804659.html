<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/machey-zyelinski-generalniy-direktor-siemens-ukrajina-rozpoviv-shcho-dumaye-pro-ukrajinu-novini-ukrajini-50053768.html"/>
    <meta property="og:site_name" content="НВ"/>
    <meta property="article:published_time" content="2019-11-16T16:00:00+00:00"/>
    <meta property="og:title" content="В Україні очевидні проблеми з вищою освітою — Мачей Зєліньскі, Siemens"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>В Україні очевидні проблеми з вищою освітою — Мачей Зєліньскі, Siemens</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T16:00:00+00:00">16 Nov 2019, 16:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Мачей Зєліньскі - генеральний директор Siemens Україна. Ця компанія офіційно працює в Україні вже 165 років: спочатку постачала комплектування для телефонізації й електротранспорт Російської імперії, потім агрегати для електрифікації країни Радянському Союзу. Зараз Siemens в Україні зайнятий модернізацією основних галузей промисловості й енергетики. 45-річний Зеліньскі, який народився у Польщі, працює в українському підрозділі Siemens із 2016 року.</p>
      <p>
        <b>— Чим Україна схожа і чим не схожа на країни, в яких ви працювали раніше?</b>
      </p>
      <p>— Я працюю в Україні вже четвертий рік. Ця країна між Сходом і Заходом, але ще відчувається вплив радянських часів.</p>
      <p>Загалом я не помічаю великої різниці з європейськими державами. Хіба що в економічному сенсі. В Україні не дуже великий обсяг ВВП. Тому в нас тут невеликі розміри бізнесу, але країна останні три роки активно розвивається. Тому й бізнес зростає.</p>
      <p>Щодо побутових моментів, то мені дуже складно в Україні за кермом. Плюс тут погана якість доріг і проблеми з паркуванням.</p>
      <p>
        <b>— Які правила в українському бізнес-середовищі варто було б змінити?</b>
      </p>
      <p>— Бізнес-середовище тут не дуже відрізняється від західного світу. Але в корпоративній культурі є певні проблеми з корупцією. Також в Україні, де багато фахівців та інженерів, доводиться докладати багато зусиль, щоб об'єднати цих людей у роботі на благо компанії. Українці не дуже вміють працювати в команді на спільне благо. Це впадає в очі. І це те, що відрізняє Україну від Європи.</p>
      <p>Щоб змінити такі звички, потрібен не рік і не два, а, напевно, кілька поколінь.</p>
      <aside>Українці не дуже вміють працювати в команді на спільне благо</aside>
      <p>
        <b>— Ваш найцікавіший або найнесподіваніший досвід спілкування з українськими держорганами?</b>
      </p>
      <p>— Ми активно підтримуємо вищу освіту в Україні. Створюємо у вишах сучасні цифрові лабораторії. Ми не спілкуємося із профільним міністерством освіти, працюємо безпосередньо з університетами. Проблеми вищої освіти в Україні очевидні: зараз її треба реформувати.</p>
      <p>
        <b>— Ваші улюблені місця в Києві або в Україні?</b>
      </p>
      <p>— Перше місце, куди я приїжджаю із задоволенням, це Одеса. Вона дуже різноманітна. Багато національностей, які там жили і живуть, вплинули на архітектуру й на кухню. Плюс місто розташоване на морі.</p>
      <p>Мені подобається Київ, бо я тут живу. І третє місце, звісно, Львів. Він схожий на Краків, де я навчався.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>