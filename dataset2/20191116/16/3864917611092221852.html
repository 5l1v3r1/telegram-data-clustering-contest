<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819698-vibuh-u-balaklii-u-zsu-zapevnaut-so-arsenal-ne-stanovit-zagrozi-miscevim-zitelam.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T16:29:00+00:00"/>
    <meta property="og:title" content="Вибухи в Балаклії: у ЗСУ запевняють, що арсенал не становить загрози місцевим жителям"/>
    <meta property="og:description" content="Військовий арсенал у місті Балаклія наразі безпечний для мешканців навколишніх населених пунктів."/>
  </head>
  <body>
    <article>
      <h1>Вибухи в Балаклії: у ЗСУ запевняють, що арсенал не становить загрози місцевим жителям</h1>
      <h2>Військовий арсенал у місті Балаклія наразі безпечний для мешканців навколишніх населених пунктів.</h2>
      <address>
        <time datetime="2019-11-16T16:29:00+00:00">16 Nov 2019, 16:29</time>
      </address>
      <p>Про це повідомляє <a href="https://armyinform.com.ua/2019/11/vijskovyj-arsenal-u-misti-balakliya-ne-stanovyt-zagrozy-misczevym-meshkanczyam/">АрміяInform</a>, цитуючи командувача Сил логістики ЗСУ генерал-лейтенанта Олега Вишнівського.</p>
      <p>"Протягом ночі визначеним складом пожежного наряду здійснювалося патрулювання технічної території. Загорань та задимлень не спостерігалося. Тому нині військовий арсенал є безпечним щодо вибухо-пожежної безпеки", − сказав Вишнівський сьогодні, 16 листопада, під час спілкування з представниками ЗМІ.</p>
      <figure>
        <iframe src="https://www.youtube.com/embed/ptjcgg4sPh8" width="560" height="315" data-service="Youtube" scrolling="no"/>
      </figure>
      <p>Він поінформував, що пожежу, яка виникла внаслідок вибухів на технічній території арсеналу, було локалізовано силами пожежного підрозділу військової частини та МНС.</p>
      <p>Також військовослужбовець додав, що після подій 2017 року територія арсеналу очищена майже на 60 відсотків. Усі інші боєприпаси вивезені або складені у захищене бетонне сховище. На відкритих майданчиках боєприпаси не зберігаються.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html">Вибухи у Балаклії: у Генштабі відтворили події, що передували трагедії</a>
      </blockquote>
      <p>Наразі на технічній території військового арсеналу тривають слідчі дії, інформує ЗМІ.</p>
      <p>Як відомо, 15 листопада на спеціально обладнаному місці - майданчику зберігання вибухонебезпечних предметів № 4 групами розмінування здійснювалися роботи з розмінування та знищення вибухонебезпечних предметів. О 14:28 ймовірно у ході завантаження залишків боєприпасів та їхніх елементів, які було підготовлено для подальшого знищення (утилізації), зокрема твердопаливного двигуна до ракет 3М9 зенітно-ракетного комплексу “Куб”, відбулось його загорання з подальшим підривом накопичених для знищення вибухонебезпечних предметів.</p>
      <p>Унаслідок надзвичайної події в Балаклії двоє військовослужбовців-саперів загинули, п’ятеро отримали поранення різного ступеня важкості: один – у важкому стані, один – середнього ступеня важкості і троє – легкого ступеня важкості.</p>
      <p>Внаслідок був знищений також один вантажний автомобіль.</p>
    </article>
  </body>
</html>