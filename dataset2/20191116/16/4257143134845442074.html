<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/16/nagy-tomeg-tuntetett-a-cseh-kormanyfo-ellen"/>
    <meta property="og:site_name" content="infostart"/>
    <meta property="article:published_time" content="2019-11-16T16:52:00+00:00"/>
    <meta property="og:title" content="Nagy tömeg tüntetett a cseh kormányfő ellen"/>
    <meta property="og:description" content="Andrej Babis cseh miniszterelnök lemondását követelte szombaton Prágában a Millió pillanat a demokráciáért nevű civil társulás szervezte nagygyűlés legalább 200 ezer résztvevője."/>
  </head>
  <body>
    <article>
      <h1>Nagy tömeg tüntetett a cseh kormányfő ellen</h1>
      <address><time datetime="2019-11-16T16:52:00+00:00">16 Nov 2019, 16:52</time> by <a rel="author">Infostart / MTI</a></address>
      <h3>Andrej Babis cseh miniszterelnök lemondását követelte szombaton Prágában a Millió pillanat a demokráciáért nevű civil társulás szervezte nagygyűlés legalább 200 ezer résztvevője.</h3>
      <p>A tüntetés szervezői szerint Andrej Babis politikai szerepvállalása összeférhetetlen vállalkozói tevékenységével, ezért</p>
      <blockquote>vagy meg kellene válnia vagyonától, vagy távoznia kellene a kormány éléről.</blockquote>
      <p>Mikulás Minár, a Millió pillanat a demokráciáért társulás elnöke közölte: ha Babis az év végéig nem tesz eleget a követeléseknek, akkor január 7-én újabb tiltakozási hullámot indítanak el.</p>
      <p>Andrej Babis távozása érdekében a civil társulás aláírásgyűjtést is indított, s a cél legalább egymillió támogató megszerzése. A társulás korábbi, hasonló célú petíciója alá azonban a tervezett egymillió aláírást mindeddig nem sikerült összegyűjteni.</p>
      <p>A kormányfő az Agrofert Holding tulajdonosaként Csehország második leggazdagabb embere. Az ellenzék, a civil szféra és a sajtó egy része azzal gyanúsítja, hogy visszaél politikai tisztségével és pozícióját személyes vagyonának gyarapodására használja. Bírálják azt is, hogy Babis a rendszerváltás előtt tagja volt a kommunista pártnak, és állítólag együttműködött az állambiztonsági szolgálattal.</p>
      <p>Babis a vádakat elutasítja, és ismételten azt állítja: nem áll fenn összeférhetetlenség, mert cégeit, az Agrofert Holdingot 2017 februárjában a hatályos törvény értelmében már vagyonkezelő alapokba helyezte.</p>
      <p>A szervezők mintegy 300 ezerre, a rendőrség pedig 200 ezerre becsülte a Letná téri tüntetés résztvevőinek számát.</p>
      <blockquote>Az 1989-es rendszerváltás óta ez volt az egyik legnagyobb kormányellenes megmozdulás Csehországban.</blockquote>
      <p>"Harminc éve szabadságban és demokráciában élünk, az embereknek joguk van a véleménynyilvánításhoz, ezt senki sem tiltja nekik" - mondta Babis még a tüntetés előtt újságíróknak. Leszögezte: Csehországban szabad választásokat tartanak, s a kormány a választási eredmények alapján jön létre. Bírálóinak azt javasolta, méressék meg magukat a következő szabad választásokon.</p>
      <p>Benjamin Roll, a Millió pillanat a demokráciáért alelnöke kijelentette: tiltakozásuk nem a választási eredmények, hanem azon politikusok ellen irányul, akik visszaélnek a választásokon megszerzett hatalmukkal.</p>
      <p>A cseh közszolgálati televízió által egyenes adásban közvetített tüntetésen elhangzott további követelés az volt, hogy távozzon tisztségéből Marie Benesová igazságügyi miniszter. Benesovát azzal gyanúsítják, hogy szükség esetén kész lenne leállítani a Babis ellen folyó eljárásokat. A harmadik követelés, hogy erősítsék meg a bíróságok, az ügyészség és a közmédia függetlenségét. A tüntetésen elfogadott nyilatkozat ugyanakkor felszólította az ellenzéki jobboldali pártokat, hogy a demokrácia védelme érdekében fogjanak össze és legyenek aktívabbak.</p>
      <p>A Letná téri tüntetésen és a közszolgálati hírtelevízióban elhangzott beszédekben többször is elhangzott: nem szabad megengedni, hogy náluk is a magyarországihoz vagy a lengyelországihoz hasonló helyzet alakuljon ki. A prágai megmozdulás résztvevői szerint a kormányzat mindkét országban megsérti a demokrácia szabályait.</p>
      <p>
        <i>Nyitókép: MTI/EPA/Martin Divisek</i>
      </p>
    </article>
  </body>
</html>