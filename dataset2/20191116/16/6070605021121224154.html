<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Lorenzo-vol-acomiadar-se-campionat-mes_0_2345765437.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T16:50:49+00:00"/>
    <meta property="og:title" content="Lorenzo vol acomiadar-se amb un campionat més"/>
    <meta property="og:description" content="A Xest, el Repsol Honda aspira a pispar-li a Ducati el títol que queda en joc"/>
  </head>
  <body>
    <article>
      <h1>Lorenzo vol acomiadar-se amb un campionat més</h1>
      <h2>A Xest, el Repsol Honda aspira a pispar-li a Ducati el títol que queda en joc</h2>
      <address>
        <time datetime="2019-11-16T16:50:49+00:00">16 Nov 2019, 16:50</time>
      </address>
      <p>Avui (14 hores, Dazn) el Mundial de MotoGP arriba al final, amb els títols de campions del món de les tres categories sentenciats: Marc Márquez (MotoGP), Àlex Márquez (Moto2) i Lorenzo Dalla Porta (Moto3) ja fa dies que van celebrar els seus respectius campionats. Un any en què, un altre cop, s’ha vist com Marc Márquez es coronava campió i com Honda aconseguia el campionat per marques. A<a href="https://www.ara.cat/esports/Marquez-Quartararo-MotoGP_0_2345165661.html"> vui, el dia en què Jorge Lorenzo sortirà a pista amb l’Honda per últim cop, el Repsol Honda té un repte entre mans</a>: aconseguir l’últim títol que queda per sentenciar, el d’equips de la categoria reina. A Xest hi arriben dos equips amb opcions de coronar-se: el Repsol Honda i el Ducati Team. L’escuderia italiana arriba a l’última cita de l’any amb dos punts d’avantatge respecte al seu rival, que, després d’haver assolit els títols de pilots i marques, intentarà aconseguir la triple corona. Però no serà bufar i fer ampolles.</p>
      <p>I és que la temporada no ha sigut fàcil per al Repsol Honda. Mentre que en una part del box, la de Marc Márquez, anava tot com una seda (i, si sorgia algun entrebanc, se’n sortien per seguir endavant) a la de Jorge Lorenzo les coses no acabaven de rutllar. I això ha fet que els punts sumats per l’equip en moltes curses hagin estat gairebé sempre només els de Márquez. En canvi, a Ducati podien sumar els d’Andrea Dovizioso i els de Danilo Petrucci.</p>
      <p>El Repsol Honda arriba al circuit Ricardo Tormo de Xest amb 430 punts. D’aquests, 395 els ha aconseguit el de Cervera, mentre que el mallorquí n’ha sumat 25, i Stefan Bradl (que va substituir Lorenzo quan el mallorquí es va lesionar a les vèrtebres) 10. Per contra, a Ducati s’han repartit la feina. Tenen 432 punts, dels quals 256 són de Dovizioso i 176 de Petrucci. “Jo fa temps que he fet la meva feina, però seria bonic poder oferir-li al nostre patrocinador principal, Repsol, la recompensa d’un nou títol d’escuderies. És la nostra intenció. Esperem que el Jorge s’hi trobi millor, aquí, i pugui donar-nos un cop de mà per aconseguir l’objectiu”, deia Marc Márquez, mentre que Jorge Lorenzo assegurava abans d’anunciar que es retira que s’està esforçant per “seguir fent passos endavant” per “ajudar l’equip a guanyar el Mundial”. A Xest, amb 45 punts en joc i el dia del comiat del mallorquí, tot pot passar.</p>
      <p>En cas que el Repsol Honda assoleixi l’objectiu marcat per a aquesta cursa, seria el novè cop que ho aconsegueix, després d’haver-se coronat els anys 2002 i 2003 (amb Valentino Rossi i Tohru Ukawa com a pilots), el 2006 (amb Nicky Hayden i Dani Pedrosa), el 2011 (amb Casey Stoner, Andrea Dovizioso i Dani Pedrosa), el 2012 (amb Stoner i Pedrosa) i el 2013, el 2014, el 2017 i el 2018 (amb Marc Márquez i Pedrosa). “Estem només dos punts per darrere de Ducati en el campionat per equips. El nostre objectiu a València és aconseguir la triple corona. El Marc ha fet una temporada increïble i ja ha aconseguit el rècord de punts en una temporada”, assegurava Alberto Puig, cap de l’equip.</p>
      <h3>I ara, objectiu 400 punts</h3>
      <p>En efecte, Marc Márquez va aconseguir al Gran Premi de Malàisia el rècord de punts en una temporada i li va pispar el millor registre històric a Jorge Lorenzo. Amb els punts que va sumar a Sepang, el cerverí va arribar fins als 395, amb la qual cosa va superar la millor marca que el mallorquí havia aconseguit el 2010, 383, també en 18 curses. Però la carrera de Marc Márquez sempre està plena de reptes. Si no, no seria qui és. És per això que avui pot aconseguir encara una fita més en aquest aspecte. En un any en què el calendari ha crescut fins a les 19 curses, el català té l’oportunitat avui de convertir-se en el primer pilot de la història del Mundial que suma 400 punts o més en un any. Com que no ha acabat mai una carrera de MotoGP a València fora del podi, Márquez té les estadístiques i la història al seu costat.</p>
    </article>
  </body>
</html>