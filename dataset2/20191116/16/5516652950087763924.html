<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425909/epeteiakh-ekdhlwsh-gia-ta-20-xronia-toy-tmhmatos-mesogeiakwn-spoydwn-toy-panepisthmioy-aigaioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T16:00:02+00:00"/>
    <meta property="og:title" content="Επετειακή εκδήλωση για τα 20 χρόνια του τμήματος Μεσογειακών Σπουδών του πανεπιστημίου Αιγαίου"/>
    <meta property="og:description" content="Το Τμήμα Μεσογειακών Σπουδών (ΤΜΣ) του Πανεπιστημίου Αιγαίου ιδρύθηκε το 1997 και άρχισε τη λειτουργία του κατά το ακαδημαϊκό έτος 1999-2000 αποτελώντας το ένα από τα τρία Τμήματα που απαρτίζουν τη Σχολή Ανθρωπιστικών Επιστημών στη Ρόδο, τη Νοτιοανατολικότερη Πανεπιστημιακή Σχολή της Ελλάδας."/>
  </head>
  <body>
    <article>
      <h1>Επετειακή εκδήλωση για τα 20 χρόνια του τμήματος Μεσογειακών Σπουδών του πανεπιστημίου Αιγαίου</h1>
      <address>
        <time datetime="2019-11-16T16:00:02+00:00">16 Nov 2019, 16:00</time>
      </address>
      <p>
        <b>Το Τμήμα Μεσογειακών Σπουδών (ΤΜΣ) του Πανεπιστημίου Αιγαίου ιδρύθηκε το 1997 και άρχισε τη λειτουργία του κατά το ακαδημαϊκό έτος 1999-2000 αποτελώντας το ένα από τα τρία Τμήματα που απαρτίζουν τη Σχολή Ανθρωπιστικών Επιστημών στη Ρόδο, τη Νοτιοανατολικότερη Πανεπιστημιακή Σχολή της Ελλάδας.</b>
      </p>
      <p>Ως το μοναδικό Πανεπιστημιακό Τμήμα «Σπουδών Περιοχής» (Area Studies) με διεπιστημονικό αντικείμενο τις Μεσογειακές Σπουδές όχι μόνο στην Ελλάδα αλλά και στην ευρύτερη περιοχή της Μεσογείου, το ΤΜΣ έχει ως βασικό στόχο να αναδείξει τον χώρο της Μεσογείου, και ειδικά του νοτιοανατολικού άκρου της, ως αντικείμενο διεπιστημονικών προσεγγίσεων. Αυτό επιτυγχάνεται τόσο μέσα από τη συστηματική μελέτη των αρχαίων πολιτισμών και των γλωσσών της περιοχής όσο και μέσα από την εξέταση της πολιτικής, κοινωνικής, και οικονομικής ανάπτυξης των μεσογειακών χωρών και των διακρατικών τους σχέσεων.</p>
      <p>Λειτουργώντας τα τελευταία 20 χρόνια στο πλαίσιο τριών ειδικότερων επιστημονικών κατευθύνσεων (Αρχαιολογίας, Γλωσσολογίας της Νοτιοανατολικής (ΝΑ) Μεσογείου, Διεθνών Σχέσεων και Οργανισμών) σε συνδυασμό με τη διδασκαλία των σημαντικότερων γλωσσών της περιοχής (αραβικά, τουρκικά, εβραϊκά), το Τμήμα Μεσογειακών Σπουδών προσφέρει υψηλής ποιότητας προπτυχιακές σπουδές στους τρεις επιστημονικούς κλάδους που διακονεί σύμφωνα με τα διεθνώς αποδεκτά πρότυπα. Παράλληλα με το πρόγραμμα προπτυχιακών σπουδών, στο Τμήμα λειτουργούν τέσσερα προγράμματα μεταπτυχιακών σπουδών (Π.Μ.Σ.):</p>
      <p>Αρχαιολογία Ανατολικής Μεσογείου από την Προϊστορική Εποχή έως την Ύστερη Αρχαιότητα: Ελλάδα, Αίγυπτος, Εγγύς Ανατολή<br/>Διακυβέρνηση, Ασφάλεια και Ανάπτυξη στη Μεσόγειο</p>
      <p>Αρχαίο Θέατρο: Εκπαιδευτικές και Φιλολογικές Προσεγγίσεις</p>
      <p>Ανάλυση και διδασκαλία πρώτης και δεύτερης/ξένης γλώσσας (διατμηματικό πρόγραμμα (Δ.Π.Μ.Σ.) σε συνεργασία με το Παιδαγωγικό Τμήμα Δημοτικής Εκπαίδευσης), όπως επίσης και πρόγραμμα διδακτορικών σπουδών και μεταδιδακτορικής έρευνας σε θέματα που άπτονται και των τριών επιστημονικών κατευθύνσεων του Τμήματος.</p>
      <p>Το Τμήμα ενισχύεται και εναρμονίζεται προς το σύγχρονο επιστημονικό πνεύμα από τα έξι θεσμοθετημένα εργαστήριά του: Εργαστήριο Αρχαιομετρίας, Εργαστήριο για τον Αρχαίο Κόσμο της Ανατολικής Μεσογείου, Εργαστήριο Γλωσσολογίας ΝΑ Μεσογείου, Εργαστήριο Μεσογειακής Πολιτικής, Εργαστήριο Περιβαλλοντικής Αρχαιολογίας και Προληπτικής Συντήρησης, Εργαστήριο Πληροφορικής.</p>
      <p>Με αφορμή τη συμπλήρωση των 20 χρόνων λειτουργίας και δυναμικής παρουσίας του στον πανεπιστημιακό χάρτη, το Τμήμα Μεσογειακών Σπουδών, σε συνεργασία με την Περιφέρεια Νοτίου Αιγαίου και το Κέντρο Επαγγελματικής Κατάρτισης “Γ. Γεννηματάς” Α.Ε., διοργανώνει Επετειακή Εκδήλωση η οποία θα πραγματοποιηθεί την Τετάρτη 20 Νοεμβρίου 2019 και ώρα 12:00, στην Αίθουσα «Κορνήλιος Καστοριάδης» της Σχολής Ανθρωπιστικών Επιστημών του Πανεπιστημίου Αιγαίου στη Ρόδο.</p>
      <p>Το πρώτο μέρος της Εκδήλωσης περιλαμβάνει την Τελετή Αναγόρευσης της Καθηγήτριας Σοφίας Ανανιάδου, The University of Manchester, School of Computer Science, Director of the National Centre for Text Mining, U.K. σε Επίτιμη Διδάκτορα του Τμήματος Μεσογειακών Σπουδών και την υπογραφή Μνημονίου Συνεργασίας του Τμήματος με το National Centre for Text Mining της Μεγάλης Βρετανίας, ενώ το δεύτερο μέρος θα πλαισιωθεί από τις κεντρικές ομιλίες της π. Επιτρόπου Εκπαίδευσης, Πολιτισμού, Πολυγλωσσίας και Νεολαίας στην Ε.Ε. κας Ανδρούλλας Βασιλείου και του π. Πρύτανη του Πανεπιστημίου Λευκωσίας κου Μιχάλη Ατταλίδη. Στην Εκδήλωση έχουν προσκληθεί κορυφαίοι εκπρόσωποι της πολιτικής και πολιτιστικής ζωής της χώρας καθώς και των τοπικών αρχών.</p>
      <p>“Ελπίζουμε να μοιραστούμε μαζί σας τη χαρά της συμπλήρωσης των 20 χρόνων λειτουργίας του Τμήματός μας και να σας έχουμε κοντά μας σε αυτήν την ιδιαίτερης σημασίας για το Τμήμα Μεσογειακών Σπουδών αλλά και για το νησί της Ρόδου εορταστική ημέρα” σημειώνει χαρακτηριστικά σε ανακοίνωσή του το Τμήμα Μεσογειακών Σπουδών.</p>
    </article>
  </body>
</html>