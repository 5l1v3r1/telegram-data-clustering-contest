<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cnn-trump-osobne-ridil-kampan-proti-bidenovi-na-ukrajine/1821863?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T16:38:00+00:00"/>
    <meta property="og:title" content="CNN: Trump osobně řídil kampaň proti Bidenovi na Ukrajině"/>
    <meta property="og:description" content="New York - Donald Trump se loni v prosinci osobně setkal se dvěma podnikateli z bývalého SSSR a pověřil je &quot;tajnou misí&quot; na Ukrajině, která měla poškodit pověst prezidentova volebního soka Joea Bidena. O schůzce Trumpa se Lvem Parnasem a Ihorem Frumanem dnes informovala televize CNN s odvoláním na nejmenované zdroje."/>
  </head>
  <body>
    <article>
      <h1>CNN: Trump osobně řídil kampaň proti Bidenovi na Ukrajině</h1>
      <address><time datetime="2019-11-16T16:38:00+00:00">16 Nov 2019, 16:38</time> by <a rel="author" href="http://www.ctk.cz/" target="_blank">ČTK</a></address>
      <p>New York - Donald Trump se loni v prosinci osobně setkal se dvěma podnikateli z bývalého SSSR a pověřil je "tajnou misí" na Ukrajině, která měla poškodit pověst prezidentova volebního soka Joea Bidena. O schůzce Trumpa se Lvem Parnasem a Ihorem Frumanem dnes informovala televize CNN s odvoláním na nejmenované zdroje.</p>
      <p>Parnas a Fruman mají americké pasy, ale pocházejí z Ukrajiny, respektive z Běloruska. Trump dosud tvrdil, že tyto muže nezná. Podle CNN jim na prosincové schůzce řekl, aby přiměli ukrajinskou vládu obnovit vyšetřování Bidena a jeho syna Huntera, který na Ukrajině podnikal. Biden starší je favoritem demokratické nominace do boje o Bílý dům a příští rok se nejspíš pokusí zabránit Trumpovi v obhajobě mandátu.</p>
      <p>Aktivity Parnase a Frumana v USA nakonec skončily skandálem, když byli v říjnu na washingtonském letišti zadrženi a obviněni z nezákonného lobbingu.</p>
      <p>Schůzky Trumpa s oběma muži, která byla zachycena na <a href="https://bit.ly/2QA3yLx">fotografii</a>, se podle CNN zúčastnil i prezidentův právník Rudy Giuliani, který je podle některých médií hlavním architektem "paralelní" diplomacie USA na Ukrajině, jejímž cílem je zvýšit Trumpovy šance na znovuzvolení. Giulianiho advokát CNN řekl, že k žádné soukromé schůzce loni v prosinci v Bílém domě nedošlo, Trump si prý s oběma podnikateli jen potřásl rukou.</p>
    </article>
  </body>
</html>