<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819704-prezident-gruzii-vidreaguvala-na-podii-v-parlamenti-i-vulicni-protesti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T16:51:00+00:00"/>
    <meta property="og:title" content="Президент Грузії відреагувала на події в парламенті і вуличні протести"/>
    <meta property="og:description" content="Президент Грузії Саломе Зурабішвілі поширила заяву з приводу провалу парламентом конституційних змін про перехід на пропорційну виборчу систему."/>
  </head>
  <body>
    <article>
      <h1>Президент Грузії відреагувала на події в парламенті і вуличні протести</h1>
      <h2>Президент Грузії Саломе Зурабішвілі поширила заяву з приводу провалу парламентом конституційних змін про перехід на пропорційну виборчу систему.</h2>
      <address>
        <time datetime="2019-11-16T16:51:00+00:00">16 Nov 2019, 16:51</time>
      </address>
      <p>Про це повідомляє грузинський <a href="https://1tv.ge/ru/news/salome-zurabishvili-proizoshedshie-v-parlamente-processy-ne-javljajutsja-nepreodolimoj-trudnostju-ili-koncom-demokratii/">"Перший канал"</a>.</p>
      <p>"Насамперед, я хотіла б наголосити, що, виходячи з напруженості і поляризації в нашій країні, збереження нашого спільного досягнення - стабільності - є моєю головною турботою і вимогою народу. Ми всі маємо поважати цю вимогу", - заявила вона.</p>
      <p>Зурабішвілі вважає, що для парламентських виборів у наступному році необхідно зберегти максимальний спокій.</p>
      <p>"Залежно від політичної ситуації, своїх амбіцій або передвиборних розрахунків, різні партії в різних країнах надають перевагу певній виборчій системі. Громадськість меншою мірою залучена до формування цієї системи і, відповідно, тому менш обізнана. Суспільство зацікавлене у чесності і прозорості виборів, так і має бути. Дуже прикро, що так гучно озвучену ініціативу, яка відповідає рекомендаціям міжнародної спільноти, не змогли (або не захотіли) довести до кінця. Це призводить до негативної оцінки процесів, що відбуваються в нашій країні - у той час, коли нам потрібна активна підтримка в усіх напрямках", - зазначила президент Грузії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2819564-u-gruzii-vidbulisa-suticki-protestuvalnikiv-iz-policieu-e-postrazdali.html">У Грузії відбулися сутички протестувальників із поліцією, є постраждалі</a>
      </blockquote>
      <p>Зурабішвілі наголошує, що така підтримка вкрай важлива з урахуванням ситуації на окупаційній лінії, "особливо тоді, коли участь і реакція міжнародної спільноти на затримання нашого заслуженого лікаря мають вирішальне значення".</p>
      <p>За словами лідера <a href="https://www.ukrinform.ua/tag-gruzia">Грузії</a>, процеси в парламенті не є "нездоланними труднощами для країни або кінцем демократії", але слід утриматися від поглиблення напруженості і загострення поляризації.</p>
      <p>"Я закликаю владу й опозицію використовувати будь-яку можливість, щоб знайти спільну мову, поліпшити Виборчий кодекс і створити максимальні умови для чесних виборів. Я переконана, що існує ресурс для виходу з цього напруженого становища", - написала вона.</p>
      <p>Як повідомлялося, 14 листопада парламент Грузії ухвалив законопроект, поданий правлячою партією «Грузинська мрія», про внесення змін до Конституції, що передбачають зміну виборчої системи.</p>
      <p>У зв'язку з цим 14 листопада на проспекті Руставелі під парламентом Грузії почалися протести.</p>
    </article>
  </body>
</html>