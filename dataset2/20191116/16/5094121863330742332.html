<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/tricetileta-valka-albrecht-z-valdstejna-gustav-adolf-bitva-u-lutzenu-poprava.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T16:03:00+00:00"/>
    <meta property="og:title" content="Krvavá bitva u Lützenu. Valdštejna stála remíza kariéru, švédského krále život"/>
    <meta property="og:description" content="Byla to jedna z nejdramatičtějších bitev třicetileté války. A přestože se konala víc než stovku kilometrů západně od historických hranic Zemí Koruny české a žádná ze stran z ní nevyšla vítězně, ovlivnila významně i české dějiny."/>
  </head>
  <body>
    <article>
      <h1>Krvavá bitva u Lützenu. Valdštejna stála remíza kariéru, švédského krále život</h1>
      <address><time datetime="2019-11-16T16:03:00+00:00">16 Nov 2019, 16:03</time> by <a rel="author">Jaroslav Krupka</a></address>
      <p>Nad zemí se ještě honily chuchvalce podzimní ranní mlhy, když vrchní velitel habsburské císařské armády, generalissimus a polní maršál Albrecht Václav Eusebius z Valdštejna, zavelel k útoku. Psal se 16. listopad roku 1632 a u německého města Lützen nedaleko Lipska právě začínala bitva, v níž mělo švédské protestantské vojsko definitivně ztratit iniciativu ve střední Evropě. Přestože bitva sama skončila nerozhodně.</p>
      <h3>Bitva z donucení</h3>
      <p>V polovině roku 1632 se proti sobě dostaly v Německu dvě armády: spojená švédsko-saská armáda pod vedením Gustava II. Adolfa a armáda katolické ligy v čele s Albrechtem z Valdštejna. Na švédské straně působila řada českých emigrantů, většinou v pluku Jindřicha Matyáše Thurna, jednoho z vůdců českého stavovského povstání. Ale i na katolické straně bojovali Češi – ti sloužili přímo pod Valdštejnovým vedením.</p>
      <figure>
        <img src="https://g.denik.cz/1/d3/friedrich-v-von-der-pfalz-mit-familie-1622-in-den-haag-von-ploos-van-amstel_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zimni-kral-fridrich-falcky-bitva-na-bile-hore-protestanstvi-tricetileta-valka.html">Rok a čtyři dny. Fridrich Falcký uměl lézt po stromech, na trůnu se ale neudržel Přečíst článek ›</a>
      </aside>
      <p>Valdštejn sám na Švédy útočit nechtěl. V Sasku hodlal s větší částí své armády přezimovat, aby náklady na odpočívající vojsko nenesla císařská ani jeho pokladna a aby se Sasům pomstil za předchozí přezimování jejich vojska v Čechách. Saský kurfiřt však nechtěl tuto možnost připustit a pomoci mu mohl jediný bojovník, jenž byl v daných podmínkách schopen energickému Valdštejnovi čelit – švédský král Gustav Adolf. Ten se samozřejmě nenechal dvakrát prosit.</p>
      <p>Když se obě armády dostaly začátkem listopadu proti sobě u německého Lützenu, bylo zřejmé, že dojde k neodvratnému vojenskému střetnutí. Ještě před svítáním začala pálit z obou stran děla, a když se zvedla ranní mlha, vyrazilo do útoku jezdectvo.</p>
      <p>Zatímco nad císařskou pěchotou Švédové dočasně vedli, Valdštejnův odvážný jezdecký útok situaci srovnal. Brzy se však stala situace pro císařské vojáky opět ožehavou – část jejich pravého křídla se začala hroutit, oproti Valdštejnovu rozkazu zde ustoupilo z boje několik oddílů i s důstojníky. Je dodnes diskutabilní, zda tento ústup ovlivnila víc taktika, nebo strach. Švédové měli od počátku početní převahu a ústup mohl ušetřit císařskému vojsku část sil.</p>
      <h3>Umírají Pappenheim a Gustav Adolf</h3>
      <p>Po poledni však dorazila těžce odolávajícím Valdštejnovým vojákům kýžená posila – osvědčená jízda císařského generála Gottfrieda Friedricha Pappenheima, jejíž protiútok opět vrhl Švédy zpět – sám Pappenheim však při něm padl.</p>
      <figure>
        <img src="https://g.denik.cz/24/40/rekonstrukci-bitvy-ze-zari-1618-videli-v-caslavi-18_denik-150-3x2.jpg"/>
      </figure>
      <aside>
        <a href="https://www.denik.cz/z_domova/boj-byl-kratky-ale-krvavy-pred-400-lety-zastavili-moravane-cisarska-vojska-20190805.html">Boj byl krátký, ale krvavý. Před 400 lety zastavili Moravané císařská vojska Přečíst článek ›</a>
      </aside>
      <p>Do dalších útoků vedli své vojáky osobně Valdštejn i švédský král Gustav Adolf a oba na to doplatili: pod Valdštejnem zastřelili jeho oblíbeného bitevního koně a jemu samotnému prostřelili nohu. Gustav Adolf, největší a nejrespektovanější velitel evropských protestantských sil, v boji padl, zasažen dvěma střelami.</p>
      <p>Bitva trvala až do noci a skončila v podstatě nerozhodně. Švédové sice vytrvali v poli, z něhož se Valdštejn nakonec stáhl, takže se považovali za vítěze, ztratili však svého vrchního velitele a přišli definitivně o útočnou iniciativu v Sasku. Lidské ztráty na obou stranách byly početné: švédské vojsko přišlo zhruba o čtyři tisíce mužů, císařští ztratili na pět tisíc vojáků.</p>
      <h3>Další ponurá poprava</h3>
      <p>Valdštejn se nesmířil s tím, že část jeho vojska proti jeho rozkazu ustoupila, navíc se rozhodl ukázat svým kritikům mezi císařskými generály, že je to pořád on, kdo má v armádě hlavní slovo: dne 11. února 1633 proto vynesl 17 rozsudků smrti nad důstojníky a náhodně vylosovanými vojáky z těch pluků, které předčasně opustily bojiště. Brzy na to zažilo Staroměstské náměstí, dějiště krvavé popravy 27 českých pánů z 21. června roku 1621, další ponurou exekuci. I v tomto případě vykonal všechny rozsudky staroměstský kat Jan Mydlář.</p>
      <figure>
        <img src="https://g.denik.cz/1/0f/marriage-of-bohemond-i-and-constance-chronique-d-ernoul-et-de-bernard-le-tresorier-late-15th-c-f_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/zapad-stredovek-cirkev-rodina-ritualy-krestanstvi-spolecnost-incest.html">Proč je Západ tak individualistický? Stopy vedou až do středověké církve Přečíst článek ›</a>
      </aside>
      <p>Okázalá poprava katolických důstojníků však ještě víc poškodila Valdštejnovu pověst u habsburského dvora. Netrvalo dlouho a nejvyšší velitel císařských vojsk byl císařem tajně zbaven všech funkcí a prohlášen za zrádce. Následovala vražda v Chebu 24. února 1634.</p>
    </article>
  </body>
</html>