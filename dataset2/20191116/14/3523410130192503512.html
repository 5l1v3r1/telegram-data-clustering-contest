<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640325/%D8%AD%D9%85%D8%A7%DB%8C%D8%AA-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1%D8%A7%D9%86-%D8%B3%D8%A7%D8%A8%D9%82-%D9%84%D8%A8%D9%86%D8%A7%D9%86-%D8%A7%D8%B2-%D8%B3%D8%B9%D8%AF-%D8%AD%D8%B1%DB%8C%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:50:00+00:00"/>
    <meta property="og:title" content="حمایت نخست‌وزیران سابق لبنان از سعد حریری"/>
    <meta property="og:description" content="نخست‌وزیران سابق لبنان تأکید کردند که از نخست‌وزیری مجدد سعد حریری حمایت می‌کنند."/>
  </head>
  <body>
    <article>
      <h1>
        <a href="https://www.bultannews.com/fa/news/640325/%D8%AD%D9%85%D8%A7%DB%8C%D8%AA-%D9%86%D8%AE%D8%B3%D8%AA%E2%80%8C%D9%88%D8%B2%DB%8C%D8%B1%D8%A7%D9%86-%D8%B3%D8%A7%D8%A8%D9%82-%D9%84%D8%A8%D9%86%D8%A7%D9%86-%D8%A7%D8%B2-%D8%B3%D8%B9%D8%AF-%D8%AD%D8%B1%DB%8C%D8%B1%DB%8C">حمایت نخست‌وزیران سابق لبنان از سعد حریری</a>
      </h1>
      <h2>نخست‌وزیران سابق لبنان تأکید کردند که از نخست‌وزیری مجدد سعد حریری حمایت می‌کنند.</h2>
      <address><time datetime="2019-11-16T14:50:00+00:00">16 Nov 2019, 14:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از روزنامه الیوم السابع، فؤاد السنیوره، نجیب میقاتی و تمام سلام، از نخست‌وزیران سابق لبنان در بیانیه‌ای اعلام کردند: از آغاز بحران سیاسی لبنان ما بر موضع اصلی خود تأکید کرده‌ایم و آن حمایت از نخست‌وزیری مجدد سعد حریری است. در سایه اوضاع کنونی بهتر است تمام گروه‌های سیاسی به وی در مأموریتش کمک کنند.</p>
      <p>اخیرا حزب الله، جنبش أمل و جریان آزاد ملی با حریری برای انتخاب محمد الصفدی، وزیر و نماینده سابق به عنوان نامزد سمت نخست‌وزیری توافق کردند.</p>
      <p>انتخاب الصفدی بعد از آن صورت گرفت که حریری بر موضع خود درباره تشکیل دولت پافشاری کرد. او تأکید داشت که اگر برای تشکیل دولت جدید انتخاب شود این دولت یک دولت کوچک تکنوکرات خواهد بود اما حزب الله و أمل چنین دولتی را قبول ندارند و خواهان دولتی تکنو-سیاسی هستند.</p>
      <p>لبنان از ۱۷ اکتبر شاهد اعتراضات مردمی علیه وضعیت اقتصادی است.</p>
      <p>از سوی دیگر جبران باسیل، وزیر خارجه لبنان اعلام کرد که محمد الصفدی، وزیر دارایی سابق با تصدی پست نخست‌وزیری لبنان در صورت موافقت گروه‌های سیاسی اصلی موافقت کرده است و قرار است مذاکرات در این خصوص دوشنبه شروع شود.</p>
      <p>منابع نزدیک به جریان آزاد ملی در لبنان جمعه اعلام کردند که به صورت اولیه با نامزدی الصفدی برای سمت نخست‌وزیری موافقت شده است.</p>
      <p>همچنین منابعی اعلام کردند که جبران باسیل، وزیر خارجه لبنان جزو دولت آتی نخواهد بود.</p>
    </article>
  </body>
</html>