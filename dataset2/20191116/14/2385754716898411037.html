<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597671/o-antoniadis-skiagrafei-ton-tsavi-roka"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T14:06:00+00:00"/>
    <meta property="og:title" content="Ο Αντωνιάδης σκιαγραφεί τον Τσάβι Ρόκα"/>
    <meta property="og:description" content="Ο Τσάβι Ρόκα είναι ο νέος τεχνικός διευθυντής του Παναθηναϊκού και ο ποδοσφαιριστής του Απόλλωνα, Μάριος Αντωνιάδης, σκιαγραφεί το προφίλ του μέσω του..."/>
  </head>
  <body>
    <article>
      <h1>Ο Αντωνιάδης σκιαγραφεί τον Τσάβι Ρόκα</h1>
      <address><time datetime="2019-11-16T14:06:00+00:00">16 Nov 2019, 14:06</time> by <a rel="author">SigmaliveSportime</a></address>
      <p><b>Ο Τσάβι Ρόκα είναι ο νέος τεχνικός διευθυντής του Παναθηναϊκού και ο ποδοσφαιριστής του Απόλλωνα, Μάριος Αντωνιάδης, σκιαγραφεί το προφίλ του μέσω του Sportime.gr.<br/></b> <br/>Ο Κύπριος αριστερός μπακ, συνυπήρξε στην ΑΕΚ Λάρνακας με τον Ρόκα. Η άποψή του, όπως διαπιστώνει κανείς, είναι εξαιρετική, ενώ θεωρεί πως θα «κολλήσει» και με τον Γιώργο Δώνη, τον οποίο είχε προπονητή στον ΑΠΟΕΛ.<br/> <br/><b>Αρχικά ο Αντωνιάδης είπε για το έργο του Ρόκα στην ΑΕΚ Λαρνακας:<br/></b>«Τίτλο η ΑΕΚ πήρε μαζί με αυτόν. Τη βοήθησε να αλλάξει επίπεδο. Τα τελευταία χρόνια πρωταγωνιστεί και το αποκορύφωμα ήταν το Κύπελλο που πήραμε. Η ΑΕΚ δεν είναι από τις ομάδες που ανέκαθεν βρίσκονταν τόσο ψηλά, δεν είναι στα παραδοσιακά μεγαθήρια. Αυτό, βέβαια, σημαίνει πως δεν είχε και την ίδια πίεση ούτε τους τόσους οπαδούς. Στο γήπεδο πηγαίνουν 1.500-2.000 άτομα».<br/> <br/><b>Για τη φιλοσοφία του σχολίασε: <br/></b>«Παρακολουθεί την ομάδα, αλλά δεν επεμβαίνει στο έργο του προπονητή. Έχει τρομερή άποψη για το ποδόσφαιρο, του αρέσει να παίζει μπάλα η ομάδα του. Θέλει να έχει την κατοχή έχοντας επιρροή από την Μπαρτσελόνα και τη συγκεκριμένη σχολή ποδοσφαίρου. Είχε έναν δικό του προπονητή, τον Ιμανόλ Ιντιάκεθ, και συμφωνούσαν σε αυτό το στυλ. Ωστόσο, δε νομίζω να έχει πρόβλημα με τον Δώνη. Είναι ίδιας φιλοσοφίας νομίζω. Τον είχα τον Δώνη στον ΑΠΟΕΛ και τον ξέρω».<br/> <br/>Προσέθεσε ακόμη πως «κάνει τρομερές επιλογές παικτών κυρίως από την ισπανική αγορά. Τους ξέρει πολύ καλά τους συμπατριώτες του. Γνωρίζοντάς τον ως άνθρωπο και ξέροντας και τη δουλειά του, θεωρώ πως θα πετύχει. Εκτιμώ πως θα έχουν καλή συνεργασία και με τον Δώνη. Είναι δύο άνθρωποι που μπορούν να συνυπάρξουν. Το βασικό του Ρόκα είναι πως ό,τι έχει να στο πει, θα στο πει ευθέως. Δε θα το κάνει με πλάγιο τρόπο».<br/> <br/><b>Για το πώς ήταν η σχέση του με τους ποδοσφαιριστές:<br/></b>«Με μένα ήταν εξαιρετικός. Γενικά δεν υπήρχαν παράπονα. Προσωπικά ό,τι και να είχα, τον έπαιρνα τηλέφωνο και ήταν πρόθυμος να βοηθήσει, να με συμβουλέψει. Όταν είχε κάτι να μου πει, το έλεγε ξεκάθαρα. Είναι πολύ καλός άνθρωπος. Ξέρει τι ζητάει βέβαια. Θέλει κάποια πράγματα και πρέπει να τα κάνεις. Εγώ όταν πήγα στην ΑΕΚ, μου είπε κατευθείαν τι περίμενε από μένα και τι έπρεπε να κάνω. Είναι από τους καλύτερους ανθρώπους που συνεργάστηκα στο ποδόσφαιρο».<br/> </p>
    </article>
  </body>
</html>