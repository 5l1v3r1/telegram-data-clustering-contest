<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/agabeyini-vurdu-iscisini-rehin-alip-kacti-215309h.htm"/>
    <meta property="og:site_name" content="OLAY"/>
    <meta property="article:published_time" content="2019-11-16T14:52:59+00:00"/>
    <meta property="og:title" content="Ağabeyini vurdu, işçisini rehin alıp kaçtı"/>
    <meta property="og:description" content="Kocaeli’de, ağabeyi Veysel E.'yi silahla yaralayan Hasan E,, bir işçiyi rehin alarak kaçtı. Polisleri gören Hasan E., silahını kendi başına dayayarak olay yerine gitti. Hasan E., emniyet müdürlüğünün önüne giderek teslim oldu."/>
  </head>
  <body>
    <article>
      <h1>Ağabeyini vurdu, işçisini rehin alıp kaçtı</h1>
      <h2>Kocaeli’de, ağabeyi Veysel E.'yi silahla yaralayan Hasan E,, bir işçiyi rehin alarak kaçtı. Polisleri gören Hasan E., silahını kendi başına dayayarak olay yerine gitti. Hasan E., emniyet müdürlüğünün önüne giderek teslim oldu.</h2>
      <address>
        <time datetime="2019-11-16T14:52:59+00:00">16 Nov 2019, 14:52</time>
      </address>
      <p>Olay, öğle saatlerinde, Körfez ilçesi Güney Mahallesi Hürriyet Caddesi’ndeki bir nakliye firmasının ofisinde meydana geldi. Nakliye firmasının sahibi Veysel E.’nin kardeşi Hasan E., firmanın ofisine gelerek ağabeyiyle bilinmeyen bir nedenle tartışmaya başladı. Hasan E., tabancasını çıkararak, ağabeyi Veysel E.’nin üzerine 6 el ateş etti. Ofisten çıkan Hasan E., ofis binasının önünde gördüğü bir çalışanı silah zoruyla otomobilin direksiyonuna geçirerek İstanbul yönüne doğru kaçtı. Çalışanların ihbarı üzerine olay yerine polis ve sağlık ekipleri geldi.</p>
      <p>
        <b>ÖNCE KAÇTI, SONRA GERİ DÖNÜP TESLİM OLDU</b>
      </p>
      <p>Olay yerine gelen sağlık ekipleri, kanlar içerisindeki Veysel E.'yi ambulans ile Derince Eğitim Araştırma Hastanesi’ne kaldırdı. Ağır yaralanan Veysel E. tedavi altına alındı.</p>
      <p>Hasan E. ise Plaka Tanıma Sistemi (PTS) ve mobese kameraları kullanılarak takibe alındı. Dilovası ilçesine kadar giderek buradan tekrar Körfez yönüne döndüğü belirlenen otomobil, polis ekipleri tarafından D-100 Karayolu Hacıosman Mahallesi mevkiinde önü kesilerek durduruldu. Burada silahını kendi başına dayayan Hasan E., polis ekiplerinin uyarılarını dinlemeyerek yoluna devam etti. Polislerin kovaladığı Hasan E. önce olay yerine geri döndü, daha sonra buradan çıkarak kaçırdığı işçiyle birlikte polis araçlarının gözetiminde Körfez İlçe Emniyet Müdürlüğü bahçesine girerek teslim oldu.</p>
      <p>Hastanede tedavisi süren Veysel E.'nin hayati tehlikesinin devam ettiği öğrenildi. Ağabeyini vuran Hasan E., polis ekipleri tarafından gözaltına alındı. Polis olayla ilgili soruşturmasını sürdürüyor.</p>
    </article>
  </body>
</html>