<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/intsidenti/aver-na-tsvetan-vasilev-svalil-malayziyskiya-boing-snimki_news709683.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-16T14:30:00+00:00"/>
    <meta property="og:title" content="Авер на Цветан Василев свалил малайзийския боинг СНИМКИ"/>
    <meta property="og:description" content="Изправят на съд в Хага Гиркин – Стрелков, покровителят му Малофеев свил $450 млн. от криптоборса"/>
  </head>
  <body>
    <article>
      <h1>Авер на Цветан Василев свалил малайзийския боинг СНИМКИ</h1>
      <h2>Изправят на съд в Хага Гиркин – Стрелков, покровителят му Малофеев свил $450 млн. от криптоборса</h2>
      <address>
        <time datetime="2019-11-16T14:30:00+00:00">16 Nov 2019, 14:30</time>
      </address>
      <p>https://blitz.bg/intsidenti/aver-na-tsvetan-vasilev-svalil-malayziyskiya-boing-snimki_news709683.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573906358-2e0a8a82-2b59-4b61.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573907491-1568051352.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573907539-5842-660-370.jpg"/>
        </figure>
        <figure>
          <img src="https://static.blitz.bg/documents/thumbnails/730/201511/20151128.dsmbqmyoqe.jpg"/>
          <figcaption>Цветан Василев</figcaption>
        </figure>
        <figure>
          <img src="https://static.blitz.bg/documents/thumbnails/730/201911/1573907608-strelkov-1-640x394.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573907874-232tzvetan-vassilev.jpg"/>
        </figure>
      </slideshow>
      <p><b>Обединената следствена група (ОСГ) със седалище в Холандия, която разследва свалянето на малайзийския боинг над Източна Украйна през 2014 г., публикува нови записи от разговори на ръководители на самопровъзгласилата се Донецка народна република (ДНР).</b><br/><br/>Те съдържат нови доказателства за виновността на офицера от руската Федерална служба за сигурност (ФСС) Игор Гиркин-Стрелков, който официално бе обвинен през юни т. г. за гибелта на 298-те души на борда на самолета, пише "Телеграф". По време на трагедията той е бил „министър на отбраната“ на ДНР и е ръководил сепаратистките сили.<br/> <br/><b>Далавери</b><br/>Гиркин-Стрелков е считан за човек на руския олигарх Константин Малофеев и е изключително близък с неговото подставено лице – белгиеца с руски паспорт Пиер Луврие.</p>
      <figure>
        <img src="https://static.blitz.bg/documents/thumbnails/520/201911/1573907491-1568051352.jpg"/>
      </figure>
      <p><i>Руският олигарх Константин Малофеев</i><br/><br/>Имената и на тримата нашумяха у нас преди няколко години, след като именно през Луврие подсъдимият за източването на КТБ банкер беглец Цветан Василев се опита да измъкне под носа на държавата 6 от „златните авоари“, финансирани от трезора.</p>
      <figure>
        <img src="https://static.blitz.bg/documents/thumbnails/520/201911/1573907874-232tzvetan-vassilev.jpg"/>
      </figure>
      <p>Сред тях бе и военният завод „Дунарит“, за който впоследствие Василев и Малофеев направиха втори опит да го заграбят чрез друго подставено лице на руския олигарх – Дмитрий Косарев.<br/> <br/><b>Завръщане</b><br/> <br/>Един от публикуваните от ОСГ записи е от телефонен разговор на Гиркин-Стрелков с ръководителя на „правителството“ на ДНР Александър Бородай. Те зачестяват в навечерието на свалянето на малайзиския Боинг.</p>
      <figure>
        <img src="https://static.blitz.bg/documents/thumbnails/520/201911/1573907608-strelkov-1-640x394.jpg"/>
      </figure>
      <p><i>Офицерът от руската Федерална служба за сигурност (ФСС) Игор Гиркин-Стрелков</i><br/><br/>В записа, направен през август 2014 г. - месец след свалянето на Боинга- Гиркин-Стрелков съобщава на Бородай, че „концепцията се е променила“ и че трябва да се връщат „в щаба“. Същия месец и двамата напуснаха ДНР.<br/><br/>От ОСГ съобщиха, че проруските бунтовници в ДНК, за които се предполага, че са изстреляли ракетата „Бук“, свалила боинга, са били в по-тесни контакти с властите в Москва, отколкото се е предполагало досега. "Имало е почти ежедневни телефонни разговори между ръководството на ДНР и техни контакти в Руската федерация", изтъкна следственият екип.<br/><br/>"Те са разговаряли с лидери в Москва, край границата с Украйна и в Крим. Повечето от разговорите са били по предоставени от руската служба за сигурност телефони, осигуряващи защитени връзки", се допълва в изявлението, цитирано от АП.<br/> <br/><b>Влияние</b><br/> <br/>В прехванат разговор Бородай изтъква, че „изпълнява заповеди и защитава интересите изключително на една държава – Руската федерация“. ОСГ публикува запис от разговора на „премиера на ДНР“ с Владислав Сурков, помощник на руския президент Владимир Путин.</p>
      <figure>
        <img src="https://static.blitz.bg/documents/thumbnails/520/201911/1573907539-5842-660-370.jpg"/>
      </figure>
      <p><i>Белгиецът с руски паспорт Пиер Луврие, подставено лице на Малофеев</i><br/><br/>В него Сурков моли да не направи така, че „някой си Антюфеев“ да заеме висок административен пост в ДНР. Седмица по-късно Бородай обяви, че Владимир Антюфеев ще стане негов първи заместник.<br/><br/>Редица записи от прехванати телефонни разговори бяха публикувани с призив за свидетели. Следователите искат да знаят от кого са използвани тези телефонни номера.<br/> <br/><b>Обвиняеми</b><br/>Първото съдебно заседание по делото за катастрофата на самолета, изпълнявал полет МН17 от Амстердам до Куала Лумпур, ще се проведе на 9 март 2020 г. в Окръжния съд в Хага.<br/><br/>Към наказателна отговорност освен Гиркин-Стрелков са привлечени също така руските граждани Сергей Дубински ((Хмурий) и Олег Пулатов (Гюрза), както и украинецът Леонид Харченко (Крот), предаде украинският в. „Сегодня“.<br/> <br/><b>Срив</b><br/>Междувременно Би Би Си публикува свое разследване за срива на най-голямата рускоезична криптоборса Wex, в която имало биткойни и други виртуални валути на стойност стотици милиони долари.<br/><br/>Според британската медия в изчезването на авоарите, оценени на 450 млн. долара, е замесен олигархът Малофеев. Това става ясно от запис на двучасов разговор, който е доказателствен материал към дело за мошеничество.<br/><br/>Делото е заведено в края на 2018 г. от следствения отдел на полицията в руския град Новочебоксарск по жалба на един от клиентите на рухналата борса. След това към оперативната работа се включили и сътрудници от управление К на МВР на Русия. Подследствен е бившият администратор на Wex – 39-годишният Алексей Билюченко.<br/> <br/><b>Продажба</b> <br/>През лятото на 2018 г. официалният собственик на борсата Дмитрий Василиев заяви пред ПБК, че иска да я продаде. Купувач трябвало да стане Дмитрий Хавченко – бивш киевски предприемач, който воювал в Донбас на страната на ДНР под псевдонима Морячок.<br/><br/>Сделката се състояла през есента на 2018 г., като официалното юридическо лице било оформено на дъщерята на Хавченко. РБК тогава писа, че зад покупката може да стои Малофеев.<br/><br/>По време на конфликта в Донбас Хавченко  бил близък до „премиера“ на ДНР Бородай. Например Морячок стои от дясната страна на Бородай по време на предаването на „черната кутия“ на сваления боинг на малайзийските власти. От своя страна до войната Бородай се трудил като съветник на Малофеев.<br/><br/>Самият Малофеев твърдял пред Би Би Си, че никога не е имал отношение към Wex. Материалите от наказателното дело, заведено в Новочебоксарск, обаче говорят най-малко за това, че до Малофеев е стигала информация за работата на борсата и че с него плътно е общувал Билюченко.<br/> <br/><b>Принуда</b><br/>Гласът на един от мъжете от двучасовия разговор много прилича на този на Малофеев. За да провери дали това е така, от Би Би Си дали записа за експертиза в криминалистична лаборатория в Санкт Петербург. За сравнение те дали откъси от две интервюта на олигарха, без да го назовават.<br/><br/>Главният извод от експертизата е, че речта на сравняваните фрагменти принадлежи на един и същ човек. Той си говори за Wex с човек, когото нарича Льоша. Познат на администратора на борсата, който прослушал записа по молба на Би Би Си, заявил, че е 80% сигурен, че това е Билюченко.<br/><br/>В разговора човекът с гласа на Малофеев заявява, че другият трябва да предаде базата с потребителите на Wex на някой си Антон от Лубянка (щабквартирата на руските тайни служби), ако иска да остане на свобода. Билюченко твърди, че през април 2018 г. бил в Москва, където го разкарвали между приемната на ФСС и офиси на Малофеев.<br/><br/>В крайна сметка го принудили да предаде флашките за достъп до криптовалутата на Wex. Метаданните на джиесема на администратора потвърждават, че той наистина е минал такъв маршрут.<br/> <br/> <br/> </p>
    </article>
  </body>
</html>