<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/erdogana-chpden-tepki-emeklilerimizin-yuzde-90i-aclik-sinirinda-yasiyor/927051"/>
    <meta property="og:site_name" content="medya faresi"/>
    <meta property="article:published_time" content="2019-11-16T14:54:00+00:00"/>
    <meta property="og:title" content="Erdoğan'a CHP'den tepki: Emeklilerimizin yüzde 90'ı açlık sınırında yaşıyor"/>
    <meta property="og:description" content="Türkiye'nin uluslararası araştırmalara göre 37 ülkeyi kapsayan ‘en iyi emeklilik' araştırmasında en kötü notu alan 3'üncü ülke olduğunu kaydeden Ağbaba, Erdoğan'a tepki gösterdi."/>
  </head>
  <body>
    <article>
      <h1>Erdoğan'a CHP'den tepki: Emeklilerimizin yüzde 90'ı açlık sınırında yaşıyor</h1>
      <h2>Türkiye'nin uluslararası araştırmalara göre 37 ülkeyi kapsayan ‘en iyi emeklilik' araştırmasında en kötü notu alan 3'üncü ülke olduğunu kaydeden Ağbaba, Erdoğan'a tepki gösterdi.</h2>
      <address>
        <time datetime="2019-11-16T14:54:00+00:00">16 Nov 2019, 14:54</time>
      </address>
      <p>Cumhurbaşkanı Recep Tayyip Erdoğan, Dört SGK binasının açılışında yaptığı konuşmasında CHP Genel Başkanı Kemal Kılıçdaroğlu'nu hedef alarak, "Sosyal güvenlik sistemimizi yeniden inşa ettik. İşçi, memur için ayrı verilen hizmeti tek çatı altında topladık. Sosyal güvenlik sistemimizin bütçe üzerindeki yükü de azalttık.  Emekli maaşlarını insani düzeyde hayat sürülebilecek seviyeye çıkardık. Hiçbir emekli maaşının bin liranın altında kalmamasını sağladık. Bayramlarda biner lira ikramiye vermeye başladık. Emekli maaşını 4 kat artırdık, kesintilerini kaldırdık" dedi.</p>
      <p>Erdoğan'ın bu sözlerine CHP Genel Başkan Yardımcısı Veli Ağbaba'dan tepki geldi. </p>
      <p>Cumhuriyet'in haberine göre Türkiye'nin uluslararası araştırmalara göre 37 ülkeyi kapsayan ‘en iyi emeklilik' araştırmasında en kötü notu alan 3'üncü ülke olduğunu kaydeden Ağbaba şunları söyledi: </p>
      <p>"Cumhurbaşkanı Erdoğan’ın bugün yaptığı açıklamada emekliler ile ilgili yaptığı açıklamanın gerçeklik ile yakından uzaktan bir ilgisinin olmadığını kendisi de çok iyi bilmektedir. Erdoğan yaptığı bu açıklamanın ne bilimsel verilerce ile ne de ülkenin resmi verilerince herhangi bir karşılığının olmadığını en başta yoksulluk ve açlıkla boğuşan emeklilerimiz bilmektedir.</p>
      <p>Cumhurbaşkanı, 'Emekli maaşlarını insani düzeyde hayat sürülebilecek seviyeye çıkardık. Hiçbir emekli maaşının bin liranın altında kalmamasını sağladık' diyor. Peki, gerçekler ne gösteriyor? Türkiye de 847 bin 643 kişinin emekli aylığı 1000 TL veya altında 248 bin 126 kişi 1000 TL ile 1100 TL arasında 220 bin 250 kişi 1100 TL ile 1200 TL arasında 6 milyon 850 bin 523 kişi 2000 TL’nin altında aylık almaktadır ve açlık sınırı altında yaşamaya çalışmaktadır.</p>
      <h3>"13 milyon emeklinin yüzde 90'ı açlık sınırında"</h3>
      <p>Açlık sınırının asgari ücretin çokça üstüne çıktığını düşündüğümüzde 13 milyon emeklimizin neredeyse yüzde 90’ı açlık ve yoksulluk sınırı altında yaşamaktadır. Şimdi Cumhurbaşkanına sormamız gerekir; Hangi emekli vatandaşımız insani düzeyde yaşamını sürdürmektedir? Herhangi bir gerçekliğe dayanmayan çizilen bu pembe tablonun gerçeklik ile hiçbir alakası yoktur.</p>
      <p>
        <b>Ayrıca Türkiye uluslararası araştırmalara göre 37 ülkeyi kapsayan ‘en iyi emeklilik' araştırmasında en kötü notu alan 3'üncü ülke oldu.</b>
      </p>
      <p>Türkiye aldığı notla sadece Arjantin ve Tayland'ın üstünde yer alabildi. Bunun yanı sıra Hükümet ve Cumhurbaşkanı emeklilikte yaşa takılan binlerce yurttaşın çözüm talebini ısrarla reddederken ve emekli aylıklarını açlık sınırı altında belirlerken emeklilik çağında çalışmak zorunda kalan işçiler hemen her gün iş cinayetlerinde yaşamını yitiriyor.</p>
      <p>Emeklilerimiz, yoksulluk ve yasal düzenlemelerle emeklilik hakkının fiilen ortadan kaldırılması yaşlı işçileri güvencesiz çalışma koşullarına itmiş ve güvencesiz işçi havuzunun önemli bir kaynağı haline gelmiştir. Geçtiğimiz yıldan bugüne emeklilik çağında olup çalışmak zorunda kalan ve iş cinayetlerinde yaşamını yitiren işçi sayısı en az 230’dur.</p>
      <p>Sonuç olarak AKP iktidarları döneminde emeklilerimiz en yoğun hak ihlallerine maruz kalmış açlığa ve sefalete itilmiştir. Erdoğan’ın açıklamalarının emeklilerimiz açısından kabul edilebilir hiçbir yanı yoktur.</p>
    </article>
  </body>
</html>