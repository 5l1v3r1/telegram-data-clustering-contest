<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1994491/toplant%C4%B1-saatlerimiz-artt%C4%B1k%C3%A7a-yapt%C4%B1%C4%9F%C4%B1m%C4%B1z-i%C5%9F-miktar%C4%B1-azal%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-16T14:30:00+00:00"/>
    <meta property="og:title" content="Toplantı saatlerimiz arttıkça yaptığımız iş miktarı azalıyor"/>
    <meta property="og:description" content="Araştırmacılar birçoğumuzun çalışma saatlerini her zamankinden daha fazla arka arkaya toplantılarla geçirdiğini ancak toplantı sıklığı artarken üretkenliğin azaldığını belirtiyor. İsveç’teki Malmö Üniversitesi’nden araştırmacılar, modern çalışma kült"/>
  </head>
  <body>
    <article>
      <h1>Toplantı saatlerimiz arttıkça yaptığımız iş miktarı azalıyor</h1>
      <address>
        <time datetime="2019-11-16T14:30:00+00:00">16 Nov 2019, 14:30</time>
      </address>
      <p>Araştırmacılar birçoğumuzun çalışma saatlerini her zamankinden daha fazla arka arkaya toplantılarla geçirdiğini ancak toplantı sıklığı artarken üretkenliğin azaldığını belirtiyor.<br/><br/>İsveç’teki Malmö Üniversitesi’nden araştırmacılar, modern çalışma kültürünün ve strateji uzmanı ve proje yöneticisi gibi pozisyonların yaratılmasının, çalışma saatlerinin daha toplantı ağırlıklı olması anlamına geldiğini fakat bunun da her zaman alınan kararlara yardımcı olmadığını söylüyor. <br/><br/>Profesör Patrik Hall günümüz toplantılarının, çalışanların kararlar almak yerine işleriyle gösteriş yapabileceği veya hayal kırıklıklarından şikayet edebileceği bir zaman dilimi şeklinde görülmesinin daha muhtemel olduğunu ifade ediyor. <br/><br/>Bu nedenle Hall, uzun toplantıların üretkenlik için bir zaman aralığı olmasından ziyade tedavi amaçlı olarak yeniden sınıflandırılması gerektiğine inanıyor.<br/><br/>Independent Türkçe'de yer alan habere göre, Hall toplantıların aslında herhangi bir çalışma yapmak yerine organizasyonları bir araya getirdiğini ve çalışanlarına aidiyet duygusunu hatırlattığını, onlara “mensubiyet ve kimlik” verdiğini ifade ediyor.<br/><br/>Söz konusu araştırmaya ilişkin bir kitabın eş yazarı olan Hall, “Bazı kişiler bunu sinir bozucu buluyor ve neden toplantılara katlanmak zorunda olduklarını sorguluyor (…)  Toplantılar her zaman özellikle önemli görülmüyor ve çalışanların toplantı sırasında dikkatlerini telefonlarından başka yöne çevirmeleri pek nadirdir ya da ilk etapta toplantıya katılamazlar” diyor.<br/><br/>Bu olumsuz hislerden dolayı Hall, insanların toplantılarda genellikle dışlanmış olduklarını ve kendilerini rahatsız eden şeyleri değiştirmeye ilişkin hiçbir etkileri, görüşleri veya kapasiteleri bulunmadığını düşündüğünü söylüyor. <br/><br/>Toplantıların otomatikman bir veya iki saat uzunlukta ayarlanmadan da geliştirilebileceğini belirten Hall, bu tür toplantıların katılanların işlerini erkenden bitirmesine rağmen sonuna kadar devam etme eğiliminde bulunduğunu ileri sürüyor.<br/><br/>Toplantıların ilgi çekici ve coşkulu geçmesini sağlamanın en önemli unsuru eşitlik. <br/><br/><b>Hall şunları söylüyor:</b><br/><br/>Aynı seviyedeki çalışma arkadaşlarınızla toplantılarınız olduğunda, profesyonel olarak sizi ilgilendiren farklı konuları konuşuyorsunuz. Organizasyonun daha üst pozisyonundaki bireylerle yapılan toplantılarsa anlamsızlık hissi uyandırıyor (…) Her zaman organizasyonun liderliğine karşı incelikli bir güç mücadelesi vardır.</p>
    </article>
  </body>
</html>