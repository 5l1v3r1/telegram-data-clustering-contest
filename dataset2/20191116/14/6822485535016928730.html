<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T14:08:00+00:00"/>
    <meta property="og:title" content="تشریح جزئیات طرح بررسی شیوع ناباروری در کشور"/>
    <meta property="og:description" content="به گزارش مهر، فرناز اهدائی وند، با اشاره به اینکه ایران در سال های اخیر با چالش بزرگی در زمینه کاهش میزان باروری(پایین تر از نرخ جانشینی) مواجه شده است، خاطرنشان کرد: این امر در درازمدت می تواند به نرخ رشد منفی در جمعیت منتهی شود."/>
  </head>
  <body>
    <article>
      <h1>تشریح جزئیات طرح بررسی شیوع ناباروری در کشور</h1>
      <address>
        <time datetime="2019-11-16T14:08:00+00:00">16 Nov 2019, 14:08</time>
      </address>
      <p>مدیر سلامت خانواده و تغذیه معاونت امور بهداشتی دانشگاه علوم پزشکی شهید بهشتی، از آغاز اجرای طرح بررسی شیوع ناباروری در کشور خبر داد.</p>
      <p>به گزارش مهر، فرناز اهدائی وند، با اشاره به اینکه ایران در سال های اخیر با چالش بزرگی در زمینه کاهش میزان باروری(پایین تر از نرخ جانشینی) مواجه شده است، خاطرنشان کرد: این امر در درازمدت می تواند به نرخ رشد منفی در جمعیت منتهی شود.</p>
      <p>به گفته وی، هرم سنی جنسی جمعیت کشور یک دوره گذار از جوانی به سمت سالمندی را نشان می دهد و ایران ششمین کشور جهان است که به سرعت به سمت سالمندی پیش می رود.</p>
      <p>مدیر سلامت خانواده و تغذیه معاونت امور بهداشتی دانشگاه علوم پزشکی شهید بهشتی، با ذکر این مطلب که کاهش روند جمعیتی؛ پیامدهای اجتماعی، اقتصادی، فرهنگی بسیاری را به دنبال خواهد داشت، افزود: حوزه سلامت راهکارها، تدابیر و برنامه هایی را برای مقابله با کاهش نرخ باروری و سالخوردگی جمعیت در دست اجرا دارد که پیشگیری و درمان ناباروری یکی از این راهکارها است.</p>
      <p>اهدائی وند، ناباروری را یکی از معضلات هر جامعه برشمرد و خاطرنشان کرد: پیگیری، تشخیص و درمان ناباروری هر ساله هزینه های سنگینی را بر دوش جامعه تحمیل می کند و بر زندگی مردان و زنان در سنین باروری تاثیر گذاشته و افراد مبتلا را در معرض مشکلات عاطفی و روانی زیادی قرار می دهد.</p>
      <p>به گفته وی، کنفرانس جهانی جمعیت و توسعه سال ۱۹۹۴ در قاهره، ناباروری را عاملی مطرح کرد  که آسیب جدی بر پیکره بهداشت باروری وارد می سازد.</p>
      <p>اهدائی وند یادآور شد: WHO نیز ناباروری را به عنوان یک مشکل مهم بهداشت باروری در نظر گرفته است و طبق برآورد این سازمان یک چهارم زوج ها در  کشورهای در حال توسعه از مشکلات ناباروری رنج می برند.</p>
      <p>وی در ادامه از آغاز طرح بررسی شیوع ناباروری در کشور توسط دفتر سلامت جمعیت، خانواده و مدارس وزارت بهداشت  خبر داد و افزود: در راستای اجرای سیاست های جمعیتی کشور، رفع مشکلات زوجین نابارور و پیشگیری از ناباروری اجرا می شود.</p>
      <p>به گفته اهدائی وند، هدف اصلی این مطالعه، ارزیابی شیوع ناباروری اولیه و ثانویه در زنان ۱۵ تا ۴۹ ساله ایرانی است که ازدواج کرده و از آغاز زندگی مشترک آنها بیش از یک سال گذشته باشد.</p>
      <p>وی با اشاره به انجام این مطالعه در ۳۰ استان کشور و بین ۱۵۰ هزار خانم ایرانی( ۱۵ تا۴۹ ساله)، افزود: این تحقیق توسط کارشناسان مامایی از طریق پرسشگری درب منزل انجام می شود.</p>
      <p>مدیر سلامت خانواده و تغذیه معاونت امور بهداشتی دانشگاه علوم پزشکی شهید بهشتی، خاطرنشان کرد: پرسشگران دانشگاه علوم پزشکی شهیدبهشتی از اواخر آبان ماه با کارت شناسایی عکس دار برای اجرای این طرح به درب منازل ساکنان مناطق تحت پوشش این دانشگاه مراجعه خواهند کرد.</p>
      <p>به گفته وی، این طرح کشوری در سطح شهر تهران و شهرستان های پردیس و دماوند با شرکت ۷۰۰ خانم  واجد شرایط اجرا خواهد شد.</p>
    </article>
  </body>
</html>