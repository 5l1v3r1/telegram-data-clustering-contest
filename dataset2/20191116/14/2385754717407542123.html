<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597672/se-leoforo-gl-kliridi-metonomastike-i-leoforos-akadimias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-16T14:13:00+00:00"/>
    <meta property="og:title" content="Σε Λεωφόρο Γλ. Κληρίδη μετονομάστηκε η Λεωφόρος Ακαδημίας"/>
    <meta property="og:description" content="Η Λεωφόρος Ακαδημίας στην Αγλαντζιά μετονομάστηκε σήμερα σε Λεωφόρο Γλαύκου Κληρίδη.   Σε ειδική τελετή, που διοργανώθηκε σήμερα, ο Δήμος Αγλαντζιάς..."/>
  </head>
  <body>
    <article>
      <h1>Σε Λεωφόρο Γλ. Κληρίδη μετονομάστηκε η Λεωφόρος Ακαδημίας</h1>
      <address><time datetime="2019-11-16T14:13:00+00:00">16 Nov 2019, 14:13</time> by <a rel="author">SigmaLive</a></address>
      <p><b>Η Λεωφόρος Ακαδημίας στην Αγλαντζιά μετονομάστηκε σήμερα σε Λεωφόρο Γλαύκου Κληρίδη.<br/></b> <br/>Σε ειδική τελετή, που διοργανώθηκε σήμερα, ο Δήμος Αγλαντζιάς προχώρησε στη μετονομασία της οδού, σύμφωνα με την ομόφωνη απόφαση του Δημοτικού Συμβουλίου, η οποία λήφθηκε τον Νοέμβριο του 2013 και ως προέκταση  της συγκεκριμένης απόφασης με αφορμή τα 100 χρόνια από τη γέννηση του πρώην Προέδρου της Δημοκρατίας, Γλαύκου Κληρίδη.<br/> <br/>Η τελετή πραγματοποιήθηκε στη συμβολή των Λεωφόρων Αγλαντζιάς και Γλαύκου Κληρίδη (μέχρι χθες οδός  Ακαδημίας) και σε αυτή παρευρέθηκαν εκπρόσωποι της κυβέρνησης, αρχηγοί και εκπρόσωποι κομμάτων, Δήμαρχοι της Μείζονος Λευκωσίας, ευρωβουλευτές, συνεργάτες του αείμνηστου Γλαύκου Κληρίδη, η θυγατέρα του και πλήθος κόσμου.<br/> <br/>Σε χαιρετισμό του, κατά την τελετή, ο Δήμαρχος Αγλαντζιάς, Χαράλαμπος Πετρίδης, είπε πως είναι ορισμένοι άνθρωποι που έχουν το προνόμιο να συνομιλούν απευθείας με την ιστορία, σημειώνοντας πως ακόμη και σε μια ταραγμένη εποχή είναι ορισμένες προσωπικότητες που διακρίνονται από τη φύση τους ή από τη στάση τους.<br/> <br/>Όπως πρόσθεσε «είναι ορισμένοι άνθρωποι, που το πεπρωμένο τους, τους οδηγεί να υπερβούν και αυτές τις αντιπαραθέσεις στις οποίες μεγάλωσαν, με όλες τις ανθρώπινες αδυναμίες και αντιφάσεις και να αναλάβουν το ρόλο που τους αναλογεί στην ιστορία τον ρόλο ενός εθνικού ηγέτη, που οδηγεί τη χώρα του στο μέλλον», συμπληρώνοντας ότι «έτσι ήταν ο αείμνηστος Προέδρος Κληρίδης».<br/> <br/>«Είναι γνωστά τα εθνικά, πολιτικά και κοινωνικά ορόσημα της ζωής του. Ορόσημα που διασφάλισαν οριστικά ότι το όνομά του θα δεσπόζει με σεβασμό και κύρος στη συλλογική μνήμη της Κύπρου», είπε ο Δήμαρχος Αγλατζιάς.<br/> <br/>Ανέφερε ακόμα ότι ο Δήμος Αγλαντζιάς εκπληρώνει μια ηθική επιταγή απέναντι στη σύγχρονη ιστορία, απέναντι σε μία εθνικής εμβέλειας προσωπικότητα με αδιαμφισβήτητη πατριωτική προσφορά, μια ηθική επιταγή που είχε μείνει ανεκπλήρωτη και εκκρεμούσα από το 2013, καθώς το τότε Δημοτικό Συμβούλιο είχε ομόφωνα λάβει αυτή την απόφαση, απλώς είχε αφήσει σε μεταγενέστερο χρόνο τον τρόπο.<br/> <br/>«Ποιά, λοιπόν, θα ήταν η πιο αρμόζουσα συγκυρία, παρά τα 100 χρόνια από τη γέννησή του, το 2019; Φρονώ ότι σήμερα είναι ιδανική χρονική στιγμή. Οι μνήμες είναι νωπές και ο συμβολισμός φανερός. Είναι γεγονός ότι στις λεωφόρους της ευρύτερης Λευκωσίας τιμάται η μνήμη διαφόρων ιστορικών προσώπων και πολιτειακών ηγετών της χώρας μας. Όπως άλλωστε συμβαίνει σε κάθε πόλη της Ευρώπης και του κόσμου», σημείωσε.<br/> <br/>Ο Κυβερνητικός Εκπρόσωπος, Πρόδρομος Προδρόμου, μετέφερε με τη σειρά του τον θερμό χαιρετισμό του Πρόεδρου της Δημοκρατίας, Νίκου Αναστασιάδη, λέγοντας ότι με τη διαδικασία αυτή "υπογραμμίζουμε αρχές και αξίες οι οποίες θέλουμε να μεταφερθούν και να υπογραμμιστούν και να μεταλαμπαδευτούν και στις νέες γενιές».<br/> <br/>«Τιμώντας ένα μεγάλο ηγέτη και μια λαμπερή προσωπικότητα ο Δήμος Αγλαντζιάς κάνει μια πράξη και τιμά και τον ίδιο τον Δήμο, γιατί δείχνει ότι ξέρουμε να εκτιμούμε κάποιες μεγάλες αξίες και αρχές, που είναι χρήσιμο να υπογραμμίζονται ιδιαίτερα στις σημερινές δύσκολες συνθήκες», πρόσθεσε.<br/> <br/>Συνέχισε λέγοντας ότι «όσοι έχουν ζήσει έστω για λίγο τον μεγάλο Γλαύκο Κληρίδη γνωρίζουν ότι ο ίδιος αν μας έβλεπε αυτή τη στιγμή θα ένιωθε συγκαταβατικά, γιατί δεν έτρεφε μεγάλη συμπάθεια ούτε στις μεγαλοστομίες, ούτε θα ένιωθε ότι τέτοιου είδους τιμές έχουν τη πιο μεγάλη αξία και αυτό αντανακλά την ίδια την προσωπικότητά του, την προσήλωση του στα ουσιώδη πράγματα».<br/> <br/>Εξέφρασε την πεποίθηση ότι «οι μελλοντικές γενιές, όταν θα διασχίζουν αυτό το δρόμο, θα μπορούν αν δεν τον γνωρίζουν να μάθουν ότι τιμούμε ένα άνθρωπο, ο οποίος διακρινόταν για την πραότητα του χαρακτήρα τη συνδιαλλαγή, τη μετριοπάθεια, τον διάλογο στην πολιτική ζωή».<br/> <br/>«Ταυτόχρονα, όμως την ξεχωριστή, δημοκρατική διάθεση, την προσήλωση στις αξίες της Δημοκρατίας, αλλά και εκείνο που διέκρινε όλη την πορεία του στον πολιτικό βίο και την ιστορία της Κύπρου, την ευρύχωρη αγάπη της πατρίδας», συμπλήρωσε.<br/> <br/>Ο Πρόεδρος του Ινστιτούτου «Γλαύκος Κληρίδης», Ιωάννης Κασουλίδης, είπε ότι η απόφαση του Δημοτικού Συμβουλίου αποδεικνύει ότι «όταν οι εντάσεις της ενεργού πολιτικής ζωής περάσουν, όταν ιδιαίτερα κάποιος έχει υπηρετήσει την Κύπρο από το αξίωμα του Προέδρου της Δημοκρατίας ως Πρόεδρος όλων των Κυπρίων, ιδού η απόδειξη της κοινής αναγνώρισης, της κοινής εκτίμησης από όλους προς το πρόσωπο του».<br/> <br/>«Όλοι όσοι διετέλεσαν Πρόεδροι της Κυπριακής Δημοκρατίας τιμώνται με επιθυμία του συνόλου της κοινωνίας. Και σήμερα αυτό είναι το σημαντικό μήνυμα που στέλνει προς όλους ο Δήμαρχος και το Δημοτικό Συμβούλιο Αγλαντζιάς», κατέληξε ο κ. Κασουλίδης.  <br/> <br/>Πηγή: ΚΥΠΕ </p>
    </article>
  </body>
</html>