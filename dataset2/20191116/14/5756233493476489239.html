<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621818/%D8%AF%D8%B1%D8%A2%D9%85%D8%AF%D9%87%D8%A7%DB%8C-%D8%AC%D8%AF%DB%8C%D8%AF-%D8%A8%D9%86%D8%B2%DB%8C%D9%86%DB%8C-%D8%A8%D9%87-%DA%A9%D8%AF%D8%A7%D9%85-%D8%AD%D8%B3%D8%A7%D8%A8-%D9%88%D8%A7%D8%B1%DB%8C%D8%B2-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T14:31:00+00:00"/>
    <meta property="og:title" content="درآمدهای جدید بنزینی به کدام حساب واریز می‌شود؟"/>
    <meta property="og:description" content="آنچه که قرار است از محل درآمد ناشی از افزایش قیمت بنزین برای حمایت از خانوارهای هدف توزیع شود، به همان حساب یارانه افراد واریز خواهد شد و هیچ حساب دیگری از سوی دولت از خانوارها درخواست نشده است."/>
  </head>
  <body>
    <article>
      <h1>درآمدهای جدید بنزینی به کدام حساب واریز می‌شود؟</h1>
      <address>
        <time datetime="2019-11-16T14:31:00+00:00">16 Nov 2019, 14:31</time>
      </address>
      <p>
        <i>آنچه که قرار است از محل درآمد ناشی از افزایش قیمت بنزین برای حمایت از خانوارهای هدف توزیع شود، به همان حساب یارانه افراد واریز خواهد شد و هیچ حساب دیگری از سوی دولت از خانوارها درخواست نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با اصلاح قیمت بنزین، دولت طرح حمایت معیشتی برای جبران افزایش قیمت بنزین را در دستور کار قرار داده است که بر اساس آن قرار است منابع حاصل از تغییر قیمت بنزین بین ۱۸ تا ۱۹ میلیون خانوار هدف توزیع شود.</p>
      <p>به دنبال این اعلام، برخی با سوء‌استفاده از فضای موجود پیامک‌هایی مبنی بر ارسال شماره حساب برای مردم ارسال کردند که این کار کلاهبرداری بوده و از سوی دولت هیچ پیامکی در این زمینه ارسال نشده است.</p>
      <p>پیگیری موضوع پرداخت کمک حمایتی دولت از سازمان برنامه و بودجه حکایت از آن داشت که هر مبلغی که قرار است به حساب خانوارها واریز شود به حساب سرپرستان خانوار و همان حسابی خواهد بود که ماهانه یارانه به آن واریز می‌شود. البته با این تفاوت که واریز یارانه نقدی و کمک حمایتی همزمان نخواهد بود.</p>
      <p>پرداخت کمک حمایتی مانند یارانه نقدی، هر ماه انجام می‌شود؛ با این تفاوت که مبلغ یارانه نقدی ثابت و ۴۵ هزار و ۵۰۰ تومان است، امامبلغ واریزی در طرح حمایتی دولت برای خانوارهای تک نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهار نفره ۱۷۲ هزار تومان و پنج نفره و بیشتر ۲۰۵ هزار تومان است.</p>
      <p>طبق گفته نوبخت -رئیس سازمان برنامه و بودجه - اولین مرحله‌ طرح حمایت معیشتی حداکثر تا ۱۰ روز آینده واریز خواهد شد.</p>
      <p> بامداد جمعه ۲۴ آبان قیمت بنزین سهمیه‌ای (۶۰ لیتر در ماه برای خودروهای شخصی) از ۱۰۰۰ به ۱۵۰۰ تومان افزایش یافت و بنزین آزاد نیز ۳۰۰۰ تومان قیمت‌گذاری شد. از این محل منابعی ایجاد می‌شود که دولت آن را حدود ۳۰ هزار میلیارد تومان برآورد کرده و تاکید کرده که تمام این منابع بین ۱۸ تا ۱۹ میلیون خانوار هدف توزیع خواهد شد.</p>
    </article>
  </body>
</html>