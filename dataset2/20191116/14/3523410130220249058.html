<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640311/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%DB%B2%DB%B2%DB%B7-%D8%AE%D9%88%D8%AF%D8%B1%D9%88-%D8%AF%D9%BE%D9%88-%D8%B4%D8%AF%D9%87-%D8%A7%D8%B1%D9%88%D9%86%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:01:00+00:00"/>
    <meta property="og:title" content="آخرین وضعیت ۲۲۷ خودرو دپو شده اروندی"/>
    <meta property="og:description" content="از ۲۲۷ خودروی دپو شده در گمرک خرمشهر ۷۳ دستگاه سفارش آمریکا و مابقی خودروها بالای ۲۵۰۰ سی سی و سفارشی غیر این کشور است که ...."/>
  </head>
  <body>
    <article>
      <h1>
        <a href="https://www.bultannews.com/fa/news/640311/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%DB%B2%DB%B2%DB%B7-%D8%AE%D9%88%D8%AF%D8%B1%D9%88-%D8%AF%D9%BE%D9%88-%D8%B4%D8%AF%D9%87-%D8%A7%D8%B1%D9%88%D9%86%D8%AF%DB%8C">آخرین وضعیت ۲۲۷ خودرو دپو شده اروندی</a>
      </h1>
      <h2>از ۲۲۷ خودروی دپو شده در گمرک خرمشهر ۷۳ دستگاه سفارش آمریکا و مابقی خودروها بالای ۲۵۰۰ سی سی و سفارشی غیر این کشور است که ....</h2>
      <address><time datetime="2019-11-16T14:01:00+00:00">16 Nov 2019, 14:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، از دو سال پیش تعدادی خودرو جهت تردد در منطقه آزاد اروند وارد شد، اما به دلایل مختلف از خروج این خودروها از گمرک خرمشهر جلوگیری شده است. در این فاصله بارها حواشی در باره خودروهای اروندی پیش آمد و اعتراضات زیادی در این رابطه صورت گرفت و صاحبان خودروهای اروندی خواستار تعیین تکلیف آنها شده بودند.</p>
      <p>این در حالی است که در شهریورماه سال جاری و در جریان بازدید ومسئولان از بنادر توافقاتی در رابطه با خودروهای اروندی انجام و گمرک خرمشهر مکلف شد برای خودروهای سواری با حجم موتور ۲۵۰۰ سی سی و پایین‌تر که دارای قبض انبار منطقه آزاد تا هشتم خردادماه سال گذشته هستند، چنانچه به دلیل مسائلی از جمله دستور مراجع قضایی توقیف نباشند، مجوز تردد در منطقه و براساس ضوابط آن صادر کند.</p>
      <p>در مورد خودورهای سواری با حجم موتوری بالای ۲۵۰۰ سی سی نیز مقرر شد تا از طریق استانداری خوزستان، دبیر شورای عالی مناطق آزاد و ویژه اقتصادی در کمیسیون اقتصادی دولت و یا هیات وزیران مورد بررسی قرار بگیرد.</p>
      <p>همچنین در مورد خودروهای دپو شده اروندی قرار شد چنانچه شامل سه شرط نباشند امکان ترخیص پیدا کنند؛ اول این‌که تولید کشور آمریکا و ساخته شده در آن کشور نباشند، برند شرکت آمریکایی نبوده و دیگر این که برای مصرف در آمریکا ساخته نشده و مستقیما از دلالان و توزیع‌کنندگان تبعه آمریکا خریداری نشده باشند.</p>
      <p>اما این در شرایطی است که تازه‌ترین خبر از وضعیت خودروهای دپو شده در بند خرمشهر یا همان خودروهای اروندی از این حکایت دارد که حدود ۲۲۷ دستگاه خودرو در گمرک خرمشهر متوقف شده که از این تعداد ۷۳ دستگاه سفارش آمریکا و ۱۵۴ دستگاه دیگر بالای ۲۵۰۰ سی سی هستند که سفارش آنها نیز نبوده است.</p>
      <p>براین اساس قرار شده تا در خصوص ۷۳ دستگاه سفارش آمریکا با توجه به اعلام معاونت حقوقی ریاست جمهوری به استفساریه سازمان مناطق آزاد بررسی لازم انجام شود، اما با توجه به مصوبه دولت مبنی بر ممنوعیت ورود خودروهای بالای ۲۵۰۰ سی سی مابقی خودروهای اروندی که حدود ۱۵۴ دستگاه است نیازمند اصلاح مصوبه دولت بوده و مقرر شده است تا سازمان مناطق آزاد با همکاری گمرک نسبت به ارائه‌ پیشنهاد مصوبه به هیات وزیران در مورد این خودروها اقدام کنند.</p>
    </article>
  </body>
</html>