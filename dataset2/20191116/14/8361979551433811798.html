<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/inga-andryeyeva-gendirektor-mastercard-v-ukrajini-rozpovila-shcho-dumaye-pro-ukrajinu-novini-ukrajini-50053765.html"/>
    <meta property="og:site_name" content="НВ"/>
    <meta property="article:published_time" content="2019-11-16T14:00:00+00:00"/>
    <meta property="og:title" content="Третина українців не має рахунку в банку, але платіжні інновації не поступаються європейським — Інга Андрєєва, Mastercard"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>Третина українців не має рахунку в банку, але платіжні інновації не поступаються європейським — Інга Андрєєва, Mastercard</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-16T14:00:00+00:00">16 Nov 2019, 14:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Інга Андрєєва — гендиректорка Mastercard в Україні. Ця платіжна система працює в Україні понад 20 років. За даними НБУ, частка Masterсard на вітчизняному ринку платіжних систем становить 70%. 42-річна Андрєєва трудиться у компанії з кінця 2013 року, торік очолила представництво Mastercard Europe в Україні, яке також відповідає за ринок Молдови.</p>
      <p>
        <b>— Чим Україна схожа і чим не схожа на країни, в яких ви працювали раніше?</b>
      </p>
      <p>— Є два показові моменти.</p>
      <p>Перший. Це відкритість країни до інновацій: українці до них готові та швидко їх підхоплюють. У нас ринок експериментів. Це стосується і банківських установ, і нас, як платіжної системи, власників карток. Нам, як споживачам, цікаво нове, ми пробуємо і, якщо нам сподобалося, дуже активно цим користуємося, ділимося, — у соціальних медіа, розповідаємо в сім'ї.</p>
      <p>А другий момент такий: ми — ринок контрастів. Практично третина дорослих українців зовсім не має рахунку в банку, але водночас інновації, які ми впроваджуємо, не поступаються європейським. І наш ринок набагато швидше набирає тренди зростання.</p>
      <p>Україна — благодатний ринок, на якому дуже цікаво працювати.</p>
      <p>
        <b>— Які правила, прийнятні в українському бізнес-середовищі, слід змінити?</b>
      </p>
      <p>— Я спочатку скажу, що не треба міняти: не можна скидати швидкість, яка нам притаманна. Якщо нас зацікавила ідея, якщо ми готові її впровадити, ми готові кинути всі сили, аби вдалося.</p>
      <p>Другий дуже позитивний тренд — відкритість. Ми готові обговорювати проекти національного масштабу з великою кількістю партнерів, які можуть бути залучені до них. І наступний крок, який нам належить зробити, — трансформувати конкуренцію в партнерство, навчитися тісніше співпрацювати.</p>
      <aside>У нас ринок експериментів: це стосується і банківських установ, і кінцевих споживачів як власників карток</aside>
      <p>
        <b>— Ваш найнезвичайніший або найнесподіваніший досвід спілкування з держорганами?</b>
      </p>
      <p>— Мені дуже імпонує проголошений державою курс на діджиталізацію. Це нам дуже близьке. Платіжні системи працюють над цифровою стратегією, продуктами і сервісами вже багато років. Наприклад, та ж NFC-технологія, що дає можливість розплачуватися смартфонами і гаджетами — це теж частина діджитал-стратегії компанії.</p>
      <p>Концепція Держава в смартфоні — яскравий доказ, що держава рухається у цифровому напрямі. Для нас це стало позитивним сигналом, і ми бачимо великий потенціал в участі в таких проектах. У нас багато технологій і напрацювань з інших ринків, і ми готові тісно співпрацювати з державою в цьому напрямі.</p>
      <p>
        <b>— Ваші улюблені місця в Києві або в Україні?</b>
      </p>
      <p>— Ми з сім'єю вже не перший рік мінімум одну, а то й дві відпустки проводимо в Україні. Нашим сімейним відкриттям цього року став заповідник Асканія-Нова в Херсонській області. Для себе дізналася цікаві факти: виявляється, 69 видів тварин, які там мешкають, занесені в Червону книгу України. А взагалі, там понад 1 тис. видів, незаймана природа.</p>
      <p>Є там і сафарі-тур — можна поїхати, подивитися і погодувати деяких тварин. Ми відчули безцінні емоції.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>