<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/gianluca-festa-luminarie-di-natale-avellino.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-16T14:50:00+00:00"/>
    <meta property="og:title" content="Luminarie di Natale ad Avellino, Festa: &quot;Vogliamo replicare il divertimento quest’estate&quot;"/>
    <meta property="og:description" content="&quot;Avellino è una Enjoy City e lo dimostreremo&quot;"/>
  </head>
  <body>
    <article>
      <h1>Luminarie di Natale ad Avellino, Festa: "Vogliamo replicare il divertimento quest’estate"</h1>
      <h2>"Avellino è una Enjoy City e lo dimostreremo"</h2>
      <address><time datetime="2019-11-16T14:50:00+00:00">16 Nov 2019, 14:50</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/23602917826957/movie_20191115_134025-2.mp4"/>
      </figure>
      <p>Nella mattinata di oggi, 84 sindaci sono stati chiamati a esprimersi e l'esito è stato che la maggioranza ha approvato la convenzione per la gara del gas in provincia di Avellino. A margine dell'incontro, il primo cittadino irpino, Gianluca Festa, si è espresso in merito alle luminarie. Così come, ovviamente, il sindaco non poteva non parlare del programma per il Natale: "Enjoy City invernale".</p>
      <h3>L'Enjoy city</h3>
      <p>Dopo l'appello ai privati, per contribuire agli sponsor, Festa ha rilanciato l'idea della "Enjoy city" natalizia e di eventi dedicati "a famiglie e bambini".</p>
      <blockquote>"Dovremmo essere pronti entro il 2 dicembre. Il nostro sarà soprattutto un Natale rivolto ai bambini. Ho sempre affermato che la differenza tra noi e Salerno sarebbe stata sostanziale rispetto all’offerta, perché per noi queste festività si legano a momenti<b> </b>familiari<b>,</b> vogliamo ricreare un clima di grande affetto e calore e su questo faremo la differenza. Le luci ci aiuteranno certamente, puntiamo a replicare il divertimento e la gioia di quest’estate, Avellino è una Enjoy City e lo dimostreremo ancora". Queste le parole di Festa.</blockquote>
      <p>Stando a quanto si apprende, la manifestazione sarà ridotta rispetto al programma estivo, anche per via della mancanza di fondi dedicati. Una questione che sarà certamente approfondita nei prossimi giorni, quando dovrebbe essere reso noto il cartellone degli eventi.</p>
    </article>
  </body>
</html>