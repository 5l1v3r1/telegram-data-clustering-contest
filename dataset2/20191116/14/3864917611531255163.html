<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819672-za-manipulacii-zi-statutom-rosiu-maut-vikluciti-z-interpolu-mazur.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T14:57:00+00:00"/>
    <meta property="og:title" content="За маніпуляції зі статутом Росію мають виключити з Інтерполу – Мазур"/>
    <meta property="og:description" content="У суботу, 16 листопада, спливає останній день, коли Росія може надати польському суду докази щодо нібито винуватості ветерана АТО Ігоря Мазура. Утім він сам заявляє, що це вже не має сенсу, бо він перебуває в Україні, а звинувачення відкидає."/>
  </head>
  <body>
    <article>
      <h1>За маніпуляції зі статутом Росію мають виключити з Інтерполу – Мазур</h1>
      <h2>У суботу, 16 листопада, спливає останній день, коли Росія може надати польському суду докази щодо нібито винуватості ветерана АТО Ігоря Мазура. Утім він сам заявляє, що це вже не має сенсу, бо він перебуває в Україні, а звинувачення відкидає.</h2>
      <address>
        <time datetime="2019-11-16T14:57:00+00:00">16 Nov 2019, 14:57</time>
      </address>
      <p>Про це Мазур заявив у<a href="https://www.5.ua/polityka/pa-manipuliatsii-zi-statutom-rosiiu-maiut-vykliuchyty-z-interpolu-mazur-202946.html"> коментарі </a>“5 каналу”, повідомляє кореспондент Укрінформу.</p>
      <p>Він також зазначив, що за маніпуляції зі статутом організації Росію мають виключити з міжнародного Інтерполу, а громадянина РФ, який нині обіймає посаду віцеголови міжнародного Інтерполу, - зняти з посади.</p>
      <p>"Коли є політична складова або військова, а я і політик, і військовий, тоді не можна діяти такими циркулярами. Ну для Росії ж закон не писаний. Коли це питання виключили, я порадився з консулом, і ми зрозуміли, що все ж таки краще бути в Україні", – сказав Мазур.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818195-mazur-vze-povernuvsa-do-roboti-v-ofisi-ombudsmena.html">Мазур вже повернувся до роботи в Офісі омбудсмена</a>
      </blockquote>
      <p>Як повідомлялося, ветерана <a href="https://www.ukrinform.ua/tag-ato">АТО</a>, одного з лідерів УНА-УНСО, який нині працює в Секретаріаті Уповноваженого ВРУ з прав людини, Ігоря Мазура затримали 9 листопада у Польщі за запитом Росії. Минулої неділі йому мали обирати запобіжний захід. Однак судове засідання не відбулося – Ігоря Мазура віддали на поруки генеральному консулу України в Любліні.</p>
      <p>Росія закидає Мазуру причетність до загибелі та травмування військових РФ під час участі у Першій чеченській війні. Сам ветеран звинувачення відкидає.</p>
    </article>
  </body>
</html>