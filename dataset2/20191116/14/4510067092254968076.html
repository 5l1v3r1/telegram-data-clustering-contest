<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/o-profesoara-a-fost-prinsa-beata-turta-la-cursuri-vezi-ce-alcoolemie-avea-152841.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T14:34:00+00:00"/>
    <meta property="og:title" content="O profesoară a fost prinsă beată turtă la cursuri. Vezi ce alcoolemie avea!"/>
    <meta property="og:description" content="Întâmplare de pomină, într-o comună din judeţul Brăila, unde o profesoară s-a prezentat la ore, deşi consumase foarte multe băuturi alcoolice. Elevii şi profesorii au observat că femeia are un comportament ciudat, iar directorul şcolii a dus-o la poliţie."/>
  </head>
  <body>
    <article>
      <h1>O profesoară a fost prinsă beată turtă la cursuri. Vezi ce alcoolemie avea!</h1>
      <address>
        <time datetime="2019-11-16T14:34:00+00:00">16 Nov 2019, 14:34</time>
      </address>
      <figure>
        <img src="https://www.ebihoreanul.ro/modules/news/files/profesoara-beata-la-cursuri-generic.jpg"/>
        <figcaption>Foto generic, Observator.tv / Profi Media</figcaption>
      </figure>
      <p>Întâmplare de pomină, într-o comună din judeţul Brăila, unde o profesoară s-a prezentat la ore, deşi consumase foarte multe băuturi alcoolice. </p>
      <p>Incidentul s-a produs vineri, la şcoala gimnazială din comuna Victoria, arată HotNews.ro. Elevii și profesorii au observat comportamentul ciudat al profesoarei, iar aflând și el de poveste, directorul școlii a dus-o la Poliție. </p>
      <p>Testarea cu aparatul etilotest, făcută la sediul Poliţiei Însurăţei, a arătat că femeia avea o alcoolemie de 1,18 mg/l în aerul expirat, ceea ce înseamnă că în sânge avea cel puțin dublu.</p>
      <p>"De la poliţişti am aflat că doamna avea o alcoolemie mare, o situaţie de acest tip nu-ţi permite să vii la clasă. Am vorbit cu cei din conducerea şcolii, le-am cerut să aplice legea. Va fi activată comisia de disciplină, colegii vor stabili măsurile care se impun. Noi vrem să aflăm adevărul. Incidentul s-a petrecut la şcoala Mihai Bravu, nu au fost sunaţi poliţiştii, dar directorul şi profesoara în cauză s-au dus la sediul Poliţiei Însurăţei, acolo s-a stabilit alcoolemia. Este inadmisibil să te prezinţi astfel în faţa elevilor", a declarat, agenţiei de ştiri Mediafax, inspectorul şcolar general al judeţului Brăila, Viorel Botea.</p>
      <p>În urma incidentului, Inspectoratul Şcolar Brăila a solicitat o anchetă internă.</p>
    </article>
  </body>
</html>