<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425946/ekdhlwsh-toy-kke-gia-to-polytexneio"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T14:00:01+00:00"/>
    <meta property="og:title" content="Εκδήλωση του ΚΚΕ για το Πολυτεχνείο"/>
    <meta property="og:description" content="Εκδήλωση αφιέρωμα για την επέτειο της εξέγερσης του Πολυτεχνείου, διοργανώνει σήμερα στις 6:30 μ.μ. η τομεακή επιτροπή νότιας Δωδεκανήσου του ΚΚΕ."/>
  </head>
  <body>
    <article>
      <h1>Εκδήλωση του ΚΚΕ για το Πολυτεχνείο</h1>
      <address>
        <time datetime="2019-11-16T14:00:01+00:00">16 Nov 2019, 14:00</time>
      </address>
      <p>
        <b>Εκδήλωση αφιέρωμα για την επέτειο της εξέγερσης του Πολυτεχνείου, διοργανώνει σήμερα στις 6:30 μ.μ. η τομεακή επιτροπή νότιας Δωδεκανήσου του ΚΚΕ.<br/>Η εκδήλωση θα γίνει στις 6:30 μ.μ. στο αμφιθέατρο ισογείου του κτηρίου «Κλεόβουλος» του Πανεπιστημίου Αιγαίου.</b>
      </p>
      <p>Σε ανακοίνωση του ΚΚΕ αναφέροντας τα εξής:<br/>“46 χρόνια συμπληρώνονται από τον ηρωικό ξεσηκωμό του Πολυτεχνείου, που αποτέλεσε το αποκορύφωμα της αντιδικτατορικής πάλης του λαού και της νεολαίας κατά της χούντας των συνταγματαρχών της 21ης Απριλίου του 1967.</p>
      <p>46 χρόνια μετά τα συνθήματα του Πολυτεχνείου παραμένουν επίκαιρα στον αγώνα ενάντια στην πολιτική που οδηγεί το λαό στη φτώχεια, στην ανεργία, στην ανασφάλεια, ενάντια στην εμπλοκή της Ελλάδας στους ιμπεριαλιστικούς σχεδιασμούς των ΝΑΤΟ - ΗΠΑ - ΕΕ, ενάντια στην καταστολή και τον αυταρχισμό.</p>
      <p>Η επιβολή της στρατιωτικής δικτατορίας, το 1967, υπηρέτησε "διά πυρός και σιδήρου" τα συμφέροντα της αστικής τάξης σε βάρος του λαού. Υλοποίησε τους σχεδιασμούς των ιμπεριαλιστών των ΗΠΑ και ΝΑΤΟ, με αποκορύφωμα το πραξικόπημα στην Κύπρο που οδήγησε στην τουρκική εισβολή και κατοχή.</p>
      <p>Αποδεικνύεται πως ο χαρακτήρας της αστικής εξουσίας ως δικτατορίας του κεφαλαίου παίρνει διάφορες μορφές για την εξυπηρέτηση των συμφερόντων του. Τέτοια μορφή αποτέλεσε και η δικτατορία, καθ' όλη την επταετία '67-'74.<br/>Αποδεικνύεται, ακόμα, ότι ο αντικομμουνισμός, που ήταν επίσημη ιδεολογία της χούντας, αποτελεί πάντα τον προπομπό συνολικότερης επίθεσης κατά των εργαζομένων και του λαού.</p>
      <p>Σε αυτές τις συνθήκες της τρομοκρατίας το ΚΚΕ από την πρώτη στιγμή μπήκε μπροστά στην οργάνωση της αντιδικτατορικής πάλης. Ανασυγκρότησε τις παράνομες οργανώσεις του, το 1968 ίδρυσε την αυτοτελή οργάνωση νεολαίας την ΚΝΕ. Το ΚΚΕ και η ΚΝΕ με τη δράση τους έδωσαν κουράγιο στον λαό και τη νεολαία. Συνέβαλαν στην οργάνωση αγώνων, δίνοντας τους ανατρεπτικό περιεχόμενο, ο ρόλος τους ήταν αναντικατάστατος και στην κορύφωση της αντιδικτατορικής πάλης με τα γεγονότα της Νομικής και του Πολυτεχνείου το 1973.­–</p>
      <p>Κάτω από το βάρος της λαϊκής πάλης και μετά το έγκλημα της Κύπρου, το 1974, η Χούντα κατέρρευσε. Η τραγωδία της Κύπρου με την εισβολή και κατοχή που συνεχίζεται μέχρι σήμερα έχει τη σφραγίδα της Χούντας και των ιμπεριαλιστών ΝΑΤΟ-ΗΠΑ και Μ. Βρετανίας.<br/>Αποδείχτηκε για άλλη μία φορά ότι καμία προστασία δεν παρέχουν για το λαό οι ιμπεριαλιστικές ενώσεις.</p>
      <p>Tα συμπεράσματα αυτά είναι πολύτιμα ειδικά σήμερα που η κυβέρνηση της ΝΔ, αξιοποιώντας τη βρώμικη δουλειά του ΣΥΡΙΖΑ, που ξέπλυνε τον αμερικανικό ιμπεριαλισμό, ενισχύει τη στρατιωτική συνεργασία με τις ΗΠΑ, επεκτείνει τις βάσεις και σε άλλα μέρη της Ελλάδας, τις αναβαθμίζει σε δύναμη πυρός και επιδιώκει να φιλοξενήσουν ακόμα και πυρηνικά.</p>
      <p>Σήμερα που μετατρέπουν τη χώρα μας σε ένα απέραντο ορμητήριο πολέμου και δηλώνουν ότι «οι άνδρες μας μάτωσαν δίπλα σε Αμερικάνους στρατιώτες και αυτό θα γίνει επίσης στο μέλλον» , τα συνθήματα "Έξω οι ΗΠΑ", "Έξω το ΝΑΤΟ", που είχαν γραφτεί στις πύλες του Πολυτεχνείου 46 χρόνια πριν, παραμένουν πιο επίκαιρα από ποτέ.</p>
      <p>Αυτό που σήμερα απαιτείται για μια πραγματική διέξοδο προς όφελος του λαού είναι η διαμόρφωση μιας νικηφόρας κοινωνικής συμμαχίας, που θα παλεύει ενάντια στα μονοπώλια, στις ιμπεριαλιστικές ενώσεις, στο ίδιο το ξεπερασμένο καπιταλιστικό σύστημα, με στόχο το σοσιαλισμό. Αυτός ο αγώνας μπορεί να αποκρούει αντιλαϊκά μέτρα, να αποσπά κατακτήσεις, να υπερασπίζεται δημοκρατικά δικαιώματα και ελευθερίες για το λαό.<br/>Το ΚΚΕ αποτίει φόρο τιμής σε όλους όσοι αγωνίστηκαν κατά της στρατιωτικής δικτατορίας, δοκιμάστηκαν στη φρίκη των βασανιστηρίων, της εξορίας, των φυλακίσεων, των διώξεων και των στρατοδικείων, στους νέους και τις νέες της Αντι-ΕΦΕΕ.</p>
      <p>Το ΚΚΕ είναι περήφανο για τα μέλη και τα στελέχη του Κόμματος και της ΚΝΕ που πρωτοστάτησαν στον αγωνιστικό λαϊκό ξεσηκωμό, που έδρασαν στις σκληρές συνθήκες της παρανομίας και των διώξεων της χούντας.<br/>Καλούμε τους εργαζόμενους και τη νεολαία να συμμετέχει στην εκδήλωση-αφιέρωμα το Σάββατο 16 Νοέμβρη στις 6:30 μ.μ. στο Αμφιθέατρο Ισογείου (Κτίριο Κλεόβουλος, Πανεπιστήμιο Ρόδου)</p>
      <p>Ομιλία:</p>
      <p>Αρμονία Διακολαμπριανού μέλος του Τ.Σ. της ΚΝΕ</p>
      <p>Θα ακολουθήσει μουσικό αφηγηματικό αφιέρωμα”.</p>
    </article>
  </body>
</html>