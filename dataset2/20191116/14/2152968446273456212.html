<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/football/2019/11/16/stoichkov-v-interviu-bylgarite-ne-sme-rasisti.429863"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T14:20:00+00:00"/>
    <meta property="og:title" content="Стоичков в интервю: Българите не сме расисти!"/>
    <meta property="og:description" content="Всичко стана заради една групичка тъпаци! | Dnes.bg"/>
  </head>
  <body>
    <article>
      <h1>Стоичков в интервю: Българите не сме расисти!</h1>
      <h2>Всичко стана заради една групичка тъпаци!</h2>
      <address><time datetime="2019-11-16T14:20:00+00:00">16 Nov 2019, 14:20</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Легендата на българския футбол Христо Стоичков даде интервю за британското издание "Дейли Мейл", в което отново коментира расистките прояви на българските фенове по време на евроквалификацията с Англия (0:6).</p>
      <p>"Сега съм много щастлив, защото съм в моя Маями. Но в онази вечер се почувствах много зле. Плаках, защото трябваше. Моята страна е хубава. Играл съм на този стадион много пъти и никога не съм чувал расистки обиди. Никога. Този проблем не съществуваше. Всичко това стана заради една групичка тъпаци. Българите са скромни, отнасят се с уважение към другите нации. Гордея се с моята страна, горд съм, че съм играл за нея. Твърде много се говори за този инцидент, нужни са мерки", коментира Стоичков пред изданието.</p>
      <p>"Българският национален отбор сега не е добър. Тъжно е, но е истина. В миналото имахме играчи с характери, които играеха във водещи първенства като Бербатов в Англия, Балъков в Германия, Мартин Петров в Англия и Германия, Трифон Иванов в Испания и Австрия и Стилиян Петров в Шотландия и Англия. Сега националният ни отбор изживява труден период, но това важи за целия български футбол. Нямаме добри играчи. Клубните ни отбори също са слаби. Нямаме нито един футболист, който да играе в някое от водещите пет първенства в Европа. Спадът не е от вчера, но не знам точно каква е причината. В края на краищата, аз съм в Маями", каза още Стоичков.<br/> </p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/obshtestvo/2019/10/31/kralev-ubeden-bylgariia-ne-e-rasistka-dyrjava.428128"/>
        <a href="https://www.dnes.bg/football/2019/10/16/stoichkov-se-razplaka-zaradi-rasistkiia-skandal.426317"/>
      </related>
    </article>
  </body>
</html>