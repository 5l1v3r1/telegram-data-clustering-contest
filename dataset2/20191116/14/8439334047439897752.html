<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/apo-ti-deutera-oi-dianomeis-me-dikuklo-tha-foroun-prasina-gileka-sto-irakleio.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-16T14:57:00+00:00"/>
    <meta property="og:title" content="Από τη Δευτέρα οι διανομείς με δίκυκλο θα φορούν πράσινα γιλέκα στο Ηράκλειο"/>
  </head>
  <body>
    <article>
      <h1>Από τη Δευτέρα οι διανομείς με δίκυκλο θα φορούν πράσινα γιλέκα στο Ηράκλειο</h1>
      <address>
        <time datetime="2019-11-16T14:57:00+00:00">16 Nov 2019, 14:57</time>
      </address>
      <p>Τη διανομή πράσινων γιλέκων ξεκινούν από την ερχόμενη Δευτέρα, το Εργατικό Κέντρο Ηρακλείου από κοινού με το Σωματείο Εργαζομένων Οδηγών με Δίκυκλο.</p>
      <p>Η κίνηση αυτή εντάσσεται στο πλαίσιο της νομοθετικής ρύθμισης που περιλαμβάνεται πλέον στα Μέτρα Ασφάλειας και Υγιεινής, για τους εργαζόμενους στις ταχυμεταφορές, μετά από πρωτοβουλία των ίδιων των εργαζομένων σε συνεργασία με το Εργατικό Κέντρο του Ηρακλείου.</p>
      <p>«Μετά τα αλλεπάλληλα τροχαία ατυχήματα, δεν γινόταν να μην αναλάβουμε την πρωτοβουλία αυτή» είπε στο ΑΠΕ-ΜΠΕ ο πρόεδρος του Σωματείου Εργαζομένων Γιώργος Μακριδάκης ο οποίος εξήγησε ότι με τα γιλέκα αυτά, τουλάχιστον οι ταχυμεταφορείς που εργάζονται κυρίως τις βραδινές ώρες, λόγω του χρώματος που φωσφορίζει, θα γίνονται αντιληπτοί από τους οδηγούς.</p>
      <p>«Τα πρώτα 150 γιλέκα θα αρχίσουμε να τα μοιράζουμε από τη Δευτέρα στις επιχειρήσεις που απασχολούν εργαζόμενους στη διανομή με δίκυκλο. Ήταν μια πρωτοβουλία δική μας και της Ομοσπονδίας Επαγγελματοβιοτεχνών Ηρακλείου να φτιάξουμε τα γιλέκα και να τα διαθέσουμε δωρεάν. Από την επόμενη εβδομάδα, όμως, θα ξεκινήσουν έλεγχοι από την Επιθεώρηση Εργασίας και τα πρόστιμα θα είναι τσουχτερά αν εντοπιστούν διανομείς χωρίς τα γιλέκα αυτά» είπε ο πρόεδρος του Εργατικού Κέντρου Ηρακλείου, Στέλιος Βοργιάς, ο οποίος πρόσθεσε ότι το μέτρο , πλέον, θα λειτουργεί υποχρεωτικά για όλους τους διανομείς με δίκυκλο. Επιπλέον ο κ. Βοργιάς συμπλήρωσε ότι έχει φτάσει επιστολή και στο υπουργείο Συγκοινωνιών, προκειμένου να δημιουργηθούν οι προϋποθέσεις, ώστε να επιβάλλεται πρόστιμο και από την Τροχαία εάν δεν φορούν οι διανομείς το γιλέκο.</p>
      <p>«Τα πράσινα γιλέκα είναι μια αρχή σε όλο αυτό, δεν είναι αλεξίσφαιρα και δεν θα μας σώσουν τη ζωή. Όμως, είναι πρώτη κίνηση προκειμένου να μας αναγνωρίζουν και να μας ξεχωρίζουν οι υπόλοιποι οδηγοί» δήλωσε στο ΑΠΕ-ΜΠΕ ο αντιπρόεδρος του Σωματείου Εργαζομένων με Δίκυκλο Δημήτρης Κρητικάκης, που τόνισε όμως, ότι για την πλήρη διασφάλιση των εργαζομένων, πρέπει να ρυθμιστούν θέματα που σχετίζονται με την ασφάλισή τους.</p>
      <p>Ο πρόεδρος του Σωματείου Γιώργος Μακριδάκης, αναφέρθηκε επίσης, στον βραχυπρόθεσμο στόχο της δράσης, που δεν είναι άλλος από την αναγκαιότητα χρήσης των πράσινων γιλέκων, της ασφάλισης και των βαρέων ενσήμων, αλλά και την πρόβλεψη για την εργασία τους κατά τα ακραία καιρικά φαινόμενα.</p>
      <p>«Επιβάλλεται να δημιουργηθεί ένα συγκεκριμένο πλαίσιο και να μην εξαρτόμαστε μόνο από το φιλότιμο των πελατών. Όταν επικρατούν ακραία καιρικά φαινόμενα, είναι τραγικά επικίνδυνο να είσαι πάνω σε μια μηχανή και να κάνεις διανομές. Μόνο με τον τρόπο αυτό θα μπορέσουμε να μειώσουμε τους κινδύνους, εφόσον τηρούνται τα μέτρα του Κώδικα Οδικής Κυκλοφορίας» εξήγησε ο κ. Μακριδάκης ο οποίος όπως τόνισε, στο Ηράκλειο παρά το γεγονός ότι στο σωματείο είναι εγγεγραμμένα 88 εργαζόμενοι, υπολογίζεται ότι εργάζονται ως διανομείς με δίκυκλα, περισσότερα από 600 άτομα.</p>
      <p>skai.gr</p>
    </article>
  </body>
</html>