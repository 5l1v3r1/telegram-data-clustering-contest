<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D9%87%E2%80%8C%D8%B1%D8%BA%D9%85-%D8%AF%D8%B1%D8%AE%D9%88%D8%A7%D8%B3%D8%AA-%D8%AA%D8%B1%D8%A7%D9%85%D9%BE%D8%8C-%D8%AA%D8%B1%DA%A9%DB%8C%D9%87-%D8%B3%D8%A7%D9%85%D8%A7%D9%86%D9%87-%D8%B1%D9%88%D8%B3%DB%8C-%D8%A7%D8%B3-%DB%B4%DB%B0%DB%B0-%D8%AE%D9%88%D8%AF-%D8%B1%D8%A7-%D9%81%D8%B9%D8%A7%D9%84-%D9%85%DB%8C%E2%80%8C%DA%A9%D9%86%D8%AF-20191116/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-16T14:52:09+00:00"/>
    <meta property="og:title" content="به‌رغم درخواست ترامپ، ترکیه سامانه روسی اس-۴۰۰ خود را فعال می‌کند"/>
    <meta property="og:description" content="دو روز پس از دیدار رجب طیب اردوغان و دونالد ترامپ در کاخ سفید، یک مقام دولتی ترکیه روز شنبه ١۶ نوامبر اعلام کرد که ترکیه به رغم تهدید تحریم های آمریکا از سامانه موشک ضد هوایی اس-۴۰۰ خود که پیش تر از روسیه خریداری کرده است، استفاده خواهد کرد."/>
  </head>
  <body>
    <article>
      <h1>به‌رغم درخواست ترامپ، ترکیه سامانه روسی اس-۴۰۰ خود را فعال می‌کند</h1>
      <address><time datetime="2019-11-16T14:52:09+00:00">16 Nov 2019, 14:52</time> by <a rel="author">شاهرخ بهزادی</a></address>
      <p>
        <b>دو روز پس از دیدار رجب طیب اردوغان و دونالد ترامپ در کاخ سفید، یک مقام دولتی ترکیه روز شنبه ١۶ نوامبر اعلام کرد که ترکیه به رغم تهدید تحریم های آمریکا از سامانه موشک ضد هوایی اس-۴۰۰ خود که پیش تر از روسیه خریداری کرده است، استفاده خواهد کرد.</b>
      </p>
      <p>استفاده ترکیه از این موشک‌ها موضوع مهم مورد اختلاف بین آنکارا و واشنگتن است. این موضوع در دیدار بین دونالد ترامپ و رجب طیب اردوغان، رؤسای جمهوری آمریکا و ترکیه در روز پنجشنبه در واشنگتن مطرح شد. ولی دونالد ترامپ نتوانست موضع ترکیه در این باره را تغییردهد.</p>
      <p>در فردای روز ملاقات دونالد ترامپ و رجب طیب اردوغان، سخنگوی رئیس جمهوری ترکیه در این باره گفت: "برگشتی به عقب نخواهد بود، ترکیه اس-۴۰۰ را فعال می کند."</p>
      <p>"اسماعیل دمیر"، معاون وزارت صنایع دفاعی ترکیه امروز (شنبه) در گفتگو با شبکه سی ان ان ترکیه اعلام کرد: "ما کاری را که در این باره باید انجام دهیم، انجام خواهیم داد و (سیستم موشکی اس-۴۰۰) قابل استفاده خواهد بود و شیوه استفاده از آن موضوع تصمیم بعدی خواهد بود... ما باید به توافقی که امضا کرده ایم، احترام بگذاریم و این به نفع کشور ماست."</p>
      <p>ترکیه همچنان برای خرید سیستم موشکی اس-۴۰۰ در معرض تهدید تحریم های آمریکا قرار دارد. واشنگتن می گوید که این تسلیحات با ساز وکارهای دفاعی ناتو سازگار نیست ومی تواند در آن اخلال ایجاد کند. از سوی دیگر، قانونی که در سال ۲۰١۷ به تصویب کنگره آمریکا رسید، دولت این کشور را وادار به مجازات کردن هر کشوری می کند که قراردادهای "مهم" با کشورهای تقابل کننده با ایالات متحده، از جمله روسیه، منعقد می کند.</p>
      <p> </p>
    </article>
  </body>
</html>