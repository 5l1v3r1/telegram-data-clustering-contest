<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/16/jyltite-jiletki-na-1-g-taka-i-ne-se-sdobiha-s-oreola-na-blagorodni-borci.429711"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T14:16:00+00:00"/>
    <meta property="og:title" content="&quot;Жълтите жилетки&quot; на 1 г.: Така и не се сдобиха с ореола на благородни борци"/>
    <meta property="og:description" content="Протестът им е оправдан според французите | Dnes.bg"/>
  </head>
  <body>
    <article>
      <h1>"Жълтите жилетки" на 1 г.: Така и не се сдобиха с ореола на благородни борци</h1>
      <h2>Протестът им е оправдан според французите</h2>
      <address><time datetime="2019-11-16T14:16:00+00:00">16 Nov 2019, 14:16</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Година след появата на "жълтите жилетки" във Франция двама от всеки трима французи смятат, че протестът им е оправдан, пише френският в. "Фигаро".</p>
      <p>Социалното движение, протестиращо срещу социалната и данъчната политика на правителството, отбелязват в събота първата си годишнина. Французите продължават да го подкрепят, сочат данни от анкета на центъра Одокса и компанията Дентсу консалтинг, цитирани в материала.</p>
      <p>Шейсет и девет на сто от участниците намират протеста на "жълтите жилетки" за "по-скоро" или "напълно" оправдан и само за 13 процента той е съвсем неуместен. В общи линии французите смятат, че движението им е от полза.</p>
      <p>Петдесет и осем на сто от запитаните заявяват, че проявите на "жълтите жилетки" са били "по-скоро нещо добро" за "хора като тях". Още по-голям е делът на тези отговори при анкетираните със средно образование - 60 на сто, или с по-ниско - 63 процента.</p>
      <p>Повечето французи одобряват движението, но според мнозина - 64 процента, президентът Еманюел Макрон и правителството "недостатъчно" са се съобразявали с него. Разделени са впрочем мненията за темпото, с което властите реагират на протестните искания. Трийсет и шест на сто биха желали Макрон и кабинетът "да ускорят ритъма" на социалните и икономическите мерки, но също толкова предпочитат известно "забавяне". А 28 процента одобряват сегашното темпо.</p>
      <p>За една година "жилетките" видимо "издишаха", но не се стопиха и се преместиха от улиците в местната политика", резюмира наблюденията си руският "Известия".</p>
      <p>Започнало със спонтанни протести срещу поскъпването на горивата, движението скоро се превърна в обща стачка срещу политиката на френските власти като цяло. А в момента вече е гражданско движение със социално ориентиран дневен ред. За година "жълтите жилетки" успяха да принудят кабинета да намали данъците, но борбата за социална справедливост, в която целта далеч невинаги оправдаваше средствата, причини щети за милиони на френската икономика, а туристическият отрасъл изгуби стотици хиляди туристи, пише вестникът.</p>
      <p>"Жилетките" не се сдобиха с ореола на благородни борци за социално равенство. Действията им на практика веднага прераснаха в безредици, сблъсъци с полицията и вандалски прояви (сред първите "жертви" бе Триумфалната арка в Париж). Месеци наред шокиращите новини от Франция държаха в напрежение кажи-речи половината човечество - препречени автомагистрали, изпочупени витрини на магазини и кафета край централните парижки улици, напомня изданието, но хвърля вината за "погромите" главно върху анархисти, присъединили се към протеста.</p>
      <p>По данни на френския национален център за мониторинг на престъпността от ноември м. г. са били ранени почти 11 000 френски полицаи и жандармеристи, а 25 души са били убити, изпълнявайки своя дълг. Далеч не всички случаи имат връзка с безредиците около "жилетките", но именно тези протести опънаха до крайност нервите на полицаите и те отвръщаха предсказуемо твърдо. "За година 23 протестиращи изгубиха зрението си, улучени с гумени куршуми в очите, петима останаха без китки на ръцете, а броят на ранените надхвърли няколко хиляди", отбелязва "Известия".</p>
      <p>Според Френската федерация на застрахователите само през първите четири месеца исковете за обезщетения, свързани със съботните протести в страната, са достигнали 170 милиона евро. И то още преди мащабния погром на авеню "Шанз Елизе" през март, когато бяха разграбени над 90 магазина, включително луксозни бутици на световни марки, посочва всекидневникът.</p>
      <p>По данни на френския национален статистически институт акциите на "жълтите жилетки" миналия декември са забавили ръста на БВП на страната за тримесечието с 0,1 на сто.</p>
      <p>Конфронтацията между власт и общество във Франция не е изчезнала, но е придобила такъв характер, че сега с нея "могат да се справят и двете страни", коментира британският експерт по най-нова френска история Пол Смит от университета в Нотингам.</p>
      <p>Това обаче поставя днес в центъра на френските политически дебати имиграцията, светската държава и "сблъсъка между цивилизациите", което за жалост е добре дошло по-скоро за крайната десница, предупреждава аналитикът.<br/> </p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/world/2019/09/21/chukove-petrol-nad-100-arestuvani-jylti-jiletki.423697"/>
        <a href="https://www.dnes.bg/notifikacii/2019/07/14/policiiata-sys-sylzotvoren-gaz-sreshtu-jyltite-jiletki-v-parij.416428"/>
        <a href="https://www.dnes.bg/eu/2019/06/17/franciia-se-bori-s-bednostta-kato-vzima-1-mlrd-evro-ot-firmite.413583"/>
      </related>
    </article>
  </body>
</html>