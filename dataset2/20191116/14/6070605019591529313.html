<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Joan-Tarda-evident-espanyol-democratic_0_2345165662.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T14:36:21+00:00"/>
    <meta property="og:title" content="Joan Tardà: &quot;És evident que l'estat espanyol és un estat democràtic&quot;"/>
    <meta property="og:description" content="Segons l'exlíder d'ERC cal preguntar-se &quot;si la qualitat democràtica d'Espanya és suficient i prou excel·lent per encarar un repte que molts anomenen «qüestió interna»&quot;"/>
  </head>
  <body>
    <article>
      <h1>Joan Tardà: "És evident que l'estat espanyol és un estat democràtic"</h1>
      <h2>Segons l'exlíder d'ERC cal preguntar-se "si la qualitat democràtica d'Espanya és suficient i prou excel·lent per encarar un repte que molts anomenen «qüestió interna»"</h2>
      <address>
        <time datetime="2019-11-16T14:36:21+00:00">16 Nov 2019, 14:36</time>
      </address>
      <p>L'exdiputat d'ERC al Congrés Joan Tardà ha assegurat aquest dissabte que Espanya és "evidentment" un "estat democràtic", tot i que ha qüestionat si "la qualitat democràtica" del país és "suficient" per resoldre la crisi catalana. "És evident que l'estat espanyol és un estat democràtic reconegut per la comunitat internacional i fins i tot per estats no democràtics", ha sostingut a Barcelona durant un debat en la IV Convenció Federalista organitzat per la Fundació Rafael Campalans -vinculada al PSC-, la Fundación Pablo Iglesias i la institució Friedrich-Ebert-Stiftung.</p>
      <p>Segons Tardà, el de Catalunya "és un conflicte entre demòcrates", i per això ha instat a preguntar-se "si la qualitat democràtica d'Espanya és suficient i prou excel·lent per encarar un repte que molts anomenen «qüestió interna»".</p>
      <p>En aquest sentit, ha criticat els que consideren l'independentisme "menys transcendent que altres problemes globals com la fallida de l'estat social o les crisis humanitàries": "¿Com resoldran reptes molt més globals i urgents si no saben resoldre una qüestió que ells mateixos diuen que és domèstica?", ha assenyalat.</p>
      <p>Tardà també ha instat a "fomentar la cultura del no bloqueig" i del "diàleg sense condicions" perquè, ha asseverat, "el diàleg i el reconeixement al federalisme, a l'autonomisme i fins i tot a l'unionisme més recalcitrant, són subsidiaris del dret a decidir".</p>
      <h3>El federalisme, maltractat</h3>
      <p>D'altra banda, la presidenta del grup parlamentari de Catalunya En Comú Podem, Jéssica Albiach, ha lamentat que <i>federalisme</i> hagi estat "una de les paraules més maltractades i menys respectades" dels últims temps i ha defensat la necessitat d'"avançar" cap "al reconeixement d'Espanya com un país de països" davant l'"immobilisme de les vies unilaterals".</p>
      <p>No obstant això, s'ha desmarcat del "federalisme màgic", ja que, segons ella, aquesta opció política "s'ha d'adaptar a cadascuna de les circumstàncies i contextos". També ha participat en el debat el diputat de PSC al Parlament Ferran Pedret, que ha opinat que "en el món actual el concepte <i>sobirania</i> ja no serveix" perquè és "monista". Ha advocat per "enfortir les democràcies locals" en lloc de "crear nous estats nació amb miratges de sobirania", per la qual cosa ha instat els socialistes a impulsar "un debat més obert i a convèncer més gent".</p>
      <p>Finalment, la presidenta de la Lliga Democràtica, Astrid Barrio, ha defensat la via federalista per "resoldre el gran conflicte català" i "garantir la seguretat, la llibertat i la convivència pacífica entre ciutadans". "Parlar de federalisme vol dir superar moltes de les deficiències a què ha de fer front la democràcia espanyola", ha dit.</p>
    </article>
  </body>
</html>