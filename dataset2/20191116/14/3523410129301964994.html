<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640331/%D9%81%D8%B1%D8%A7%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D9%BE%D8%B2%D8%B4%DA%A9%D8%A7%D9%86-%DA%AF%D9%85%D8%A7%D9%86%D9%87-%DB%8C%D8%A7-%D9%88%D8%A7%D9%82%D8%B9%DB%8C%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:59:00+00:00"/>
    <meta property="og:title" content="فرار مالیاتی پزشکان گمانه یا واقعیت؟"/>
    <meta property="og:description" content="پیش از این برخی معتقد بودند عدم پرداخت مالیات از سوی پزشکان را نمی‌توان «فرار مالیاتی» تلقی کرد اما عدم تمکین ۶۰ درصد جامعه پزشکی به ..."/>
  </head>
  <body>
    <article>
      <h1>
        <a href="https://www.bultannews.com/fa/news/640331/%D9%81%D8%B1%D8%A7%D8%B1-%D9%85%D8%A7%D9%84%DB%8C%D8%A7%D8%AA%DB%8C-%D9%BE%D8%B2%D8%B4%DA%A9%D8%A7%D9%86-%DA%AF%D9%85%D8%A7%D9%86%D9%87-%DB%8C%D8%A7-%D9%88%D8%A7%D9%82%D8%B9%DB%8C%D8%AA">فرار مالیاتی پزشکان گمانه یا واقعیت؟</a>
      </h1>
      <h2>پیش از این برخی معتقد بودند عدم پرداخت مالیات از سوی پزشکان را نمی‌توان «فرار مالیاتی» تلقی کرد اما عدم تمکین ۶۰ درصد جامعه پزشکی به ...</h2>
      <address><time datetime="2019-11-16T14:59:00+00:00">16 Nov 2019, 14:59</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، برخلاف نظام مالیاتی مرسوم دنیا، در ایران به طور معمول اغنیا از قشرهای مختلف جامعه همچون پزشکان، وکلا، طلافروشان، آهن فروشان و ... به راحتی از بار <b>پرداخت مالیات</b> شانه خالی کرده و با بهانه های مختلف، از تمکین به قانون فرار می کنند و این درحالی است که قشر کم درآمد جامعه همچون کارمندان، پیش از دریافت حقوق، مالیات خود را به دولت می پردازند.</p>
      <p>در این بین با توجه به الزام قانون بودجه ۹۸ و نیاز مبرم کشور به تنوع درآمدی، پزشکان به عنوان گروه اول ملزم به نصب کارتخوان از طریق ثبت نام در سامانه امور مالیاتی شدند تا از این طریق مالیات حقه را بپردازند؛ با این حال تنها ۴۰ درصد از صاحبان حرف پزشکی اقدام به ثبت نام کردند و ۶۰ درصد مابقی بی توجه به اجرای قانون، از کنار آن عبور کردند.</p>
      <p>این در حالی است که طبق بررسی های مرکز پژوهش های مجلس، پزشکان باید سالانه رقمی در حدود ۶.۵ تا ۷ هزار میلیارد تومان مالیات بپردازند که البته این عدد کف مالیات دریافتی از این قشر مرفه محسوب می شود، اما اگر همین رقم هم محقق شود کمک خوبی به دولت در تامین منابع درآمدی خواهد کرد.</p>
      <p>شائبه عدم پرداخت مالیات از سوی پزشکان پررنگ تر از قبل</p>
      <p>علی رستم پور مدیر کل دفتر تنظیم مقررات و نظارت بر برون سپاری سازمان امور مالیاتی کشور در گفت و گو با خبرنگار مهر، با بیان اینکه انتظار داشتیم که جامعه فرهیخته پزشکی تمکین به قانون‌شان بیشتر از این چیزی باشد که تاکنون رخ داده است، اظهار داشت: اگر چه جامعه پزشکی دلایل خاص خود را دارد و اعلام می کند که در این ماجرا در حقشان تبعیض شده و پزشکان مورد هجمه رسانه‌ای قرار گرفتند اما سال گذشته اتفاقاتی افتاد که موجب شد پزشکان در مظان فرار مالیاتی قرار بگیرند و به همین دلیل مجلس تصمیم گرفت که درآمدهای این صنف را با استفاده از دستگاه‌های کارت خوان شفاف کند.</p>
      <p>وی افزود: به هر حال آنچه که در حال حاضر مشاهده می شود مقاومت ۶۰ درصد پزشکان در برابر اجرای قانون است، این موضوع شائبه اینکه آنها مالیات پرداخت نمی‌کنند را پر رنگ کرده است.</p>
      <p>رستم پور با تاکید بر اینکه سیستم ثبت کارتخوان همچنان باز است، ادامه داد: سازمان امور مالیاتی مجری قانون است و قانون می‌گوید آن‌هایی که صندوق فروش را نصب نکنند ۲ درصد درآمدشان به عنوان جریمه اخذ خواهد شد.</p>
      <p>وی گفت: افرادی که در نصب کارتخوان به قانون عمل کرده اند، قانون برای این امر مشوق‌های مالیاتی را وضع کرده است که به موجب این قانون این افراد به مدت ۲ سال، سالیانه ۱۰ درصد از مالیات معاف خواهند شد.</p>
      <p>مقاومت پزشکان برای نصب کارتخوان که طی ماههای گذشته همراه با صدور اطلاعیه هایی با لحن تند و تیز و گاهی تاختن به منتقدان و رسانه ها بود، این روزها وارد فاز تازه ای شده و خبر رسیده است که جامعه پزشکی قصد دارد برای اخذ معافیت مالیاتی برای کارانه خود ، مصوبه ای از شورای هماهنگی سران قوا بگیرد و مهر تایید سران قوا را پای فرار مالیاتی خود بزند.</p>
    </article>
  </body>
</html>