<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Espanyol-cedeix-Javi-Puado-Saragossa_0_2345165655.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T14:09:43+00:00"/>
    <meta property="og:title" content="L’Espanyol cedeix Javi Puado al Saragossa"/>
    <meta property="og:description" content="El davanter blanc-i-blau jugarà al conjunt aragonès fins a finals de curs"/>
  </head>
  <body>
    <article>
      <h1>L’Espanyol cedeix Javi Puado al Saragossa</h1>
      <h2>El davanter blanc-i-blau jugarà al conjunt aragonès fins a finals de curs</h2>
      <address>
        <time datetime="2019-11-16T14:09:43+00:00">16 Nov 2019, 14:09</time>
      </address>
      <p>Javi Puado jugarà cedit el que resta de temporada al Saragossa. Aquest dissabte s’ha fet oficial l’acord per al préstec sense opció de compra del jove davanter del planter de l’Espanyol, que no estava gaudint de minuts al primer equip. Puado, de 21 anys, encara no ha debutat a la Lliga aquesta temporada -només havia entrat en tres convocatòries-, i de fet només havia participat en tres partits de les prèvies europees. L’atacant espanyolista marxa ara al conjunt aragonès, que podia firmar un reforç fins al 2 de desembre a causa de la lesió de llarga durada de Raphael Dwamena.</p>
      <p>Puado esperava tenir més protagonisme a l’Espanyol de la mà de David Gallego, que l’havia dirigit al filial, però, tot i completar una bona pretemporada, amb un gran gol al Sheffield Wednesday inclòs, no ha aconseguit trobar un espai en un equip que a finals d’estiu va perdre la seva principal referència en atac, Borja Iglesias. </p>
      <p>En les últimes setmanes, Puado s’ha estat recuperant d’una lesió a un turmell que va patir a principis d’octubre. El jugador serà aquest vespre a La Romareda per assistir al partit entre el Saragossa i l’Albacete. Les bones relacions entre els dos clubs, que fa poc ja van negociar la cessió d’Álvaro Vázquez, han permès tancar l’acord en pocs dies. Puado és una petició de l'actual tècnic del Saragossa, Víctor Fernández, que ja el va voler el 2017 per incorporar-lo al Madrid Castilla quan dirigia el futbol base del conjunt blanc. </p>
    </article>
  </body>
</html>