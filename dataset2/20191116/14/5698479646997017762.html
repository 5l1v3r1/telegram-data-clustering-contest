<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/16/turkey-replaces-four-more-kurdish-mayors-over-alleged-terror-links"/>
    <meta property="og:site_name" content="euronews"/>
    <meta property="article:published_time" content="2019-11-16T14:33:12+00:00"/>
    <meta property="og:title" content="ترکیه چهار شهردار عضو حزب دموکراتیک خلق‌ها را برکنار کرد"/>
    <meta property="og:description" content="صلاح‌الدین دمیرتاش یکی از رهبران سابق حزب دموکراتیک خلق‌ها از سال ۲۰۱۶ و به اتهام مشارکت در اعمال تروریستی در زندان به سر می‌برد."/>
  </head>
  <body>
    <article>
      <h1>ترکیه چهار شهردار عضو حزب دموکراتیک خلق‌ها را برکنار کرد</h1>
      <address><time datetime="2019-11-16T14:33:12+00:00">16 Nov 2019, 14:33</time> by <a rel="author">یورونیوز </a></address>
      <p>دولت ترکیه روز شنبه چهار شهردار عضو «حزب دموکراتیک خلق‌ها» (اچ‌د‌پ) را از مقام خود برکنار کرد.</p>
      <p>رجب طیب اردوغان، رئیس جمهوری و دولت ترکیه حزب دموکراتیک خلق‌ها را به ارتباط با حزب کارگران کردستان ترکیه (پ‌ک‌ک) متهم می‌کنند. هزاران نفر از اعضا و کادر رهبری حزب دموکراتیک خلق‌ها در ماه‌های گذشته بازداشت و زندانی شده اند.</p>
      <p>به گفته دولت ترکیه شهرداران مازی‌داغی، ساووز و دریک در استان ماردین و شهر سروچ در استان شانلی‌اورفه روز شنبه از کار برکنار شدند. به این ترتیب شمار شهرداران منتخبی که از مقام خود خلع شده اند به ۲۴ نفر رسید. وزارت کشور ترکیه افراد نزدیک به دولت را به این مقام منصوب می‌کند.</p>
      <p>حزب دموکراتیک خلق‌ها که به پشتیبانی از حقوق کردهای ترکیه مشهور است هرگونه ارتباط با پ‌ک‌ک را رد می‌کند. این حزب در آخرین انتخابات ترکیه توانست کنترل بسیاری از شهرهای عمدتا کردنشین جنوب این کشور را به دست بگیرد. با این حال و با توجه به تسویه گسترده شوراهای شهری از اعضای این حزب، اچ‌د‌پ دولت ترکیه را به اعمال فشار سیستماتیک علیه خود متهم می‌کند.</p>
      <p>صلاح‌الدین دمیرتاش یکی از رهبران سابق حزب دموکراتیک خلق‌ها از سال ۲۰۱۶ میلادی به اتهام مشارکت در اعمال تروریستی در زندان به سر می‌برد.</p>
      <p>از زمان آخرین حمله ترکیه به مناطق تحت کنترل نیروهای کرد در شمال سوریه (عملیات چشمه صلح) محدودیت‌ها علیه حزب دموکراتیک خلق‌ها به شدت افزایش یافته است. این حزب، تنها جریان سیاسی در پارلمان ترکیه بود که با تهاجم نظامی به شمال سوریه مخالفت کرد.</p>
    </article>
  </body>
</html>