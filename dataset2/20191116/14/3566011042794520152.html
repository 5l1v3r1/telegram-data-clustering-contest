<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547754.html/%D9%87%D8%B1-%DA%AF%D9%88%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%B1-%D8%A8%D8%A7%D8%B2%D8%A7%D8%B1-%D8%AA%D8%AE%D9%84%D9%81-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:56:00+00:00"/>
    <meta property="og:title" content="هر گونه افزایش قیمت در بازار تخلف است"/>
    <meta property="og:description" content="در جلسه فوق العاده کمیته تنظیم بازار شهرستان بهار هرگونه افزایش قیمت کالا و خدمات به بهانه افزایش قیمت بنزین تخلف برشمرده شد."/>
  </head>
  <body>
    <article>
      <h1>هر گونه افزایش قیمت در بازار تخلف است</h1>
      <h2>در جلسه تنظیم بازار شهرستان بهار مطرح شد؛</h2>
      <address>
        <time datetime="2019-11-16T14:56:00+00:00">16 Nov 2019, 14:56</time>
      </address>
      <p>در جلسه فوق العاده کمیته تنظیم بازار شهرستان بهار هرگونه افزایش قیمت کالا و خدمات به بهانه افزایش قیمت بنزین تخلف برشمرده شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/32247">عصر همدان</a>؛ جلسه فوق العاده کمیته تنظیم بازار شهرستان بهار با موضوع افزایش قیمت بنزین پیش از ظهر امروز در فرمانداری بهار  تشکیل شد.</p>
      <p>در این جلسه هماهنگی های لازم با ادارات و دستگاه های دولتی جهت بازرسی و کنترل اصناف و بازار شهرستان به منظور جلوگیری از هرگونه افزایش قیمت کالا و خدمات صورت گرفت.</p>
      <p>حیدری رئیس اداره صنعت، معدن و تجارت شهرستان بهار در این جلسه به بیان اقدامات لازم جهت کنترل و بازرسی  بازار پرداخت و گفت: مقوله بازرسی و کنترل تنها مربوط به اداره صمت نیست و همه ادارات با تمام توان باید ما را در بازرسی وکنترل بازار کمک دهند.</p>
      <p>فرماندار شهرستان بهار نیز در این جلسه گفت: افزایش قیمت بنزین تصمیمی است که در جلسه اقتصادی سران سه قوه گرفته شده و تنها تصمیم دولت نیست.</p>
      <p>احسان قنبری گفت: حدود ۱۰ سال است که قیمت بنزین افزایش نیافته و اگر در سالهای قبل مقدار کمی به قیمت بنزین اضافه میشد الان با مشکلات کنونی مواجه نبودیم.</p>
      <p>وی با تاکید بر اینکه تنها قیمت بنزین افزایش داشته و در دیگر حامل های انرژی افزایش قیمت نداشتیم گفت: سوخت اکثر ناوگان حمل و نقل ما گازوئیل است که افزایشی نداشته پس هیچ بهانه ای برای افزایش قیمت در سایر بخش ها به بهانه افزایش قیمت بنزین نداریم و با افرادی که خودسرانه بخواهند قیمت ها را افزایش دهند برخورد می کنیم.</p>
      <p>قنبری هدف از افزایش قیمت بنزین را صرفه جویی در مصرف سوخت و جلوگیری از قاچاق سوخت دانست و گفت: درآمد حاصل از فروش بنزین به حساب ۱۸ میلیون خانوار متوسط و زیرمتوسط جامعه تعلق خواهد گرفت که طبق گفته مسئولین دولت این مبلغ از ۵۵ هزار تومان تا ۲۰۵ هزار تومان به خانوارهای یک نفره تا ۵ نفر به بالا تعلق خواهد گرفت.</p>
      <p>قنبری در ادامه به کنترل و بازرسی همه جانبه مامورین و بازرسین از اصناف و بازار تاکید کرد و گفت: از مردم نیز می خواهیم که در صورت مشاهده هرگونه تخلف در افزایش قیمت مسئله را با شماره تماس ۳۴۵۰۰۱۹۲ اداره صنعت معدن و تجارت و تعزیرات در میان بگذارند تا بلافاصله با آن برخورد شود.</p>
      <p>فرماندار در خصوص افزایش قیمت کرایه تاکسی های درون و برون شهری هم گفت: به هیچ وجه هیچ افزایش قیمتی در ناوگان حمل و نقل نیز نداریم و با آن برخورد خواهیم کرد‌.</p>
      <p>انتهای پیام/</p>
    </article>
  </body>
</html>