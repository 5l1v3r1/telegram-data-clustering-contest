<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/iohannis-despre-lipsa-dezbaterii-cu-dancila-nu-cred-ca-va-fi-influentata-negativ-prezenta-la-urne-18590431"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-16T14:14:00+00:00"/>
    <meta property="og:title" content="Iohannis, despre lipsa dezbaterii cu Dăncilă: Nu cred că va fi influenţată negativ prezenţa la urne"/>
    <meta property="og:description" content="Preşedintele Klaus Iohannis a declarat, sâmbătă la Bistriţa, că nu crede că lipsa unei dezbateri cu Viorica Dăncilă va influenţa negativ prezenţa la vot în turul al doilea al alegerilor, deoarece românii sunt foarte interesaţi să participe în număr mare la scrutin."/>
  </head>
  <body>
    <article>
      <h1>Iohannis, despre lipsa dezbaterii cu Dăncilă: Nu cred că va fi influenţată negativ prezenţa la urne</h1>
      <address><time datetime="2019-11-16T14:14:00+00:00">16 Nov 2019, 14:14</time> by <a rel="author" href="https://www.zf.ro/autor/raluca-lazaroi" target="_blank">Raluca Lazaroi</a></address>
      <p>Preşedintele Klaus Iohannis a declarat, sâmbătă la Bistriţa, că nu crede că lipsa unei dezbateri cu Viorica Dăncilă va influenţa negativ prezenţa la vot în turul al doilea al alegerilor, deoarece românii sunt foarte interesaţi să participe în număr mare la scrutin.</p>
      <p>„Nu, poate în sensul pozitiv ar fi influenţat, în sens negativ nu cred. Românii sunt foarte interesaţi şi o să participe în număr mare la alegeri”, a afirmat Klaus Iohannis, sâmbătă la Bistriţa, întrebat dacă decizia de a nu avea o dezbatere cu contracandidatul său va afecta prezenţa la urne.</p>
      <p>Despre dezbaterea de marţi, şeful statului a spus că va fi una la care vor fi invitaţi, politologi, jurnalişti şi formatori de opinie, unde vor exista discuţii pe teme de interes în campanie.</p>
      <p>„Pentru întâlnirea de marţi, voi invita persoane care sunt foarte bine în temă, politologi, formatori de opinie, jurnalişti, deja am un cerc de oameni care vor fi invitaţi, pot fi chiar mai mulţi. Vom discuta pe toate temele care sunt de interes într-o campanie de prezidenţiale, despre mandatul care a trecut, despre reuşite, despre ce s-ar fi putut face, poate mai bine şi urmează să se facă în al doilea mandat, despre diferite teme de interes pentru public. Pentru mine este importantă această dezbatere pentru că românii, acum, sunt foarte interesaţi de aceste teme şi, din acest motiv, am gândit un format, care realmente ajunge la chestiune, nu o discuţie formală sau de tip cancan, ci o discuţie aplicată pe ce a făcut şi ce va face preşedintele”, a explicat Iohannis.</p>
      <p>Şcoala Naţională de Studii Politice şi Administrative (SNSPA) a anunţat că va găzdui dezbaterea de marţi a preşedintelui Klaus Iohannis cu politologii şi formatorii de opinie, care va avea loc în Aula Bibliotecii Centrale Universitare „Carol I”, potrivit unui comunicat de presă.</p>
      <p>Klaus Iohannis a anunţat, într-o conferinţă de presă susţinută miercuri la sediul PNL, că marţi va organiza o dezbatere cu politologi şi formatori de opinie. Şeful statului a precizat că nu va participa la o dezbatere cu Viorica Dăncilă, deoarece aceasta „a fost parte activă a mârlăniilor pesediste şi a sprijinit activ încercările de acaparare a Justiţiei”.</p>
    </article>
  </body>
</html>