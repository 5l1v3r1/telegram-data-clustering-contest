<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150753/"/>
    <meta property="og:site_name" content="AgroNews"/>
    <meta property="article:published_time" content="2019-11-16T14:04:00+00:00"/>
    <meta property="og:title" content="Українські лісові гриби продають до Ізраїлю, Польщі, США та Молдови"/>
    <meta property="og:description" content="Українські лісові гриби"/>
  </head>
  <body>
    <article>
      <h1>Українські лісові гриби продають до Ізраїлю, Польщі, США та Молдови</h1>
      <address><time datetime="2019-11-16T14:04:00+00:00">16 Nov 2019, 14:04</time> by <a rel="author">agronews.uaode/author</a></address>
      <p>
        <b>Українські гриби від буковинського виробника продають до Ізраїлю, Польщі, США та Молдови. Також українські гриби від буковинського виробника представлено на полицях супермаркетів «Сільпо», «Метро», «Велмарт». Їх можна замовити у ресторанах Києва, Вінниці, Миколаєва, пише </b>
        <a href="http://www.golos.com.ua/">golos.com.ua</a>
      </p>
      <p>За сезон чернівецький кооператив переробляє до <b>20 тонн продукції</b>, а мешканці можуть заробляти <b>1000 гривень на день</b>. Його заснували 33 мешканці Путили та сусідніх буковинських сіл. Керує підприємством Сергій Терен.</p>
      <p>Як він розповідає, селяни переважно збирають гриби для власних потреб, а реалізовувати залишки десь на ринках чи в мережах магазинів не можуть. Кооператив став альтернативою.</p>
      <p>Він переконаний, що Україна за допомогою кооперації може успішно розвиватися, бо кооперація — це інструмент розвитку сільської місцевості.</p>
      <p>«Дарам Гуцульщини» допоміг проект ПРООН «Місцевий розвиток, орієнтований на громаду», який почав діяти в Путильському районі. Подали проект і потрапили у номінанти підтримки.</p>
      <p><b>Майбутній голова підтримав ідею переробки грибів, за що його й обрали керівником. </b>На реалізацію проекту пішло півроку. Отримали грант на 600 тисяч гривень і вже у 2015 році почали переробляти гриби, які збирали люди. Нині у кооперативі працюють 30 місцевих мешканців, а роботу дали тисячам. Коли в перший рік отримали обладнання, то заробили 1,5 мільйона гривень, які просто роздали. Людина може заробити одну-дві тисячі гривень на день — і навіть 100 тисяч за сезон. Але ціни диктує ринок. Зараз тут приймають гриби по 100 гривень за кілограм.</p>
      <p>Стосовно цін, то упаковка заморожених грибів <b>коштує від 30 до 120 гривень, сушені — від 48 гривень.</b> І це продукція, що росте в екологічно чистому регіоні: білі гриби, боровики, лисички, підберезники, під-осичники, сироїжки, рижики.</p>
      <p>За словами голови, є і ризики. Одного разу відправили гриби в Ізраїль і не вистачало 10 кілограмів лисичок. Тому докупили їх через Інтернет у Житомирі. А в Ізраїлі виявили підвищений рівень радіації саме у цих лисичках. Тому всю партію знищили. Але кооператив працює далі, і намагається прорватися на щільні, але великі ринки світу.</p>
      <p>Це є достойним прикладом того, як в Україні, використовуючи її природний ресурс, можна мати роботу і заробляти гроші, якщо ти, звісно, не лежень.</p>
    </article>
  </body>
</html>