<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617797,Jaka-jest-roznica-miedzy-urlopem-ojcowskim-a-tacierzynskim.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-16T14:00:00+00:00"/>
    <meta property="og:title" content="Jaka jest różnica między urlopem ojcowskim a tacierzyńskim?"/>
    <meta property="og:description" content="Społeczeństwo nieustannie się zmienia. Ojcowie odgrywają dziś zupełnie inną rolę w wychowaniu niż jeszcze 10 czy 15 lat temu. Ta zmiana widoczna jest np. w urlopach ojcowskich czy tacierzyńskich, z których korzystamy coraz częściej."/>
  </head>
  <body>
    <article>
      <h1>Jaka jest różnica między urlopem ojcowskim a tacierzyńskim?</h1>
      <address>
        <time datetime="2019-11-16T14:00:00+00:00">16 Nov 2019, 14:00</time>
      </address>
      <p>
        <b>Społeczeństwo nieustannie się zmienia. Ojcowie odgrywają dziś zupełnie inną rolę w wychowaniu niż jeszcze 10 czy 15 lat temu. Ta zmiana widoczna jest np. w urlopach ojcowskich czy tacierzyńskich, z których korzystamy coraz częściej.</b>
      </p>
      <p>Od 2016 r. obowiązują dwa rodzaje urlopów związane z narodzinami dziecka: urlop macierzyński (20 tygodni) oraz urlop rodzicielski (32 tygodnie). Razem 52 tygodnie.<br/><br/>Pierwsze 14 tygodni urlopu macierzyńskiego zarezerwowano jednak wyłącznie dla matki. Reszta urlopu to już kwestia dogadania między rodzicami, bo mogą go dzielić między siebie. <br/><br/>Od stycznia do września 2019 roku z urlopu macierzyńskiego skorzystało 300 tys. kobiet. Część urlopu przejęło jednak także... 9,4 tys. mężczyzn. To oficjalne dane Ministerstwa Rodziny, Pracy i Polityki Społecznej. <br/><br/>Ale tylko ojcom przysługuje specjalny dwutygodniowy urlop ojcowski, który mogą wykorzystać w ciągu dwóch lat od narodzin dziecka. I — co ważne — nie ma znaczenia, w jakiej sytuacji zawodowej jest matka i czy związek jest sformalizowany.<br/><br/><b>Urlop ojcowski można podzielić. Ale tylko na dwie części (każda po siedem dni plus weekend) i skorzystać z niego w dowolnie wybranym przez siebie momencie. I jak widać ojcowie chętnie na niego idą — od stycznia do września 2019 roku z tej możliwości skorzystało 150,3 tys. ojców, czyli o 2,4 tys. mężczyzn więcej niż rok temu o tej samej porze. </b><br/><br/>Urlopem rodzicielskim rodzice mogą się oczywiście dzielić — bezpośrednio po urlopie macierzyńskim, jednorazowo lub dzieląc urlop na maksymalnie cztery części. Rodzice mają czas na wykorzystanie urlopu rodzicielskiego aż do zakończenia roku kalendarzowego, w którym dziecko skończy 6 lat.<br/><br/>I tak — od stycznia do września 2019 r. z urlopu rodzicielskiego skorzystało 342,4 tys. kobiet. Z dziećmi zostało także 3,4 tys. mężczyzn.<br/><br/>Warto wiedzieć, że pracodawca nie może odmówić rodzicowi urlopu związanego z narodzinami dziecka ani zwolnić go w jego trakcie. <br/><br/>Ale jaka jest różnica między urlopem ojcowskim a tacierzyńskim? Bo często nam się te dwie nazwy mylą (i to pewnie ze względu na nazwę). Zarówno urlop tacierzyński, jak i urlop ojcowski przysługują osobie zgłoszonej do ubezpieczenia chorobowego, czyli z takiego urlopu może skorzystać nie tylko pracownik, ale też zleceniobiorca, czy osoba prowadząca własną działalność gospodarczą.<br/><br/><b>Urlop przysługuje nie tylko po narodzinach dziecka, ale też po przysposobieniu lub przyjęciu dziecka do rodziny zastępczej.</b><br/><br/>Ale w Kodeksie pracy nie znajdziemy wcale nazwy „urlop tacierzyński”. Przyjęto ją po prostu dla pozostałej części urlopu macierzyńskiego, jeśli matka zrezygnuje z niej na rzecz ojca. <br/><br/>Dlatego urlop tacierzyński nie ma uregulowanego wymiaru. I nie można go też podzielić. Trzeba go wykorzystać zaraz po rezygnacji matki z pozostałej części urlopu macierzyńskiego. I tu mamy różnicę, bo urlop ojcowski nie musi być wykorzystany zaraz po narodzinach. I można z niego korzystać, gdy matka przebywa na urlopie macierzyńskim. <br/><br/>Jeśli staramy się o urlop ojcowski, to składamy odpowiedni wniosek, a na jego rozpatrzenie pracodawca ma 7 dni. W przypadku urlopu tacierzyńskiego — zamiar przejścia na ten urlop należy zgłosić najpóźniej 14 dni przed rozpoczęciem, a matka (jeśli rezygnuje ze swojego urlopu) zgłasza to pracodawcy co najmniej 7 dni przed powrotem do pracy. <br/><br/><b>Dlaczego nawet te dwa tygodnie są dobre? Przede wszystkim ze względu na więź ojca z dzieckiem. Można się z tego śmiać, albo bagatelizować, ale czas się chyba przestawić z myśleniem. Dla dziecka każda chwila z rodzicami jest ważna.</b> <br/><br/>No i mamy tu dodatkową korzyść, bo matka może (przynajmniej trochę) więcej odpocząć. A te dwa tygodnie możemy sobie dodatkowo podzielić na dwa. Mamy więc tydzień z dzieckiem (np. przed świętami Bożego Narodzenia), albo dodatkowy tydzień dodany do wakacji. O dziwo, znajomi różnie na taki urlop reagują. O co chodzi? Gdy mówiłem, że jestem na urlopie ojcowskim, to jednym z częstych pytań było: „Jakim? To taki w ogóle jest?”. Świadomość istnienia takich urlopów może być niska, ale to w sumie mnie nie dziwi, bo urlop na dziecko kojarzymy głównie z matką.<br/><br/>Trend się odwraca i w zasadzie to dziwi chyba nawet samych zainteresowanych. Dla mnie była to nowa sytuacja, bo mimo to, że przecież jestem na urlopie, to jednak na takim nietypowym, bo przeznaczonym (przynajmniej w teorii) na czas z dzieckiem. I starałem się to robić częściej, niż zwykle pozwala na to czas. To była frajda. Poczułem się trochę doceniony w roli ojca, bo przecież pracodawca wysłał mnie (co z tego, że pod pewnym przymusem) z misją pomocy w domowych obowiązkach. Oczywiście to pewna nadinterpretacja, ale — jak widać po statystykach — ojcowie chętnie korzystają z urlopów na dzieci. Nie wiemy, czy większość faktycznie urlopuje zgodnie z przeznaczeniem, ale chcę wierzyć, że tak. Myślę, że to jedna z bardzo pozytywnych zmian w naszym społeczeństwie. No i bardzo otwiera oczy na to, że „matka siedzi w domu i nic nie robi”. Bo wyszło na to, że z etatu poszedłem na... etat.<br/><br/><i>Paweł Jaszczanin</i></p>
    </article>
  </body>
</html>