<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640324/%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D9%88%D8%A8%D8%A7%D8%B1%D9%87-%D8%AF%D8%B1-%D8%A7%D9%84%D8%AC%D8%B2%D8%A7%DB%8C%D8%B1-%D8%A8%D8%B1%D8%A7%DB%8C-%D8%AA%D8%B9%D9%88%DB%8C%D9%82-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA%E2%80%8C%D8%AC%D9%85%D9%87%D9%88%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:42:00+00:00"/>
    <meta property="og:title" content="تظاهرات دوباره در الجزایر برای تعویق انتخابات ریاست‌جمهوری"/>
    <meta property="og:description" content="چندین تظاهرات مردمی در الجزایر با درخواست برای تعویق انتخابات ریاست جمهوری دسامبر آتی دوباره از سر گرفته شد."/>
  </head>
  <body>
    <article>
      <h1>
        <a href="https://www.bultannews.com/fa/news/640324/%D8%AA%D8%B8%D8%A7%D9%87%D8%B1%D8%A7%D8%AA-%D8%AF%D9%88%D8%A8%D8%A7%D8%B1%D9%87-%D8%AF%D8%B1-%D8%A7%D9%84%D8%AC%D8%B2%D8%A7%DB%8C%D8%B1-%D8%A8%D8%B1%D8%A7%DB%8C-%D8%AA%D8%B9%D9%88%DB%8C%D9%82-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%DB%8C%D8%A7%D8%B3%D8%AA%E2%80%8C%D8%AC%D9%85%D9%87%D9%88%D8%B1%DB%8C">تظاهرات دوباره در الجزایر برای تعویق انتخابات ریاست‌جمهوری</a>
      </h1>
      <h2>چندین تظاهرات مردمی در الجزایر با درخواست برای تعویق انتخابات ریاست جمهوری دسامبر آتی دوباره از سر گرفته شد.</h2>
      <address><time datetime="2019-11-16T14:42:00+00:00">16 Nov 2019, 14:42</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نوشته روزنامه الیوم السابع چاپ مصر، جنبش مردمی مسالمت‌آمیز الجزایر در کمتر از یک ماه مانده به انتخابات ریاست جمهوری در این کشور که قرار است دوازدهم دسامبر آتی (21 آذر) برگزار شود، وارد سی و نهمین هفته خود شد و ده‌ها الجزایری با وجود بارش شدید باران در خیابان دیدوش مراد در پایتخت این کشور تجمع کرده و شعارهایی در حمایت از این جنبش مردمی سر دادند و در ادامه راهپیمایی را به سمت میدان پست مرکزی آغاز کردند.</p>
      <p>سه‌شنبه گذشته نزدیک به ۲۰۰۰ دانشجو در الجزایر با به راه انداختن تظاهراتی بار دیگر مخالفت خود را با برگزاری انتخابات ریاست جمهوری اعلام کرده و آزادی زندانیان را خواستار شدند.</p>
      <p>این دانشجویان به همراه تعداد زیادی از شهروندان این کشور حرکت خود را از میدان الشهدا در پایتخت الجزایر به سمت میدان پست مرکزی آغاز کرده و مخالفت خود را با انتخابات ۱۲ دسامبر اعلام کردند.</p>
      <p>این در حالی است که کمپین انتخاباتی پنج کاندیدای ریاست جمهوری الجزایر از فردا (یکشنبه) به صورت رسمی آغاز خواهد شد.</p>
      <p>این پنج کاندیدا عبارتند از عزالدین میهوبی، معاون دبیرکل حزب جمعیت ملی دموکراتیک، عبدالقادر بن قرینه، رئیس حزب جنبش سازندگی ملی، عبدالمجید تبون، نخست وزیر پیشین، علی بن فلیس، رئیس حزب پیشگامان آزادی و عبدالعزیز بلعید، رئیس حزب جبهه المستقبل.</p>
      <p>طبق قانون انتخابات در الجزایر این پنج کاندیدا باید منابع درآمدی کمپین‌های انتخاباتی خود را در راستای تضمین برگزاری انتخاباتی شفاف اعلام کنند.</p>
      <p>براساس ماده ۱۹۰ قانون انتخابات الجزایر، هزینه کمپین‌های انتخاباتی از منابع حاصل از مشارکت احزاب سیاسی و کمک‌ احتمالی دولت که بر اساس عدالت و درآمدهای کاندیداها اختصاص می‌یابد، تامین می‌شود.</p>
      <p>طبق ماده ۱۹۱ این قانون، هیچ کاندیدایی در هیچ یک از انتخابات ملی یا محلی نمی‌تواند به صورت مستقیم یا غیرمستقیم هدایای نقدی یا مالی و یا هرگونه مشارکت دیگری را از هر کشور خارجی و یا شخص حقیقی و حقوقی خارجی دریافت کند.</p>
      <p>همچنین هزینه‌های کمپین انتخاباتی کاندیدای ریاست جمهوری نمی‌تواند از ۱۰۰ میلیون دینار الجزایر در دور اول و یا ۱۲۰ میلیون دینار در دور دوم بیشتر باشند.</p>
    </article>
  </body>
</html>