<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/miha-zupan-in-lado-bizovicar-nasmejala-tudi-boruta-pahorja-249424"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T14:19:00+00:00"/>
    <meta property="og:title" content="Miha Zupan in Lado Bizovičar nasmejala tudi Boruta Pahorja"/>
    <meta property="og:description" content="Miha Zupan že vrsto let ruši stereotipe in postavlja nove in nove mejnike. Pred več kot desetletjem je bil prvi gluhi košarkar v elitni evropski ligi evroligi. Košarko še danes igra, je član Sl..."/>
  </head>
  <body>
    <article>
      <h1>Miha Zupan in Lado Bizovičar nasmejala tudi Boruta Pahorja</h1>
      <h2>Gluhi košarkar Miha Zupan se je s plesnega parketa preselil na odrske deske. Predstava Ali se slišimo zbira sredstva za otroke iz socialno ogroženih družin.</h2>
      <address><time datetime="2019-11-16T14:19:00+00:00">16 Nov 2019, 14:19</time> by <a rel="author">Drago Perko</a></address>
      <slideshow>
        <figure>
          <img src="https://www.slovenskenovice.si/images/slike/2019/11/15/1656212.jpg"/>
          <figcaption>Na svoj račun je prišel tudi predsednik republike. FOTO: Primož Križnar</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656213.jpg"/>
          <figcaption>Lado in Miha na odru. FOTO: Primož Križnar</figcaption>
        </figure>
        <figure>
          <img src="https://www.slovenskenovice.si/images/slike/2019/11/15/1656214.jpg"/>
          <figcaption>Predstavo je pozorno spremljal Jure Zdovc z ženo Ireno. FOTO: Primož Križnar</figcaption>
        </figure>
      </slideshow>
      <p><b>Miha Zupan</b> že vrsto let ruši stereotipe in postavlja nove in nove mejnike. Pred več kot desetletjem je bil prvi gluhi košarkar v elitni evropski ligi evroligi. Košarko še danes igra, je član Slovana, kamor se je vrnil <b>Janez Rajgelj</b>, oba mu bosta pomagala nazaj v elito, Miha je še naprej družbeno odgovoren in blesti. Dokazal je, da lahko gluhi izvrstno plešejo in zdaj je naredil korak – ni ravno plesni, je pa umetniški – v igralske vode! Združil je moči z <b>Ladom Bizovičarjem</b>, ki je namazan z vsemi žavbami, nastala pa je krasna predstava Ali se slišimo, ki je luč sveta ugledala ob nacionalnem dnevu slovenskega znakovnega jezika.</p>
      <blockquote>Borut Pahor bo odslej poznan tudi kot Predsednik Miška.</blockquote>
      <figure>
        <img src="https://www.slovenskenovice.si/images/slike/2019/11/15/1656213.jpg"/>
        <figcaption>Lado in Miha na odru. FOTO: Primož Križnar</figcaption>
      </figure>
      <p>V začetku tisočletja je slovenski znakovni jezik (govorica rok, kretanje) uradno postal jezik gluhe manjšine v naši državi, leta 2014 pa je Vlada RS 14. november razglasila za praznik slovenskega znakovnega jezika. »Tudi pri nas se gluhi borimo za večjo enakopravnost in dokazujemo, da zmoremo vse in še več,« opozarja Zupan, ki je s svojimi gosti na humoren način opozoril na težave gluhe skupnosti. Celoten projekt ima dobrodelni namen – zbrati čim več sredstev (esemesi se še zbirajo na 1919 s ključno besedo Prijatelj5), ki jih bodo porabili za poletni košarkarski tabor, ki ga bo Zupan skupaj z Zvezo prijateljev mladine Ljubljana Moste-Polje pripravil v Kranjski Gori.</p>
      <h3>Gesta za Pahorja</h3>
      <figure>
        <img src="https://www.slovenskenovice.si/images/slike/2019/11/15/1656214.jpg"/>
        <figcaption>Predstavo je pozorno spremljal Jure Zdovc z ženo Ireno. FOTO: Primož Križnar</figcaption>
      </figure>
      <p>Praznik slovenskega znakovnega jezika je potekal pod patronatom predsednika Republike Slovenije <b>Boruta Pahorja</b>, ki so mu gluhi podarili osebno kretnjo, tako je bo Borut Pahor odslej poznan tudi kot Predsednik Miška. Na dogodku so se predstavili raper <b>Emkej</b>, <b>Rebeka Dremelj</b>, prvi slovenski gluhi gledališki igralec <b>Damjan Šebjan</b>, prav tako košarkarski reprezentant reprezentance gluhih, izjemni italijanski gluhi klovn <b>Maurizio Scarpa</b>, gluhi pantomimik <b>Janez Turk</b>, najglasnejši aplavz pa je požel atraktivni nastop gluhih ruskih plesalk Petersburg lekSema. »Dogodek je bil izobraževalen in informativen. Nisem se zavedal, s kakšnimi izzivi se soočajo gluhi. Želim si še takih dogodkov, čestitke pa vsem, ki so ga pripravili. Naslov predstave je bil Ali se slišimo. Jaz vas slišim, jim sporočam. Miho pa javno sprašujem, s čim nas bo naslednjič presenetil,« je bil nad njim in ekipo na odru navdušen nekdanji košarkarski as <b>Matjaž Smodiš</b>, ki je predstavo spremljal v družbi žene <b>Andreje</b>. Da je Miha Zupan car, ve tudi <b>Boris Gorenc</b>, košarkarski zastopnik, ki je pomagal Mihi, da je šel s svojim hendikepom prvič na tuje – Zupan je uspešno igral v Grčiji, Turčiji in Rusiji! Prireditev je potekala v soorganizaciji agencije Sportanzo, produkcijske ekipe Tukaj in zdaj ter SiTi Teatra BTC.</p>
    </article>
  </body>
</html>