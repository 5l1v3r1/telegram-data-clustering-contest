<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158565_1056.html"/>
    <meta property="og:site_name" content="Novsport"/>
    <meta property="article:published_time" content="2019-11-16T14:26:00+00:00"/>
    <meta property="og:title" content="Тиаго Силва нападна Меси: Възпитанието трябва да е на първо място"/>
    <meta property="og:description" content="&quot;Аз спорех за фауловете му, а той се хилеше&quot;, заяви капитанът на Селесао"/>
  </head>
  <body>
    <article>
      <h1>Тиаго Силва нападна Меси: Възпитанието трябва да е на първо място</h1>
      <address>
        <time datetime="2019-11-16T14:26:00+00:00">16 Nov 2019, 14:26</time>
      </address>
      <p>Капитанът на Бразилия - Тиаго Силва също изрази възмущението си от поведението на петкратния носител на Златната топка - Лионел Меси по време на вчерашната контрола между двата южноамерикански колоса в Рияд, завършила с победа за аржентинците с 1:0.<br/><br/>Нападателят на Барселона бе обвинен от треньора на бразилците - Тите, че го е обиждал и като цяло се е държал надменно. На записите се вижда как Меси призовава наставника да мълчи в ситуация, в която той настоява пред съдията да му покаже жълт картон. За подобно нещо говори и Тиаго Силва.<br/><br/>“Меси искаше да командва, искаше той да свири мача. Той изрита двама човека, но реферът не стори нищо. Това си беше втори жълт картон и изгонване. Аз отидох да споря със съдията за това, а Меси се хилеше. В Шампионската лига обаче той няма това предимство, защото съдиите са много по-строги. Там Лео не се опитва да се налага по такъв начин. Но има арбитри, които заради възхищението си от него, започват да отсъждат в негова полза. Възхищението към някого трябва стои настрана в такива случаи. Меси се стреми да принуждава арбитрите да му свирят нарушения. Обсъждахме това и с други футболисти от испанското първенство. Толкова много говорим за възпитание, но в същото време един от най-харесваните футболисти казва на един… добре, няма да кажа “стар човек”, защото той (Тите) ще ми се ядоса, но казва на треньора да замълчи. Каквото и ще да е съперничеството, възпитанието трябва да е на първо място.”, сподели защитникът на ПСЖ.</p>
    </article>
  </body>
</html>