<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742023"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T14:50:00+00:00"/>
    <meta property="og:title" content="ปีเกิดให้โชค!'หนุ่มเครื่องเสียง'โชคดีก่อนวันเกิด-เฮง12ล."/>
    <meta property="og:description" content="ปีเกิดให้โชคเต็มๆ 'หนุ่มเจ้าของเครื่องเสียงให้เช่า' โชคดีสุดๆถูกหวย 12 ล้าน เผยซื้อเลขตามปีเกิด สุดท้ายเฮงรับทรัพย์ก่อนถึงวันคล้ายวันเกิด"/>
  </head>
  <body>
    <article>
      <h1>ปีเกิดให้โชค!'หนุ่มเครื่องเสียง'โชคดีก่อนวันเกิด-เฮง12ล.</h1>
      <address>
        <time datetime="2019-11-16T14:50:00+00:00">16 Nov 2019, 14:50</time>
      </address>
      <p>
        <b>ปีเกิดให้โชคเต็มๆ "หนุ่มเจ้าของเครื่องเสียงให้เช่า" โชคดีสุดๆถูกหวย 12 ล้าน เผยซื้อเลขตามปีเกิด สุดท้ายเฮงรับทรัพย์ก่อนถึงวันคล้ายวันเกิด</b>
      </p>
      <p>เมื่อวันที่ 16 พ.ย. ผู้สื่อข่าวรายงานว่าในพื้นที่ อ.บางละมุง จ.ชลบุรี มีผู้โชคดี ถูกสลากกินแบ่งรัฐบาลงวดประจำวันที่ 16 พ.ย. 62  หมายเลข 017223 ซึ่งตรงกับรางวัลที่ 1 จำนวน 2 ใบ มีเงินรางวัลใบละ 6 ล้านบาท รวมมูลค่า 12 ล้านบาท จึงเดินทางไปหาผู้โชคดีรายนี้ เมื่อไปถึงเป็นพื้นที่หมู่ 8 ต.หนองปลาไหล ก็พบกับ นายนิรันดร์ มโนรัมย์ อายุ 39 ปี พร้อมด้วยแม่และลูกสาว อยู่ในอาการดีใจสุดๆ หลังจากทราบว่าจะกลายเป็นเศรษฐีแล้ว<br/> <br/>สอบถาม นายนิรันดร์ เผยว่า ตนเป็นเจ้าของกิจการเครื่องเสียงให้เช่า มักจะชอบซื้อหวยเป็นประจำทุกงวดอยู่แล้ว ก็เคยถูกบ้างแต่ไม่ใช่รางวัลใหญ่ ก็ไม่คาดฝันว่าจะเป็นเรื่องจริงที่ถูกรางวัลที่ 1 โดยเมื่อตอนเย็นที่ผ่านมามีเพื่อนโทรศัพท์มาบอกว่าตนนั้นถูกรางวัลที่ 1 ตอนแรกก็ยังไม่เชื่อจนกระทั่งมาตรวจว่าใช่จริงๆก็รู้สึกดีใจมาก เลขที่ซื้อนั้นก็เป็นเพียงเลข พ.ศ.เกิดของตนเองที่จะครบรอบวันคล้ายวันเกิดในวันที่ 3 ธ.ค.ที่จะถึงนี้ เพราะตนเกิดวันที่ 3 ธ.ค.2523 ซึ่งสลากทั้งสองใบนี้ได้ซื้อที่หน้าบ้านจากพ่อค้าเร่ที่เข้ามาขายกันเป็นประจำ</p>
      <figure>
        <img src="https://www.dailynews.co.th/admin/upload/20191116/news_UnZDrMrgvC220132_533.jpg?v=20191117026?v=5933"/>
      </figure>
      <p>"ผมจะนำเครื่องเสียงชุดที่ใช้อยู่ไปมอบให้กับวัดที่ขาดแคลน หลังจากนั้นก็จะทำตามความฝันคือใช้หนี้ให้หมด ขยายกิจการ และซื้อที่ปลูกบ้านหลังใหม่ให้แม่อยู่อีกด้วย หลังจากทราบว่าถูกรางวัลที่ 1 ก็ได้ไปลงบันทึกประจำวันกับ ร.ต.อ.ยุทธพล บุญเกิด รอง สว.สอบสวน สภ.บางละมุง ไว้เป็นหลักฐานแล้วและวันที่ 18 พ.ย.จะพาไปแม่และลูกไปรับรางวัลที่สำนักงานสลากกินแบ่งรัฐบาล"</p>
    </article>
  </body>
</html>