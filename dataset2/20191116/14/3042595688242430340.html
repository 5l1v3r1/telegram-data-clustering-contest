<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/advokater-stusser-over-pornomusikal-kontrakt/71825894"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T14:30:40+00:00"/>
    <meta property="og:title" content="Advokater stusser over pornomusikal-kontrakt"/>
    <meta property="og:description" content="Arrangør lover kraftig sexkost i pornomusikalen «Gullstrupen». De truer publikum med straffeforfølgelse ved brudd på foto- og opptaksreglene."/>
  </head>
  <body>
    <article>
      <h1>Advokater stusser over pornomusikal-kontrakt</h1>
      <h2>Arrangør lover kraftig sexkost i pornomusikalen «Gullstrupen». De truer publikum med straffeforfølgelse ved brudd på foto- og opptaksreglene.</h2>
      <address><time datetime="2019-11-16T14:30:40+00:00">16 Nov 2019, 14:30</time> by <a rel="author">Sofie Braseth</a></address>
      <p>
        <i>«Møt Lea, som både er god til å synge og deepthroate. På et punkt blir hun nødt til å velge. Skal hun følge sangen, eller skal hun følge deepthroatingen?»</i>
      </p>
      <p>
        <b>Slik beskrives handlingen i <a href="https://www.sentralen.no/arrangement/gullstrupen-verdens-forste-live-pornomusikal">«Gullstrupen»</a>, som har premiere på Sentralen i Oslo lørdag.</b>
      </p>
      <p>Arrangør, studentfestivalen <a href="https://www.musikaliteten.no/-program">Musikal-i-teten</a>, omtaler forestillingen som «en grov pornomusikal som du samtykker å se på», og røper at stykket inneholder «oralsex, onanering, orgasme og ejakulasjon».</p>
      <h3>Mobil- og kameraforbud</h3>
      <p>Før billettkjøp oppfordres publikum til å lese seg opp på restriksjonene for forestillingen.</p>
      <p>
        <b>Der advarer arrangør om at det vil bli vist «seksuelt eksplisitte scener», og legger følgende regler for dagen:</b>
      </p>
      <p>
        <i>«All dokumentasjon, det være lyd, video, bilde eller annen media er strengt forbudt. Mobil- og kameraforbud. Dette gjøres for alles trygghet, din egen inkludert.»</i>
      </p>
      <p>Fredag fikk billettkjøpere tilsendt ekstra informasjon om restriksjonene knyttet til forestillingen. Det viser dokumentasjon Dagbladet har fått tilgang til.</p>
      <figure>
        <img src="https://dbstatic.no/71826239.jpg?imageId=71826239&amp;x=0&amp;y=0&amp;cropw=100&amp;croph=86.160714285714&amp;width=643&amp;height=387"/>
        <figcaption><b>UTSOLGT:</b> Totalt 600 har kjøpt billett til de to forestillingene på Sentralen (bildet) lørdag. Foto: Katrine Lunke Vis mer</figcaption>
      </figure>
      <h3>Truer med politianmeldelse</h3>
      <p>Der gjentas reglene om kamera- og mobilforbud under framføringen av «Gullstrupen». Reglene begrunnes på følgende vis:</p>
      <p>
        <i>«Grunnet forestillingens art og et ønske om å ivareta skuespillernes sikkerhet på best mulig vis er det totalt kamera- og mobilforbud under forestillingen - som informert om ved billettkjøp.»</i>
      </p>
      <p>
        <b>Dette medfører at publikum må levere inn mobilene sine før forestilling.</b>
      </p>
      <h4>Fakta: «Gullstrupen»</h4>
      <ul>
        <li>Pornomusikal.</li>
        <li>Framføres under musikkteaterfestivalen Musikal-i-teten på Sentralen i Oslo klokka 17 og 19.30 lørdag.</li>
        <li>Begge forestillingene (totalt 600 billetter) er utsolgt.</li>
        <li>Skuespillere er Vilde Bodsberg, Sebastian Kjær og Emil Nikolai Stang.</li>
        <li>Produsent er Jonas Lund.</li>
        <li>Musikal-i-teten arrangeres av studenter ved Musikkteaterhøyskolen.</li>
        <li>«Gullstrupen» er laget på grunnlag av årets festivaltema: Hva ler du av?</li>
      </ul>
      <p>
        <a href="https://www.dagbladet.no/kultur/advokater-stusser-over-pornomusikal-kontrakt/71825894#">Vis resten</a>
      </p>
      <p>Videre skriver arrangør at forestillingen vil avlyses ved brudd på regelen om bilde- og opptaksforbud.</p>
      <p>
        <i>«Det vil også føre til politianmeldelse og strafferettslig forfølgelse, der man kan regne med å måtte betale oppreisning til skuespillerne og dekke utgifter som følge av avlyst forestilling.</i>
      </p>
      <p>
        <i>Aksept for disse betingelser skal bekreftes med signatur ved innslipp til forestillingen.»</i>
      </p>
      <h3>- Litt overdrevet</h3>
      <p>- Jeg stusser over dette med politianmeldelse. Det er ikke straffbart å bryte en kontrakt, sier Jon Wessel-Aas til Dagbladet.</p>
      <p>Wessel-Aas er partner i advokatfirmaet Lund &amp; Co, og har ytringsfrihet, personvern og opphavsrett som spesialfelt. Han sier følgende om beskjeden til «Gullstrupen»-publikummerne:</p>
      <p>
        <b>- Dette med politianmeldelse og straff var litt overdrevet, for å si det sånn.</b>
      </p>
      <figure>
        <img src="https://dbstatic.no/71826552.jpg?imageId=71826552&amp;x=0&amp;y=0&amp;cropw=100&amp;croph=89.97668997669&amp;width=322&amp;height=194"/>
        <figcaption><b>STUSSER:</b> Advokat Jon Wessel-Aas. Foto: Gorm Kallestad / NTB scanpix Vis mer</figcaption>
      </figure>
      <p>Advokaten sier at straffansvar bare kommer inn i bildet dersom man bruker opptak av forestillingen på en måte som krenker opphavsrettighetene.</p>
      <p>- Det er ikke straffbart å ta bilde som privatperson i salen. Det utløser ikke oppreisningsansvar til skuespillerne at du gjør det heller. Det måtte forutsette at du gjør opptak og publiserer det på Internett. Da har du krenket opphavsretten.</p>
      <h3>Kan medføre erstatningsansvar</h3>
      <p>Samtidig påpeker Wessel-Aas at arrangør står fritt til å håndheve et foto- og opptaksforbud som er avtalt med publikummerne.</p>
      <p>- Hvis noen blir tatt på fersken med bilde eller opptak kan arrangør si: «Sorry, nå har du brutt kontrakten og må forlate salen.»</p>
      <p>Advokaten bekrefter at brudd på kontrakten kan medføre erstatningsansvar for tapet man påfører motparten, dersom det er formulert tydelig nok i kontrakten at regelbrudd fører til showstopp.</p>
      <p>Wessel-Aas synes imidlertid det høres dramatisk ut å skulle stanse forestillingen dersom én publikummer bryter regelverket.</p>
      <p>
        <b>Han utelukker ikke at dette kan være knyttet til en avtale med skuespillerne i «Gullstrupen», og at de strenge reglene skal forhindre at opptak fra forestillingen for eksempel havner på en pornoside.</b>
      </p>
      <p>- Det er ikke helt uvanlig med litt strenge regimer på forestillinger som her. Det kan være skuespillere som blottlegger seg voldsomt, som sier: «Dette gjør vi for kunsten, på scenen, for publikum som er her. Det er veldig viktig for oss at ikke bilder havner på nettet, løsrevet fra forestillingen.»</p>
      <p>Jon Wessel-Aas sitter i styret til Dagbladets Stiftelse.</p>
      <h3>Etterlyser forklaring</h3>
      <p>Advokat Tom G. Eilertsen er partner i advokatfirmaet Bull &amp; Co, og har media, underholdning og kultur som spesialfelt.</p>
      <p>Eilertsen har aldri hørt om liknende restriksjoner knyttet til en forestilling i norsk sammenheng.</p>
      <p>Han forstår imidlertid behovet for å unngå at klipp fra «Gullstrupen» havner på pornonettsider.</p>
      <figure>
        <img src="https://dbstatic.no/71826648.jpg?imageId=71826648&amp;x=0&amp;y=20.555555555556&amp;cropw=100&amp;croph=53.611111111111&amp;width=321&amp;height=193"/>
        <figcaption><b>STUSSER:</b> Advokat Tom G. Eilertsen. Foto: Bull &amp; Co Vis mer</figcaption>
      </figure>
      <p>
        <b>- Men å true med politianmeldelse virker litt voldsomt eller overveldende, sier Eilertsen til Dagbladet.</b>
      </p>
      <p>Dersom noen bryter kontrakten har arrangør grunnlag for å gå til sivilt søksmål for avtalebrudd, forklarer han.</p>
      <p>
        <b>Men Eilertsen etterlyser en forklaring fra arrangør på hva som utløser politianmeldelse og strafferettslig forfølgelse.</b>
      </p>
      <p>Også han trekker fram brudd på opphavsretten som eneste plausible forklaring.</p>
      <p>- Hvis du tar bilde eller gjør opptak bryter du kontrakten. Men ikke opphavsretten. Da må du offentliggjøre materialet, sier advokaten.</p>
      <p>- <i>Da</i> kan du bli politianmeldt, som de sier du skal bli. Så blir det opp til politi og etterforsker å ta ut tiltale, og ta saken til retten.</p>
      <h3>Skuespillernes ønske</h3>
      <p>Jonas Lund er produsent for «Gullstrupen».</p>
      <figure>
        <img src="https://dbstatic.no/71827851.jpg?imageId=71827851&amp;x=0&amp;y=12.959719789842&amp;cropw=100&amp;croph=62.872154115587&amp;width=321&amp;height=360"/>
        <figcaption><b>PRODUSENT:</b> Jonas Lund. Foto: Privat Vis mer</figcaption>
      </figure>
      <p>Han sier at han ikke ordrett kjenner innholdet i meldingen som fredag ble sendt ut til publikum, men bekrefter at det strenge bilde- og opptaksforbudet under forestillingene springer ut fra et ønske fra skuespillerne på scenen.</p>
      <p>
        <b>- De spiller først og fremst en forestilling. De har ikke blitt med for å få bilder eller video publisert av seg på nettet, sier produsenten, og fortsetter:</b>
      </p>
      <p>- Det viktigste for meg og produksjonen er at ingen føler seg ubekvemme med forestillingen og det vi holder på med. Vi ønsker å rette oss etter alle behovene som de i produksjonen har, slik at produksjonen skal være sikker og morsom og kul å være med på for absolutt alle.</p>
      <p>Videre påpeker Lund at fotoforbud slett ikke er unikt, og trekker fram forestillinger på Nationaltheatret så vel som musikaler i London som eksempler.</p>
      <p>
        <b>Selv om forestillingen ifølge programmet «vil komme til å inneholde oralsex, onanering, orgasme og ejakulasjon», er det den simulerte varianten som vil foregå på scenen, forklarer produsenten.</b>
      </p>
      <p>- Hva som kommer til å skje fysisk på scenen, og hva forestillingen inneholder, er to forskjellige ting.</p>
      <h3>Forklarer restriksjonene</h3>
      <p>Dagbladet har fremlagt Wessel-Aas' og Eilertsens kommentarer for arrangør, studentfestivalen Musikal-i-teten. På spørsmål om hvorfor de trekker inn politianmeldelse og strafferettslig forfølgelse i kontrakten, svarer en representant i en e-post:</p>
      <p>- Vår hensikt som festival er å utforske de spørsmålene som er knyttet opp mot vårt tema, nemlig humor og «Hva ler du av?». Dette vil vi gjøre på en så forsvarlig og trygg måte som mulig.</p>
      <p>
        <b>Representanten skriver at et strengt bilde- og opptaksforbud dermed er et krav fra produksjonen og skuespillerne.</b>
      </p>
      <p>- Dette er for å ivareta skuespillerne. Produksjonen har ulovsfestet erstatningsrett og vil kreve oppreisning dersom bilder eller opptak blir publisert, skriver representanten.</p>
      <h3>- Vekter vil utføre veske-sjekk</h3>
      <p>
        <i>- Hva er bakgrunnen for at dere ser det nødvendig å ha et såpass strengt bilde- og opptaksforbud under «Gullstrupen»-forestillingene?</i>
      </p>
      <p>
        <b>- Vi forbyr at det tas bilder eller opptak under forestillinger av hensyn til skuespillerne og forestillingen. Det har vi vært tydelige på i programmet og før forestillingen begynner, ved de vilkår som var gitt ved kjøp av billett. Det er ikke uvanlig praksis – verken på konserter eller kunstutstillinger – at det er innført foto- og opptaksforbud.</b>
      </p>
      <p>Representanten forklarer videre i e-posten hvordan de vil overholde restriksjonene under forestillingene:</p>
      <p>- Mobiltelefoner og kamera vil bli samlet inn og oppbevart på en forsvarlig måte ved innslipp, og en vekter vil utføre veske-sjekk. I tillegg vil de være publikumsverter i salen som ser at reglene blir overholdt.</p>
    </article>
  </body>
</html>