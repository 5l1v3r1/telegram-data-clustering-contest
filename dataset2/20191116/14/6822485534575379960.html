<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T14:13:00+00:00"/>
    <meta property="og:title" content="ساخت سریالی با موضوع «برجام»"/>
    <meta property="og:description" content="به گزارش فارس به نقل از سایت گروه تلوکس، توافق هسته بین قدرت‌های دارای حق وتوی سازمان ملل، آلمان و ایران به صورت سریال ساخته می‌شود. گروه «مونیخ تلوکس» اعلام کرد که پروژه ساخت سریال با موضوع برجام یا توافق هسته‌ای ایران و غرب را به صورت سریالی بلند خواهد ساخت."/>
  </head>
  <body>
    <article>
      <h1>ساخت سریالی با موضوع «برجام»</h1>
      <address>
        <time datetime="2019-11-16T14:13:00+00:00">16 Nov 2019, 14:13</time>
      </address>
      <p>گروه آلمانی «مونیخ تلوکس» اعلام کرد که پروژه ساخت سریال با موضوع برجام یا توافق هستی ایران و غرب را به صورت سریالی بلند خواهد ساخت.</p>
      <p>به گزارش فارس به نقل از سایت گروه تلوکس، توافق هسته بین قدرت‌های دارای حق وتوی سازمان ملل، آلمان و ایران به صورت سریال ساخته می‌شود. گروه «مونیخ تلوکس» اعلام کرد که پروژه ساخت سریال با موضوع برجام یا توافق هسته‌ای ایران و غرب را به صورت سریالی بلند خواهد ساخت.</p>
      <p>برنامه هسته‌ای ایران سال‌هاست که تیتر یک رسانه‌های جهان را به خود اختصاص داده است. سال ۲۰۱۵ بالاخره توافق هسته‌ای بین ایران و غرب در شهر وین به سرانجام رسید و اجرایی شد. ایران به ناظران اجازه داد تا در این کشور حاضر شوند همچنین برخی دیگر تضمین‌ها را پذیرفت در عوض بسیاری از تحریم‌ها برعلیه این کشور برداشته شد. تا اینکه «دونالد ترامپ» رئیس‌جمهور آمریکا اعلام کرد که از توافق هسته‌ای با ایران خارج می‌شود و پس از خروج تمام تحریم‌های پیشین را برای ایران بازگرداند. حالا این اختلاف و چالش هسته‌ای ایران به صورت یک سریال در آلمان ساخته می‌شود.</p>
      <figure>
        <img src="https://media.farsnews.com/Uploaded/Files/Images/1398/08/25/13980825000378_Test_NewPhotoFree.PNG"/>
      </figure>
      <p>همانطور که از سوی گروه «تلوکس مونیخ» «فیلیپ لینِمان» خالق «پایان حقیقت» کارگردانی و نویسندگی این سریال را برعهده خواهد داشت. </p>
      <figure>
        <img src="https://media.farsnews.com/Uploaded/Files/Images/1398/08/25/13980825000379_Test_NewPhotoFree.jpg"/>
      </figure>
      <p>
        <b>فیلیپ لینِمان نویسنده و کارگردان سریال برجام</b>
      </p>
      <p>«آنگاه که کسی به کشتنت برمی‌خیزد» عنوان این سریال خواهد بود. در روند ساخت این سریال، نویسندگان و روزنامه‌نگاران مشهور جهان نیز مشارکت خواهند داشت.</p>
      <figure>
        <img src="https://media.farsnews.com/Uploaded/Files/Images/1398/08/25/13980825000388_Test_NewPhotoFree.jpg"/>
      </figure>
      <p>تمرکز این سریال بر ظهور توافق هسته‌ای بین قدرت‌های دارای حق وتوی سازمان ملل، آلمان و ایران است. بنابر اعلام این کمپانی، روایت این سریال به صورت داستانی بوده که براساس رخدادهای واقعی تحریر شده است.</p>
      <p>این سریال به روایت مراحل مختلف مذاکرات هسته‌ای و جریانی ۱۵ ساله که از سال ۲۰۰۰ تا ۲۰۱۵ به طول انجامید می‌پردازد و روایتی از مذاکرات کشورها و طرف‌های درگیر در مساله هسته‌ای ایران است که از زبان افرادی که لحظه به لحظه در این رویدادها حضور داشتند و از بیم و امید موجود در آن روزها و دیپلماسی بین‌المللی که به توافق برجام نائل شد، روایت می‌شود.</p>
      <figure>
        <img src="https://media.farsnews.com/Uploaded/Files/Images/1398/08/25/13980825000386_Test_NewPhotoFree.jpg"/>
      </figure>
      <p>گروه تلوکس در مورد روند ساخت این سریال اعلام کرد: در حال حاضر مذاکراتی با طرف‌ها و شرکای ذینفع در مورد این پروژه در جریان است. تلوکس تابه‌حال فیلم‌های تلویزیونی و مستندهایی چون «صحنه جرم» و «نمایش» را تولید کرده که با موفقیت چشمگیری مواجه بوده‌اند. از سال ۲۰۱۷ با همکاری «ایریس پروداکشن» در حال کار روی سریالی تاریخی با عنوان «رایزان ـ بین بهشت و جهنم» هستند.</p>
      <p>به گزارش فارس، این خبر در حالی اعلام شده که پیش از این نیز به بهانه رویدادهای تاریخی و اجتماعی ایران، فیلم‌های سینمایی مختلفی ساخته شده که از جمله آنها می‌توان به سپتامبرهای شیراز، گلاب، دختری تنها در شب به خانه می‎رود، شرایط، اورشلیم، غیرقابل فکر، اسکندر، 300، آرگو، بدون دخترم هرگز و ... اشاره کرد که در تمامی این فیلم‌ها شاهد تحریف تاریخ و یا ارائه داستان‌های تخیلی به نام رویدادهای واقعی هستیم! در میان شاید اثرگذارترین فیلم در این حوزه را بتوان «آرگو» دانست که حتی توانست جایزه اسکار را هم از آن خود کند. </p>
      <p>این فیلم سینمایی به ماجرای تسخیر لانه جاسوسی می‌پردازد و علی‌رغم اسناد موجود از آن واقعه تاریخی، شاهد داستان‌پردازی‌های غیرواقعی در فیلم هستیم. حالا باید دید این شرکت آلمانی بنا دارد «آنگاه که کسی به کشتنت برمی‌خیزد» را از چه زاویه‌ای و با چه میزان از حقیقت ماجرای نافرجام برجام را روایت کند. </p>
    </article>
  </body>
</html>