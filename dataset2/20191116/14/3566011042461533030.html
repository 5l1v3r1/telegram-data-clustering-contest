<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547690.html/%D8%B3%D9%84%D8%A7%D9%85%D8%AA%DB%8C-%D9%85%D8%B1%D8%AF%D9%85-%D8%A7%D8%B3%D8%AF%D8%A2%D8%A8%D8%A7%D8%AF-%D8%AF%D8%B1-%D8%B3%D8%B1%D8%A7%D8%B2%DB%8C%D8%B1%DB%8C-%D9%81%D8%A7%D8%B6%D9%84%D8%A7%D8%A8-%D9%85%D8%AA%D9%88%D9%84%DB%8C%D8%A7%D9%86-%D9%BE%DB%8C%DA%AF%DB%8C%D8%B1-%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:01:00+00:00"/>
    <meta property="og:title" content="سلامتی مردم اسدآباد در سرازیری فاضلاب/متولیان پیگیر باشند"/>
    <meta property="og:description" content="جاری شدن فاضلاب شهری و پسماندهای آلوده در زمین‌های کشاورزی دو روستای اسدآباد مسئله ای است که در فضای مجازی منتشر شده که آن را از متولیان امر پیگیر شدیم."/>
  </head>
  <body>
    <article>
      <h1>سلامتی مردم اسدآباد در سرازیری فاضلاب/متولیان پیگیر باشند</h1>
      <h2>پیگیری یک مطالبه مردمی؛</h2>
      <address>
        <time datetime="2019-11-16T14:01:00+00:00">16 Nov 2019, 14:01</time>
      </address>
      <p>جاری شدن فاضلاب شهری و پسماندهای آلوده در زمین‌های کشاورزی دو روستای اسدآباد مسئله ای است که در فضای مجازی منتشر شده که آن را از متولیان امر پیگیر شدیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/32114">عصر همدان</a>؛ چند روزی است که مسئله جاری شدن فاضلاب شهری و پسماندهای آلوده در زمین‌های کشاورزی برخی از روستاهای اسدآباد، در فضای مجازی منتشر و موجب نگرانی مردم شده است.</p>
      <p>البته موضوع جاری شدن فاضلاب شهری و پسماندهای آلوده در سطح شهر اسدآباد موضوع جدیدی نیست و تقریبا در سال ۸۹ و در زمان خدمت مرحوم حجت الاسلام زادسرجیرفتی امام جمعه سابق اسدآباد در این شهر هم از جمله مسائل پرچالشی محسوب می شد که با راه اندازی تصفیه خانه فاضلاب کم و بیش این مسئله کمرنگ تر شد اما خبر و فیلم هایی از جاری شدن آبهای فاضلاب در زمین های کشاورزی در فضای مجازی منتشر شده که در این زمینه با مسئولان به گفت‌وگویی نشستیم.</p>
      <p>
        <b>آنچه سلامت مردم را تهدید کند، هشدار و اخطار می دهیم</b>
      </p>
      <p>معاون بهداشتی و مرکز بهداشت دانشکده علوم پزشکی شهرستان اسدآباد در گفت‌وگویی با خبرنگار عصر همدان، اظهار کرد: آنچه سلامتی مردم را تهدید کند، ما هم بررسی می‌کنیم و هم اخطار و هشدار می دهیم و یکی از موضوعات مهم در این زمینه همین جاری شدن فاضلاب شهری و پسماندهای آلوده در زمین‌های کشاورزی برخی از روستاها است.</p>
      <p>محمدجواد نظری‌پویا گفت: دو ماه گذشته بود که در نامه ای به شهرداری و آب و فاضلاب موضوع جاری شدن آب فاضلاب و پسماندهای آلوده را مطرح و به آنها اخطار دادیم که فرمانداری نیز در جریان این موضوع است.</p>
      <p>وی تصریح کرد: ما از حیث آلودگی این آب‌ها به ادارات مربوطه اخطار و هشدار دادیم البته هنوز پاسخی از آنها دریافت نکرده ایم .</p>
      <figure>
        <img src="http://newsroom.dana.ir/content/upload/f4cf5143-0ccb-419a-aeb7-59feacfbb625.jpg"/>
      </figure>
      <p>
        <b>شهرداری و آبفای شهری باید پاسخگو باشند</b>
      </p>
      <p>معاون بهداشتی و مرکز بهداشت دانشکده علوم پزشکی شهرستان اسدآباد در پاسخ به این مطلب که در فضای مجازی منتشر شد، مبنی بر اینکه در پیام مردمی در فضای مجازی آمده است که حدود ۲۵ تا۳۰ هکتار از زمین های کشاورزی این شهرستان به وسیله فاضلاب و پساب غیراستاندارد شهری زیر پوشش قرار گرفته، گفت: آب فاضلاب در میزان هکتاری که اعلام شده، نیست و محدود تر است.</p>
      <p>وی با بیان اینکه شهرداری می‌گوید که این آبها سطحی نیست و آب و فاضلاب نظرشان عکس اظهارنظر شهرداری است، تأکید کرد: البته این ادارات باید این موضوع را پیگیری و پاسخگوی جاری شدن این آبها باشند.</p>
      <p>نظری‌پویا تأکید کرد: آنچه باید در زمینه سلامتی مردم اخطار و هشدار داده می‌شد از سوی ما انجام شده و این مهم می طلبد که دستگاههای با اهرم قوی تر این مسئله را پیگیری کنند.</p>
      <p>وی در خصوص سرازیر شدن آب ها در منطقه محمودبیگی گفت: در هنگام بارندگی ها در این منطقه آبهای زیرزمینی که از سطح آشپزخانه ها سرازیر می شود، به بیرون از کانال سراریز و وارد زمین‌ها می‌شود که این موضوع را هم پیگیری و اخطارها را داده ایم.</p>
      <p>
        <b>سیلاب آب های سطحی و فاضلاب را مخلوط کرد</b>
      </p>
      <p>رئیس جهاد کشاورزی شهرستان اسدآباد در گفت‌وگو با خبرنگار عصر همدان، با اشاره به جاری شدن فاضلاب در بخشی از زمین‌های کشاورزی روستای بادخوره، اظهار کرد: قرار بر این شد که امور آب و آبفای شهری در زمینه حفر کانال، جداسازی آب فاضلاب از آب سطحی اقداماتی را انجام دهند که برخی از اقدامات زمان بر و در طول ۶ ماهه انجام می شود و برخی سرعت بیشتری دارد.</p>
      <p>سقراط بیرنگ گفت: جاری شدن فاضلاب در زمینهای کشاورزی بادخوره در زمان بارندگی ها و سیل بیشتر خود را نمایان کرد چراکه آب های سطحی هم با آب فاضلاب مخلوط می شد و حجم زیادی از آبه وارد زمین ها شد.</p>
      <p>وی افزود: بازدیدهای زیادی از این منطقه انجام شده و متولی این امر امور آب و آبفای شهری است و جهاد کشاورزی نیز باتوجه به وجود اراضی با آنها ورود پیدا کند.</p>
      <figure>
        <img src="http://newsroom.dana.ir/content/upload/6e35d3c5-f547-42f5-8ce3-d14c324a1b49.jpg"/>
      </figure>
      <p>
        <b>متولی پیگیری جاری شدن آب فاضلاب، امور آب و آبفای شهری است</b>
      </p>
      <p>رئیس جهاد کشاورزی شهرستان اسدآباد در پاسخ به این سؤال که با جاری شدن فاضلاب و زمان بر بودن اقدامات ادارات متولی، آیا تهدیدی برای محصولات کشاورزی نیست، گفت: خیر، چون در این زمین‌های کشاورزی محصولات سبزیجات و صیفی‌جات کشت نشده که مستقیم برای محصول مشکل ایجاد کند؛ بلکه محصولاتی مانند گندم و جو در این زمین ها کشت شده است و آبگرفتگی زیاد در زمین ها وجود ندارد، و تنها در بخشی از اراضی، آبها از کانال خارج و بر زمین ورود پیدا کرده بود اما مشکلی از لحاظ آلودگی برای محصولات کشاورزی ایجاد نمی کند.</p>
      <p>فرماندار شهرستان اسدآباد هم در این زمینه در گفت‌وگو با خبرنگار عصر همدان، گفت: مسئله جاری شدن آب فاضلاب و پسماندهای آلوده را پیگیری و مسیر آن مشخص شده و در حال پیگیری است.</p>
      <p>
        <b>مشکلی از لحاظ آلودگی برای محصولات کشاورزی نیست</b>
      </p>
      <p>مجید درویشی افزود: امور آب و آب و فاضلاب شهری در حال انجام کار کارشناسی آن هستند که مسیر مستقیم آب طی شود البته این آبها سطحی است .</p>
      <p>
        <b>برخی رنگ و لعاب به موضوع می دهند</b>
      </p>
      <p>وی در پاسخ به این سؤال که آیا خبر تخلیه بیش ۱۰۰ توالت و فاضلاب آشپزخانه، خانه های همجوار کانال چهارباغ و محمودبیگی به مسیر کانال فاضلاب شهر هستیم، گفت: این خبر صحت ندارد و برخی می‌خواهند به آن رنگ و لعاب دهند و همچنین چیزی نیست .</p>
      <p>فرمانداری شهرستان اسد آباد خاطرنشان کرد: تصفیه خانه فاضلاب شهر اسدآباد در حال حاضر فعال است و جمع آوری و تصفیه آن فاضلاب انجام می‌شود.</p>
      <figure>
        <img src="http://newsroom.dana.ir/content/upload/d7ef9380-26e0-48c8-9329-9ad35d3d3c64.jpg"/>
      </figure>
      <p>
        <b>۴۰ درصد از مشترکین آب از نعمت دفع بهداشتی شبکه فاضلاب بهره مندند</b>
      </p>
      <p>مدیر امور آب و فاضلاب شهر اسدآباد هم در گفت‌وگویی با خبرنگار عصر همدان، با بیان اینکه در اجرای طرح افق تصفیه خانه فاضلاب باید حدود۸۰ کیلومتر شبکه فاضلاب انجام شود، اظهار کرد: براساس این طرح تاکنون ۸۰ کیلومتر انجام شده که با ایجاد شهرک‌های جدیدی مثل سیداحمد شهید خزاعی و… به اجرای طرح حدود ۳۰ کیلو متر می‌بایست تامین اعتبار و اجرا شود.</p>
      <p>محسن اکبری گفت: به دلیل عدم اتصال انشعابات، مشکلات مجوز حفاری، نبود اعتبار و عدم استقبال مردم بوده و در حال حاضر فقط ۴۰ درصد از مشترکین از نعمت دفع بهداشتی شبکه فاضلاب بهره مند شده اند.</p>
      <p>وی ادامه داد: در حال حاضر در سطح شهر اسدآباد حدود ۲۰ هزار مشترک وجود دارد که حدود ۸ هزار مشترک از این شبکه فاضلاب بهره مند شده اند.</p>
      <p>مدیر امور آب و فاضلاب شهر اسدآباد با بیان اینکه با همکاری شهرداری و شورای اسلامی شهر انشعابات در خیابان امام، کوچه شهید صفایی و شهید رشیدی انجام شده و تجربه خوبی بود، افزود: در سالجاری بارندگی‌های خوب و البته سیل زا بود مشکلاتی رخ داد و مقرر شد بخش فاضلاب و آب های سطحی جدا شود.</p>
      <p>وی ادامه داد: با تصمیم و همگرایی مسئولان و شورا و شهرداری و آب و فاضلاب، و مساعدت آنان مقرر شد بخشی از لایروبی کانال پایین دست را شهرداری انجام دهد و با حضور شهرار جدید بنا به این شد متقاضیان فاضلاب برای خسارت حفاری حداقل هزینه را پرداخت کنند.</p>
      <p>
        <b>ایجاد انشعاب فاضلاب در میدان امام تجربه خوبی بود</b>
      </p>
      <p>اکبری گفت: ما با اولویت محله محمودبیگی انشعاابات فاضلاب را آغاز کردیم که در این زمینه هزار انشعاب را عقد قرارداد کرده و به زودی شروع به نصب می کنیم.</p>
      <p>وی تأکید کرد: شرکت آب و فاضلاب به دستور آقای مدیرعامل مساعدتی را برای مردم قائل شد که با استقبال مردم از نصب انشعابات، آن را به صورت تقسیط انجام دهند و سپس روی قبوض آب آنها اعلام شود که این امر را از محله محمودبیگی کوچه سپهری شروع کرده ایم.</p>
      <p>مدیر امور آب و فاضلاب شهر اسدآباد گفت: بخشی از تصفیه خانه فاضلاب در سال ۹۲ به بهره برداری رسید و با توجه به اعتبارات تکمیل خواهد شد از طرفی ساماندهی خروجی پساب برعهده اداره منابع آب است.</p>
      <p>
        <b>بخشی از تصفیه خانه به بهره برداری رسیده</b>
      </p>
      <p>وی افزود: در حال حاضر بیش از ۸۰ درصد شبکه فاضلاب اسدآباد اجرا شده و بیش از ۶۵ درصد متقاضیان در محله محمودبیگی به این شبکه وصل شدند و از نعمت دفع بهداشتی فاضلاب بهره مند هستند.</p>
      <p>اکبری که از آبهای موجود در آشپزخانه و حمام و روشویی به عنوان فاضلاب خاکستری نام برد، گفت: در راستای هدایت آبهای سطحی در چندین نقطه شهر به شبکه فاضلاب در زمان بارندگی ایستگاه پمپاژ تصفیه خانه جوابگو نبوده و یکی از اقدامات آب و فاضلاب و شهرداری در هدایت آبهای سطحی مسکن های مهر کمیته امداد و نیروی انتظامی شهرک سیداحمد به جداول آب سطحی انجام شد و آبفا خط لوله گذاری اضطراری به طول ۴۵۰ متر به سایز ۴۰۰ در بلوار رضاییان مشکل پس زدگی فاضلاب در شهرک سید احمد مرتفع شد.</p>
      <figure>
        <img src="http://newsroom.dana.ir/content/upload/ab51df6a-f483-40bc-94ce-252690662852.jpg"/>
      </figure>
      <p>
        <b>۶۵ درصد متقاضیان محمودبیگی اشنعاب فاضلاب دارند</b>
      </p>
      <p>وی یادآور شد: در ۶ ماهه کاری انشعابات فاضلاب اهالی محله محمودبیگی که عمدتا” فاضلاب خاکستری است، به تصفیه خانه هدایت خواهدشد.</p>
      <p>اکبری به مردم توصیه کرد که انشعابات فاضلاب خود را در اولین فرصت به سیفون های نصب شده، اتصال و از هدایت آبهای سطحی پشت بام به شبکه فاضلاب جدا خودداری کنند.</p>
      <p>شهردار اسدآباد هم در این زمینه در گفتگو با خبرنگار عصر همدان، اظهار کرد: جاری شدن آبها در منطقه محمودبیگی، خاکریز وبادخوره تا جایی که در حوزه شهر است، مربوط به شهرداری است و مابقی به امور آب و آبفای شهری است.</p>
      <p>علیرضا فعله گری افزود: در این اقداماتی انجام دادیم و طی تفاهمنامه ای با آبفای شهری قرار شد هزار و ۴۰ انشعاب فاضلاب در منطقه محمودبیگی به صورت متمرکز توسط اب و فاضلاب انجام شود و ماهم از حق خود برای خدمت رسانی به مردم بگذریم.</p>
      <figure>
        <img src="http://newsroom.dana.ir/content/upload/83240a28-564f-4bdc-b0dd-3a31331bb691.jpg"/>
      </figure>
      <p>وی ادامه داد: قرار براین شد که مشترکینی که در این منطقه به شهرداری بدهکارند و یا تخلف ساخت وساز دارند، برای حل مشکل فاضلاب و وصل شدن به سیستم تصفیه خانه شهرداری حق خود را در نظر نگیرد و تنها با پرداخت مبلغ ناچیزی به میزان ۲۰۰ هزار تومان برای حفاری انشعاب از مشترک دریافت کنیم و آب و فاضلاب آن را به سیستم شبکه فاضلاب وصل کند.</p>
      <p>شهردار اسدآباد یادآور شد: ما در راستای جمع آوری فاضلاب در منطقه روستاهای بادخوره و فاضلاب اقداماتی انجام دادیم و در حالی جز وظایف ما نبود اما ۷ کیلومتر از مسیر  بازگشایی و لایروبی کردیم.</p>
      <p>وی یاداور شد: قرار است بیسی را در آن مسیر ایجاد کنیم که زباله های شهری در زمین کشاورزی سرازیر نشود.</p>
      <p>به گزارش عصر همدان؛ با توجه به مطالب ارائه شده می طلبد که مردم از نصب انشعاب فاضلاب استقبال بیشتری کنند تا هرچه زودتر مسئله دفع بهداشتی فاضلاب صورت بگیرد، اگرچه باید تصفیه خانه فاضلاب این شهر به صورت کامل به اجرا درآید؛ بهرحال مسئولان اسدآباد موضوع جاری شدن فاضلاب در زمینهای کشاورزی را که قطعا” با سلامتی مردم ارتباط نزدیکی دارد، بیشتر توجه داشته باشند و این موضوع را پیگیری کنند.</p>
      <p>انتهای پیام/</p>
    </article>
  </body>
</html>