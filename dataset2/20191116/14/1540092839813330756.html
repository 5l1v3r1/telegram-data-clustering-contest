<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/197547/ta-pano-kato-fernei-to-forologiko-nomosxedio-se-osoys-diathetoyn-ilektronika-ta-akinita-toys"/>
    <meta property="og:site_name" content="CNN.gr"/>
    <meta property="article:published_time" content="2019-11-16T14:35:22+00:00"/>
    <meta property="og:title" content="Τα πάνω κάτω φέρνει το φορολογικό νομοσχέδιο σε όσους διαθέτουν ηλεκτρονικά τα ακίνητά τους"/>
    <meta property="og:description" content="Νομοθετικές παρεμβάσεις που θα ενσωματωθούν στο φορολογικό νομοσχέδιο θα φέρουν τα πάνω κάτω για τους φορολογουμένους που νοικιάζουν τα ακίνητά τους μέσω..."/>
  </head>
  <body>
    <article>
      <h1>Τα πάνω κάτω φέρνει το φορολογικό νομοσχέδιο σε όσους διαθέτουν ηλεκτρονικά τα ακίνητά τους</h1>
      <h2>Νομοθετικές παρεμβάσεις που θα ενσωματωθούν στο φορολογικό νομοσχέδιο θα φέρουν τα πάνω κάτω  για τους φορολογουμένους που νοικιάζουν τα ακίνητά τους μέσω ηλεκτρονικών πλατφορμών.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:35 , 16 November 2019</p>
      <p>Οι ρυθμίσεις που θα ενεργοποιηθούν από τις αρχές του 2020, θα συνιστούν «παγίδες έξτρα φόρου» για τους ιδιοκτήτες ακινήτων που διαθέτουν τα ακίνητά τους<b> στις πλατφόρμες Airbnb, Booking.com, HomeAway.</b></p>
      <p>Με την εφαρμογή των νέων μέτρων και την ενίσχυση των ελέγχων στα ακίνητα που βρίσκονται σε πλατφόρμες βραχυχρόνιας μίσθωσης, το υπουργείο Οικονομικών<b> επιδιώκει να βάλει στα ταμεία του τουλάχιστον 60 εκατ. ευρώ το 2020.</b></p>
      <p>Το νέο φορολογικό και ελεγκτικό καθεστώς θα προβλέπει πως:</p>
      <ul>
        <li>Οι φορολογούμενοι που αποκτούν εισοδήματα από ακίνητα <b>θα είναι υποχρεωμένοι να καλύπτουν το 30% του εισοδήματός τους με e-αποδείξεις και με ανώτατο πλαφόν τα 20.0000 ευρώ</b>. Σύμφωνα με το άρθρο 7 του φορολογικού νομοσχεδίου, το όριο του 30% περιορίζεται σε 20% στην περίπτωση που οι φορολογούμενοι διαθέτουν πάνω από το 60% του εισοδήματός τους για την πληρωμή φόρου εισοδήματος και ΕΝΦΙΑ, την εξόφληση δανείων σε τράπεζες και την καταβολή ενοικίων. Όσοι δεν θα καταφέρουν να πιάσουν τον στόχο που βάζει το υπουργείο Οικονομικών θα τιμωρηθούν με ποινή φόρου 22%, η οποία θα επιβληθεί στο ποσό των αποδείξεων που θα λείπουν.</li>
        <li>Οι φορολογούμενοι που αποκτούν εισοδήματα αποκλειστικά από ενοίκια <b>δεν θα δουν καμία φορολογική ελάφρυνση το 2020</b>. Τα ενοίκια που εισπράττουν θα φορολογηθούν από το πρώτο ευρώ με συντελεστές που κυμαίνονται από 15% έως 45%, ενώ οι έχοντες εισοδήματα άνω των 12.000 ευρώ θα επιβαρυνθούν και με ειδική εισφορά αλληλεγγύης 2,5% έως 10%.</li>
        <li>Το 2020 τα τεκμήρια για τις κατοικίες θα υπολογιστούν με βάση τις αντικειμενικές αξίες που καθορίστηκαν τον Ιούνιο του 2018. <b>Σε όσες περιοχές αυξήθηκαν οι τιμές ζώνης θα αυξηθεί και το τεκμήριο</b>. Σημειώνεται ότι τα ποσά των τεκμηρίων διαβίωσης για τις κατοικίες προσαυξάνονται κατά 40% για ακίνητα που βρίσκονται σε περιοχές με αντικειμενική τιμή ζώνης πάνω από 2.800 ευρώ και έως 4.999 ευρώ το τετραγωνικό μέτρο και κατά 70% για ακίνητα τα οποία βρίσκονται σε περιοχές με αντικειμενική τιμή ζώνης 5.000 ευρώ και άνω.</li>
        <li>Όσοι δεν εμφανίζουν τα ακίνητά τους στο ηλεκτρονικό Μητρώο της ΑΑΔΕ <b>θα αποβάλλονται από τις ηλεκτρονικές πλατφόρμες</b>. Έτσι, εξετάζεται όλα τα αδήλωτα ακίνητα, δηλαδή όσα δεν έχουν καταχωριστεί στο Μητρώο Ακινήτων Βραχυχρόνιας Μίσθωσης και δεν έχουν Αριθμό Μητρώου, να διαγραφούν. Ο Πανελλήνιος Σύνδεσμος Διαχειριστών Ακινήτων έχει εκτιμήσει πως από τα περίπου 90.000 και πλέον σπίτια που βρίσκονται στην πλατφόρμα Airbnb, σχεδόν 30.000 υπολογίζεται ότι δεν έχουν Αριθμό Μητρώου Ακινήτων.</li>
      </ul>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/197626/koini-platforma-rythmisis-xreon-epexergazetai-i-kyvernisi">Κοινή πλατφόρμα ρύθμισης χρεών επεξεργάζεται η κυβέρνηση</a>
        </li>
        <li>
          <a href="https://www.cnn.gr/news/politiki/story/197593/oi-kerdismenoi-kai-oi-xamenoi-apo-to-neo-forologiko">Οι κερδισμένοι και οι χαμένοι από το νέο φορολογικό</a>
        </li>
        <li>
          <a href="https://www.cnn.gr/news/kosmos/story/197464/parisi-verolino-varkeloni-zitoyn-na-epanexetastei-i-nomothesia-gia-ti-leitoyrgia-toy-airbnb">Παρίσι, Βερολίνο, Βαρκελώνη ζητούν να επανεξεταστεί η νομοθεσία για τη λειτουργία του Airbnb</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Foikonomia%2Fstory%2F197547%2Fta-pano-kato-fernei-to-forologiko-nomosxedio-se-osoys-diathetoyn-ilektronika-ta-akinita-toys">19</a>
      </p>
      <ul>
        <li>
          <a href="https://www.cnn.gr/eidhseis/tag/1317/airbnb">AIRBNB</a>
        </li>
        <li>
          <a href="https://www.cnn.gr/eidhseis/tag/69122/vraxyxronies-misthoseis">ΒΡΑΧΥΧΡΟΝΙΕΣ ΜΙΣΘΩΣΕΙΣ</a>
        </li>
        <li>
          <a href="https://www.cnn.gr/eidhseis/tag/301/eforia">ΕΦΟΡΙΑ</a>
        </li>
        <li>
          <a href="https://www.cnn.gr/eidhseis/tag/25661/forologiko-nomosxedio">ΦΟΡΟΛΟΓΙΚΟ ΝΟΜΟΣΧΕΔΙΟ</a>
        </li>
        <li>
          <a href="https://www.cnn.gr/eidhseis/tag/15299/forologoymenoi">ΦΟΡΟΛΟΓΟΥΜΕΝΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197651/snapshot/AMBER-ALERT-_CAR-01-02-02.png"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197646/snapshot/2719809.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197643/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197633/snapshot/21292217.jpg"/>
      </figure>
    </article>
  </body>
</html>