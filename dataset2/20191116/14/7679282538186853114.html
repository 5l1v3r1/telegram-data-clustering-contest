<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-pakistan-pm-imran-khan-said-that-he-has-no-enmity-against-nawaz-sharif-2852732.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T14:18:56+00:00"/>
    <meta property="og:title" content="नवाज शरीफ पर नरम पढ़े इमरान खान, बोले- नवाज से कोई दुश्मनी नहीं"/>
    <meta property="og:description" content="पाकिस्तान के प्रधानमंत्री इमरान खान ने कहा है कि वह नवाज शरीफ के खिलाफ कोई शत्रुता नहीं रखते हैं और बीमार पूर्व प्रधानमंत्री की स्वास्थ्य की चिंता राजनीति से ज्यादा महत्वपूर्ण है। द एक्सप्रेस..."/>
  </head>
  <body>
    <article>
      <h1>नवाज शरीफ पर नरम पढ़े इमरान खान, बोले- नवाज से कोई दुश्मनी नहीं</h1>
      <address><time datetime="2019-11-16T14:18:56+00:00">16 Nov 2019, 14:18</time> by <a rel="author">एजेंसी, इस्लामाबाद</a></address>
      <p>पाकिस्तान के प्रधानमंत्री इमरान खान ने कहा है कि वह नवाज शरीफ के खिलाफ कोई शत्रुता नहीं रखते हैं और बीमार पूर्व प्रधानमंत्री की स्वास्थ्य की चिंता राजनीति से ज्यादा महत्वपूर्ण है। द एक्सप्रेस ट्रिब्यून के मुताबिक, पाकिस्तान मुस्लिम लीग-नवाज (पीएमएल-एन) के प्रमुख शहबाज शरीफ ने शुक्रवार को चेतावनी दी थी कि अगर उनके भाई को कुछ होता है तो वह इसके लिए प्रधानमंत्री खान को जिम्मेदार ठहराएंगे, क्योंकि उनका प्रशासन नो-फ्लाई लिस्ट से नवाज शरीफ का नाम हटाने में देरी कर रहा है। </p>
      <p>शहबाज की इस चेतावनी के बाद इमरान खान का यह बयान सामने आया है। शुक्रवार को पाकिस्तान-तहरीक-ए-इंसाफ (पीटीआई) की कोर कमेटी की बैठक की अध्यक्षता करते हुए, खान ने कहा कि उनकी सरकार ने मानवीय आधार पर हर मंच पर शरीफ परिवार के प्रमुख नवाज को सुविधा प्रदान की है और उनके नाम को एग्जिट कंट्रोल लिस्ट (ईसीएल) से हटाने को लेकर कानूनी विकल्प भी दिया। </p>
      <p>उन्होंने कहा कि अगर शरीफ परिवार ने ईसीएल से पूर्व प्रधानमंत्री का नाम हटाने के लिए क्षतिपूर्ति बांड भरने के बजाय अदालत का रुख किया तो सरकार को कोई परेशानी नहीं है। हालांकि, खान ने खेद व्यक्त किया कि 69 वषीर्य राजनेता के स्वास्थ्य को लेकर शरीफ परिवार राजनीति कर रहा है। आंतरिक मामलों के मंत्रालय ने बुधवार को नवाज शरीफ को उपचार के लिए चार सप्ताह की विदेश यात्रा के लिए 'एक बार' की अनुमति देने का फैसला किया, बशतेर् वह क्षतिपूर्ति बांड के लिए सात अरब पाकिस्तानी रुपये जमा करें। पीएमएल-एन ने इस शर्त को नामंजूर करते हुए शुक्रवार को लाहौर हाईकोर्ट में इसे चुनौती दी।<br/> </p>
    </article>
  </body>
</html>