<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DA%A9%D8%B4%D8%A7%DA%A9%D8%B4-%D9%88-%D8%AF%D8%B1%DA%AF%DB%8C%D8%B1%DB%8C-%D8%B4%D8%AF%DB%8C%D8%AF-%D9%BE%D9%84%DB%8C%D8%B3-%D9%88-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%AF%D8%B1-%D9%BE%D8%A7%D8%B1%DB%8C%D8%B3-%D8%AF%D8%B1-%D8%A2%D8%B3%D8%AA%D8%A7%D9%86%D9%87-%DB%8C%DA%A9%D9%85%DB%8C%D9%86-%D8%B3%D8%A7%D9%84%DA%AF%D8%B1%D8%AF-%D8%A2%D8%BA%D8%A7%D8%B2-%D8%AC%D9%86%D8%A8%D8%B4-%D8%AC%D9%84%DB%8C%D9%82%D9%87-%D8%B2%D8%B1%D8%AF%D9%87%D8%A7-20191116/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-16T14:43:02+00:00"/>
    <meta property="og:title" content="کشاکش و درگیری شدید پلیس و تظاهرکنندگان در پاریس در آستانه یکمین سالگرد آغاز جنبش جلیقه زردها"/>
    <meta property="og:description" content="در پنجاه و سومین پرده از تظاهرات جلیقه زردها و در آستانه یکمین سالگرد آغاز جنبش آنها در پاریس و بسیاری دیگر از شهرهای فرانسه از صبح امروز شنبه ۱۶ نوامبر / ۲۵ آبان درگیری‌های شدیدی میان نیروهای امنیتی و تظاهرکنندگان روی داد."/>
  </head>
  <body>
    <article>
      <h1>کشاکش و درگیری شدید پلیس و تظاهرکنندگان در پاریس در آستانه یکمین سالگرد آغاز جنبش جلیقه زردها</h1>
      <address><time datetime="2019-11-16T14:43:02+00:00">16 Nov 2019, 14:43</time> by <a rel="author">آزاده والا</a></address>
      <p>
        <b>در پنجاه و سومین پرده از تظاهرات جلیقه زردها و در آستانه یکمین سالگرد آغاز جنبش آنها در پاریس و بسیاری دیگر از شهرهای فرانسه از صبح امروز شنبه ۱۶ نوامبر / ۲۵ آبان درگیری‌های شدیدی میان نیروهای امنیتی و تظاهرکنندگان روی داد.</b>
      </p>
      <p>درگیری و کشاکش نیروهای امنیتی با جلیقه زردها در پاریس در روز شنبه ۱۶ نوامبر / ۲۵ آبان پیش از آغاز تظاهرات آغاز شد. بنا بر گزارش پلیس پاریس، نیروهای امنیتی تا ساعت ۱۵ بعد از ظهر ۶۱ نفر را بازداشت و حدود ۱۵۰۰ نفر را کنترل کردند.</p>
      <p>بنا بر دستور پلیس، از صبح شنبه بیش از ۲۰ بزرگراه و بسیاری از ایستگاه‌های مترو در پاریس و بسیاری از مناطق این شهر از جمله شانزه لیزه و اطراف طاق نصرت بر روی تظاهرکنندگان بسته شد.</p>
      <p>جلیقه زردها برخی از فروشگاههای بزرگ مارکهای معروف مانند نایک را اشغال کردند. آنان این فروشگاهها را معابد و نماد جامعه مصرف کننده می‌خوانند.</p>
      <p>نیروهای امنیتی در پاریس، لیون و تولوز به سوی جلیقه زردها گازاشک‌آور پرتاب کردند.</p>
      <p>جلیقه زردها اعلام کرده بودند که در روزهای شنبه و یکشنبه شانزدهم و هفدهم نوامبر بیش از ۲۷۰ تظاهرات و تجمع در یکمین سالگرد آغاز جنبش جلیقه زردها برپا خواهند کرد.</p>
      <p>نخستین تظاهرات جنبش جلیقه زردها در فرانسه در هفدهم نوامبر ۲۰۱۸ برگزار شد.</p>
    </article>
  </body>
</html>