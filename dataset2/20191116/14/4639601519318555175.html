<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/opinions/kyriakos-velopoulos-o-diadoxos-tou-kammenou-sti-loumpen-akrodeksia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T14:38:10+00:00"/>
    <meta property="og:title" content="Κυριάκος Βελόπουλος : O διάδοχος του Καμμένου στη λούμπεν ακροδεξιά"/>
    <meta property="og:description" content="Ο Κυριάκος Βελόπουλος έχει αποφασίσει να καλύψει το κενό που άφησε ο Πάνος Καμμένος στη Βουλή με κάλυψη επιχειρηματιών όπως ο Σαββίδης και ο Κόκκαλης."/>
  </head>
  <body>
    <article>
      <h1>Κυριάκος Βελόπουλος : O διάδοχος του Καμμένου στη λούμπεν ακροδεξιά</h1>
      <h2>Ο Κυριάκος Βελόπουλος έχει αποφασίσει να καλύψει το κενό που άφησε ο Πάνος Καμμένος στη Βουλή με κάλυψη επιχειρηματιών όπως ο Σαββίδης και ο Κόκκαλης.</h2>
      <address><time datetime="2019-11-16T14:38:10+00:00">16 Nov 2019, 14:38</time> by <a rel="author">Χαραλαμπόπουλος Λευτέρης</a></address>
      <p>Φαίνεται ότι δεν μπορούμε να έχουμε ένα κοινοβούλιο χωρίς το απαραίτητο λούμπεν στοιχείο.</p>
      <p>Δηλαδή χωρίς κάποιον πολιτικό ή ολόκληρο κόμμα που να μας θυμίζουν τη λούμπεν πλευρά της ελληνικής κοινωνίας: εκεί όπου συναντιούνται η ακροδεξιά, η συνωμοσιολογία, ο ρατσισμός και η εξυπηρέτηση κάθε λογής συμφερόντων.</p>
      <p>
        <a href="https://www.in.gr/2019/11/16/in-tv/deltio/mandra-sygklonizoun-oi-martyries-ton-katoikon-dyo-xronia-meta/">Μάνδρα : Συγκλονίζουν οι μαρτυρίες των κατοίκων, δύο χρόνια μετά</a>
      </p>
      <p>Στην προηγούμενη Βουλή το ρόλο αυτό είχε αναλάβει ο Πάνος Καμμένος.</p>
      <p>Μόνο που κάποια στιγμή έκλεισε ο κύκλος του, βαρέθηκε ακόμη και το κοινό του τις ατελείωτες κωλοτούμπες του και τον έκαναν στην άκρη, σαν στυμμένη λεμονόκουπα, όσοι τον είχαν χρησιμοποιήσει για διάφορες «ειδικές αποστολές» το προηγούμενο διάστημα.</p>
      <p>Όμως, το κενό που άφησε ο Πάνος Καμμένος δεν έμεινε δυσαναπλήρωτο.</p>
      <p>Ήρθε να το καλύψει επαξίως ο Κυριάκος Βελόπουλος.</p>
      <p>Η παρουσία του στη Βουλή είναι πολύ συγκεκριμένη: Ακροδεξιές θέσεις για όλα τα ζητήματα.</p>
      <p>Άλλοτε αντιπολίτευση αλλά και στήριξη της κυβέρνησης όποτε φέρνει κανένα θέμα που να φαίνεται αρκετά «δεξιό».</p>
      <p>Πολιτικός λόγος στα όρια της θεωρίας συνωμοσίας.</p>
      <p>Και φυσικά επιλεκτικές επιθέσεις σε επιχειρηματίες που μοιάζουν να είναι εντελώς «κατά παραγγελία».</p>
      <p>Με αγαπημένο στόχο τον Βαγγέλη Μαρινάκη.</p>
      <p>Όλα αυτά ένα πράγμα δείχνουν: ότι το βασικό είναι «η δουλίτσα να γίνεται».</p>
      <p>Άλλωστε, την αντίληψή του για την αναγκαία συνέπεια λόγων και πράξεων την είχε δείξει τότε που εν μέσω μνημονίων είχε αποκαλυφθεί ότι αυτός ο φλογερός «πατριώτης», στη ζούλα, έβγαζε τα λεφτά του στο εξωτερικό για να έχει το κεφάλι του ήσυχο.</p>
      <p>Όσο για την αντίληψή του για την πολιτική την είχε δείξει τότε που κατηγορούσε συνδικαλιστές για προβοκάτορες, τότε που είχε επιτεθεί στον Γιάννη Μπουτάρη και βέβαια στον τρόπο που διεκδίκησε να είναι εκ των μεγάλων «μακεδονομάχων».</p>
      <p>Και βέβαια στην τηλεοπτική του παρουσία δεν είχε κανένα πρόβλημα να παραθέτει ανυπόστατες θεωρίες και σκέτα hoaxes.</p>
      <p>Κορυφαία στιγμή του, τότε που υποστήριζε ότι έχει «χειρόγραφες επιστολές του Ιησού», έστω και εάν αναγκάστηκε να μαζευτεί κάπως όταν τον κατήγγειλε η ίδια η Εκκλησία.</p>
      <p>Οι γνωστοί χορηγοί του Καμμένου στο πρόσωπο του ψεκασμένου Βελόπουλου έψαξαν και βρήκαν το νέο πιστόλι εκτόξευσης λάσπης εντός του Κοινοβουλίου.</p>
      <p>Κάποιον με παρόμοιο πολιτικό παρελθόν με του Καμμένου, ο οποίος θα λατρεύει την καλή ζωή, τα σκάφη και τα καζίνο αλλά και να έχει ηθική με μεταβλητό πρόσημο και να μπορεί να μιλάει για δράκους προστατευμένος από τη βουλευτική ασυλία.</p>
      <p>Δείτε που βρήκε τηλεοπτική στέγη. Στο kontra channel που «ανακαινίστηκε» με λεφτά του Κόκκαλη για να πουλάει ολίγον εθνικισμό πασπαλισμένο με πωλήσεις χειρόγραφες του Ιησού.</p>
      <p>Και παρατηρήστε ότι ψεκασμένο ξεστομίζει στη Βουλή αλλά και αλλού, που βρίσκει αμέσως δημοσιογραφική κάλυψη. Στα ΜΜΕ του Σαββίδη.</p>
      <p>Και τώρα αυτός ο τύπος, θεωρεί ότι μπορεί να κάνει παρεμβάσεις στη Βουλή, να στοχοποιεί ανθρώπους, να ζητά από τους υπουργούς να παρέμβουν.</p>
      <p>Αυτό λέει πολλά για αυτόν, για αυτούς που τον στηρίζουν, για αυτούς που τον ανέχονται.</p>
      <p>Η χώρα έχει πολλά προβλήματα.</p>
      <p>Το τελευταίο που της έλειπε είναι μια λούμπεν ακροδεξιά έτοιμη να προσφέρει πολιτικές «εξυπηρετήσεις» σε όποιον τις χρειάζεται.</p>
      <p>Γιατί κάποιες φορές έχει και η πλάκα τα όριά της.</p>
      <p>
        <a href="https://www.tovima.gr/2019/11/17/sports/stefane-ase-ta-oneira-n-aggiksoun-ourano/">Στέφανε, άσε τα όνειρα ν’ αγγίξουν ουρανό!</a>
      </p>
    </article>
  </body>
</html>