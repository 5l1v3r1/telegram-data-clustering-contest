<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547752.html/%DB%8C%D8%AE%D8%A8%D9%86%D8%AF%D8%A7%D9%86-%D8%AF%D8%B1-17-%D8%A7%D8%B3%D8%AA%D8%A7%D9%86--%D8%A8%D8%B1%D9%81-%D9%88-%D8%B3%D8%B1%D9%85%D8%A7%DB%8C-%D8%B2%DB%8C%D8%B1%D8%B5%D9%81%D8%B1-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T14:45:00+00:00"/>
    <meta property="og:title" content="یخبندان در 17 استان/ برف و سرمای زیرصفر در پایتخت ادامه دارد"/>
    <meta property="og:description" content="مدیر مرکز پیش‌بینی و هشدار سازمان هواشناسی با بیان اینکه فردا در ۱۷ استان کمینه دما صفر و زیر صفر درجه خواهد بود، گفت: بیشینه و کمینه دما فردا در تهران به ترتیب چهار و صفر درجه خواهد بود."/>
  </head>
  <body>
    <article>
      <h1>یخبندان در 17 استان/ برف و سرمای زیرصفر در پایتخت ادامه دارد</h1>
      <address>
        <time datetime="2019-11-16T14:45:00+00:00">16 Nov 2019, 14:45</time>
      </address>
      <p>مدیر مرکز پیش‌بینی و هشدار سازمان هواشناسی با بیان اینکه فردا در ۱۷ استان کمینه دما صفر و زیر صفر درجه خواهد بود، گفت: بیشینه و کمینه دما فردا در تهران به ترتیب چهار و صفر درجه خواهد بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ صادق ضیائیان، در تشریح آخرین وضعیت جوی کشور اظهار داشت: امروز در استان‌های اردبیل، تهران، قزوین، زنجان، البرز، سمنان، چهارمحال و بختیاری، کهگیلویه و بویراحمد و سه استان ساحلی خزر، بارش برف و باران را شاهد هستیم. </p>
      <p>وی ادامه داد: امروز همچنین در برخی نقاط خراسان رضوی، خراسان شمالی، بوشهر، خوزستان، هرمزگان، مرکز خلیج فارس، تنگه هرمز و جزایر بارش پراکنده، رگبار و رعد و برق وجود دارد.    مدیر مرکز پیش‌بینی و هشدار سازمان هواشناسی ادامه داد: فردا در استان‌های اردبیل، قزوین، البرز، تهران، گیلان، مازندران، گرگان، لرستان، چهارمحال و بختیاری، کهگیلویه و بویراحمد، یزد و مرکز کشور، بارش برف و باران پیش‌بینی می‌شود.    ضیائیان افزود: فردا همچنین در خوزستان، بوشهر، فارس و شمال و مرکز خلیج فارس رگبار و رعد و برق و وزش باد شدید موقت خواهیم داشت و در ارتفاعات فارس و خوزستان بارش برف پیش‌بینی می‌شود، شدت بارش‌ها فردا در خوزستان، فارس، چهارمحال و بختیاری و کهگیلویه و بویراحمد خواهد بود.   وی اظهار کرد: روزهای دوشنبه و سه‌شنبه در استان‌های اردبیل، گیلان، مازندران و گرگان همچنین جنوب غرب و غرب کشور، مرکز و جنوب کشور و بخش‌هایی از شرق بارش پراکنده خواهیم داشت که در جنوب کشور بارش به صورت رگبار و رعد و برق است.    مدیر مرکز پیش‌بینی و هشدار سازمان هواشناسی  گفت: روز دوشنبه شدت بارش‌ها در استان‌ چهارمحال‌و بختیاری، خوزستان، کهگیلویه و بویراحمد، غرب فارس و مرکز خلیج فارس است.    وی افزود: روز چهارشنبه سامانه بارشی در نیمه شرقی کشور فعال است و در این مناطق برف و باران پیش‌بینی می‌شود و بارش در جنوب شرق به صورت رگبار و رعد و برق است؛ همچنین کاهش دما بین ۷ تا ۱۰ درجه، روز چهارشنبه در شمال شرق و شرق کشور داریم.    مدیر مرکز پیش‌بینی و هشدار سازمان هواشناسی بیان کرد: در سه روز آینده خلیج فارس و دریای عمان مواج است.    وی در تشریح وضعیت جوی پایتخت گفت: آسمان تهران فردا ابری گاهی بارش برف و باران با احتمال مه رقیق پیش‌بینی می‌شود ضمن آنکه فردا شب نیز آسمان تهران نیمه ابری تا ابری در برخی ساعات برفی و بارانی خواهد بود، بیشینه و کمینه دما فردا در تهران ۴ درجه و صفر درجه و روز دوشنبه کمیته دما در تهران منفی یک درجه خواهد بود.    وی اظهار کرد: فردا بندرعباس با بیشینه دمای ۲۹ درجه بالای صفر سردترین مرکز استان و زنجان با کمینه دمای ۶ درجه زیر صفر سردترین مرکز استان خواهد بود، همچنین فردا در ۱۷  استان کمینه دما صفر و زیر صفر درجه خواهد بود.   منبع: فارس</p>
    </article>
  </body>
</html>