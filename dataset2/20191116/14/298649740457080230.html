<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/16/eurotour-zander-lombard-resta-leader-quindicesimo-migliozzi-pn_20191116_00138/"/>
    <meta property="og:site_name" content="Askanews"/>
    <meta property="article:published_time" content="2019-11-16T14:56:47+00:00"/>
    <meta property="og:title" content="Eurotour, Zander Lombard resta leader, Quindicesimo Migliozzi"/>
    <meta property="og:description" content="Roma, 16 nov. (askanews) – Il sudafricano Zander Lombard ha mantenuto con 205 (68 65 72, -11) colpi il comando nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso del Gary Player CC (par 72), a Sun City in Sudafrica. Ha perso sei posizioni Guido […]"/>
  </head>
  <body>
    <article>
      <h1>Eurotour, Zander Lombard resta leader, Quindicesimo Migliozzi</h1>
      <h2>Nel Nedbank Challenge Oosthuizen e Detry a un colpo dalla vetta</h2>
      <address>
        <time datetime="2019-11-16T14:56:47+00:00">16 Nov 2019, 14:56</time>
      </address>
      <figure>
        <img src="http://www.askanews.it/wp-content/uploads/2019/11/20191116_155641_EE3ED235.jpg"/>
      </figure>
      <p>Roma, 16 nov. (askanews) – Il sudafricano Zander Lombard ha mantenuto con 205 (68 65 72, -11) colpi il comando nel Nedbank Golf Challenge, settimo degli otto eventi delle Rolex Series dell’European Tour che si sta svolgendo sul percorso del Gary Player CC (par 72), a Sun City in Sudafrica. Ha perso sei posizioni Guido Migliozzi, 15° con 212 (67 73 72, -4), che comunque è rimasto in buona classifica, mentre è sempre in retrovia Andrea Pavan, 62° con 231 (77 74 80, +15).</p>
      <p>Zander Lombard, 24enne di Pretoria con un titolo sul Sunshine Tour e approdato nel circuito con il successo nella finale della Qualifying School dello scorso anno, ha iniziato molto male con un bogey e un doppio bogey, ma successivamente ha rimediato con quattro birdie, contro un altro bogey, per il 72 (par) che gli è bastato per rimanere al vertice con un colpo di margine sul connazionale Louis Oosthuizen (206, -10), agganciato al secondo posto dal belga Thomas Detry.</p>
      <p>Il trio, che si è dimostrato più tonico dei diretti rivali, sembra destinato a giocarsi il titolo, anche se non sono tagliati fuori l’inglese Oliver Wilson e lo svedese Marcus Kinhult, quarti con 208 (-8), così come il finlandese Mikko Korhonen, l’australiano Jason Scrivener, il danese Joachim B. Hansen, gli inglesi Aaron Ray e Lee Westwood, campione in carica, e l’austriaco Bernd Wiesberger, sesti con 210 (-6). Quest’ultimo, numero uno della Race To Dubai (ordine di merito), tende a consolidare la propria posizione in vista della volata finale della prossima settimana nel DP World Tour (21-24 novembre) che chiude la stagione. Fuori gioco i due inglesi Tommy Fleetwood, 12° con 211 (-5), e Matthew Fitzpatrick, 17° con 213 (-3), il quale con un successo avrebbe potuto superare Wiesberger nella money list. Poco dietro il tedesco Martin Kaymer, 21° con 214 (-2), e nell’anonimato il grande campione sudafricano Ernie Els, 51° con 221 (+5), e l’indiano Shubhankar Sharma, 56° con 222 (+6).</p>
      <p>Piuttosto altalenante l’andatura di Guido Migliozzi con un eagle, tre birdie, un bogey e due doppi bogey per il 72 del par e giro da dimenticare in fretta per Andrea Pavan con due birdie, cinque bogey, un doppio e un triplo bogey per l’80 (+8). Il montepremi è di 7.500.000 dollari.</p>
    </article>
  </body>
</html>