<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D8%A7%D8%AF%D8%B3%D8%AA%D8%A7%D9%86-%DA%A9%D9%84-%D8%A7%DB%8C%D8%B1%D8%A7%D9%86-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D9%84%DB%8C%D9%87-%D8%A7%D9%81%D8%B2%D8%A7%DB%8C%D8%B4-%D8%A8%D9%86%D8%B2%DB%8C%D9%86-%D8%B1%D8%A7-%D8%A8%D9%87-%C2%AB%D8%AE%D8%A7%D8%B1%D8%AC-%D8%A7%D8%B2-%DA%A9%D8%B4%D9%88%D8%B1%C2%BB-%D9%86%D8%B3%D8%A8%D8%AA-%D8%AF%D8%A7%D8%AF-20191116/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-16T14:15:21+00:00"/>
    <meta property="og:title" content="دادستان کل ایران اعتراضات علیه افزایش بنزین را به «خارج از کشور» نسبت داد"/>
    <meta property="og:description" content="به دنبال اعتراضات علیه افزایش شدید و ناگهانی بنزین در ایران، محمدجعفر منتظری، دادستان کل کشور، گفت که که این اعتراضات «ریشه در خارج از کشور» دارد."/>
  </head>
  <body>
    <article>
      <h1>دادستان کل ایران اعتراضات علیه افزایش بنزین را به «خارج از کشور» نسبت داد</h1>
      <address>
        <time datetime="2019-11-16T14:15:21+00:00">16 Nov 2019, 14:15</time>
      </address>
      <p>
        <b>به دنبال اعتراضات علیه افزایش شدید و ناگهانی بنزین در ایران، محمدجعفر منتظری، دادستان کل کشور، گفت که که این اعتراضات «ریشه در خارج از کشور» دارد.</b>
      </p>
      <p>منتظری، روز شنبه در گفت‌وگو با تلویزیون ایران، گفت: «به اخلالگرانی که قطعا ریشه در خارج از کشور دارند، کما اینکه ما در این یکی دوروز شاهد بودیم که جریانات معاند با نظام جمهوری اسلامی از فضای مجازی استفاده کرده و مردم را به خیال خام خودشان می‌خواهند تحریک کنند، اجازه این کار داده نخواهد شد.»</p>
      <p>او ادامه داد: «من تاکید می‌کنم که مردم عزیز ما قطعا خط خودشان را از تعداد اندکی از اخلالگرانی که با راه بندان و یا حمله به برخی از اماکن ضدیت خودشان را با نظام و برنامه‌های مردم انجام می‌دهند، جدا خواهند کرد.»</p>
      <p>دادستان کل کشور هشدار داد: «اینگونه اعمال و رفتاری که موجب اخلال در نظم عمومی می‌شود به موجب قانون جرم است و نیروهای نظامی و دستگاه قضایی وظیفه خود می‌دانند که با افرادی که اخلال در نظم عمومی می‌کنند طبق مقررات قانونی برخورد کنند.»</p>
      <p>در پی افزایش قیمت بنزین، مردم بسیاری از شهرهای این کشور از شامگاه جمعه دست به اعتراض زدند و محمد محمودآبادی، سرپرست فرمانداری سیرجان، از کشته شدن یک نفر در اعتراضات شامگاه جمعه در این شهر خبر داد.</p>
      <p>محمودآبادی، روز شنبه به خبرگزاری دانشجویان ایران ایسنا گفت: «متاسفانه یک نفر در این ماجراها کشته شده اما هنوز دلیل کشته شدن این فرد مشخص نیست که تیر خورده یا خیر و اکنون در پزشکی قانونی شهرستان سیرجان در حال بررسی این موضوع هستیم.»</p>
      <p>همچنین بر اساس گزارش‌ها در شهر بهبهان در استان خوزستان، معترضان یک بانک را به آتش کشیدند.</p>
      <p>خبرگزاری کار ایران، ایلنا نیز خبر داد که ، مردم مریوان و کارگران ساختمانی این شهر، در اعتراض به افزایش قیمت بنزین در خیابان‌های شهر تجمع کردند و خواستار تجدیدنظر جدی مسئولان در مصوبه افزایش قیمت بنزین شدند.</p>
      <p>شیراز، تبریز، شهرکرد، کرمانشاه، تهران و... از دیگر شهرهای ایران هستند که شاهد اعتراضات مردمی بوده‌اند.</p>
    </article>
  </body>
</html>