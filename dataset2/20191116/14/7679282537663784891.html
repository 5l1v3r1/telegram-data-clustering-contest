<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-lahore-high-court-said-that-nawaz-sharif-should-give-written-promise-to-go-abroad-2852691.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T14:08:50+00:00"/>
    <meta property="og:title" content="पाकिस्तान की अदालत ने शरीफ को इलाज के लिये विदेश जाने की अनुमति दी"/>
    <meta property="og:description" content="पाकिस्तान की एक अदालत ने शनिवार को बीमार चल रहे पूर्व प्रधानमंत्री नवाज शरीफ को इलाज के वास्ते चार सप्ताह के लिये विदेश जाने की अनुमति दे दी। साथ ही अदालत ने इमरान खान सरकार को शरीफ का नाम बिना किसी..."/>
  </head>
  <body>
    <article>
      <h1>पाकिस्तान की अदालत ने शरीफ को इलाज के लिये विदेश जाने की अनुमति दी</h1>
      <address><time datetime="2019-11-16T14:08:50+00:00">16 Nov 2019, 14:08</time> by <a rel="author">एजेंसी,लाहौर</a></address>
      <p>पाकिस्तान की एक अदालत ने शनिवार को बीमार चल रहे पूर्व प्रधानमंत्री नवाज शरीफ को इलाज के वास्ते चार सप्ताह के लिये विदेश जाने की अनुमति दे दी। साथ ही अदालत ने इमरान खान सरकार को शरीफ का नाम बिना किसी शर्त के उन लोगों की सूची से हटाने का आदेश दिया, जिनके विदेश जाने पर रोक है।</p>
      <p>लाहौर उच्च न्यायालय ने सरकार को झटका देने वाले अपने आदेश में यह भी कहा कि चिकित्सकों की सिफारिशों के आधार पर विदेश में रहने की अवधि बढ़ाई जा सकती है। शरीफ (69) प्लेटलेट कम होने समेत स्वास्थ्य संबंधी विभिन्न जटिलताओं से जूझ रहे हैं। उनका इलाज फिलहाल लाहौर के पास उनके घर में चल रहा है जहां एक आईसीयू बनाया गया है।</p>
      <p>दूसरी ओर से  पाकिस्तान के प्रधानमंत्री इमरान खान ने कहा है कि वह नवाज शरीफ के खिलाफ कोई शत्रुता नहीं रखते हैं और बीमार पूर्व प्रधानमंत्री की स्वास्थ्य की चिंता राजनीति से ज्यादा महत्वपूर्ण है।</p>
      <p>द एक्सप्रेस ट्रिब्यून के मुताबिक, पाकिस्तान मुस्लिम लीग-नवाज (पीएमएल-एन) के प्रमुख शहबाज शरीफ ने शुक्रवार को चेतावनी दी थी कि अगर उनके भाई को कुछ होता है तो वह इसके लिए प्रधानमंत्री खान को जिम्मेदार ठहराएंगे, क्योंकि उनका प्रशासन नो-फ्लाई लिस्ट से नवाज शरीफ का नाम हटाने में देरी कर रहा है। </p>
    </article>
  </body>
</html>