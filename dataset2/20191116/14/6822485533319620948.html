<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825104.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T14:05:00+00:00"/>
    <meta property="og:title" content="ترافیک سنگین در برخی نقاط پایتخت"/>
    <meta property="og:description" content="به گزارش ایسنا، سردار مهماندار با بیان اینکه از امروز صبح بارش برف شدیدی همزمان با ساعات پیک ترافیک در تهران آغاز شد، اظهار کرد: از همان ساعات ابتدایی بارش برف پلیس و همکاران ما در شهرداری مشغول خدمت‌رسانی به مردم شدند اما بارش برف در برخی مناطق به قدری شدید بود که تلاش ما برای عبور و مرور جوابگو نبود."/>
  </head>
  <body>
    <article>
      <h1>ترافیک سنگین در برخی نقاط پایتخت</h1>
      <address>
        <time datetime="2019-11-16T14:05:00+00:00">16 Nov 2019, 14:05</time>
      </address>
      <p>رییس پلیس راهور تهران ضمن اشاره به ترافیک سنگین در برخی مناطق تهران از شهروندان خواست تا از تردد غیر ضروری در شهر خودداری کنند.</p>
      <p>به گزارش ایسنا، سردار مهماندار با بیان اینکه از امروز صبح بارش برف شدیدی همزمان با ساعات پیک ترافیک در تهران آغاز شد، اظهار کرد: از همان ساعات ابتدایی بارش برف پلیس و همکاران ما در شهرداری مشغول خدمت‌رسانی به مردم شدند اما بارش برف در برخی مناطق به قدری شدید بود که تلاش ما برای عبور و مرور جوابگو نبود.</p>
      <p>وی در گفت‌وگویی که با شبکه خبر داشت، ادامه داد: در حال حاضر ترافیک سنگینی از میدان ونک تا تجریش، جنوب به شمال شریعتی از پل قیطریه تا میدان قدس و جنوب به شمال بزرگراه چمران مشاهده می‌شود. همچنین خیابان کامرانیه و خیابان باهنر در حال حاضر غیر قابل تردد هستند.</p>
      <p>رییس پلیس راهور تهران با تاکید بر اینکه شهروندان از تردد غیر ضروری در شهر خودداری کنند، گفت: رانندگان حتما زنجیرچرخ همراه داشته باشند.</p>
      <p>همچنین عطایی - مدیرکل خدمات شهری شهردار تهران - نیز اظهار کرد: برف جزو بدیهیات شهری است و ما نیز در این‌باره غافلگیر نشدیم. در حال حاضر در مخزن‌های زرد رنگ شهری کیسه‌های شن قرار داده شده است تا شهروندان بتوانند از آن استفاده کنند.</p>
    </article>
  </body>
</html>