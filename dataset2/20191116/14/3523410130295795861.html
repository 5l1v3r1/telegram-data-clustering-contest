<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640328/%D8%B7%D8%B1%D8%AD-%D9%88%DB%8C%DA%98%D9%87-%D8%A8%D8%A7%D8%B2%D8%B1%D8%B3%DB%8C-%D8%A8%D8%A7%D8%B2%D8%A7%D8%B1-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-16T14:54:00+00:00"/>
    <meta property="og:title" content="طرح ویژه بازرسی بازار آغاز شد"/>
    <meta property="og:description" content="رییس اتاق اصناف تهران از آغاز طرح ویژه بازرسی و نظارت بر بازار از امروز، برای جلوگیری از هرگونه گران‌فروشی کالا خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640328/%D8%B7%D8%B1%D8%AD-%D9%88%DB%8C%DA%98%D9%87-%D8%A8%D8%A7%D8%B2%D8%B1%D8%B3%DB%8C-%D8%A8%D8%A7%D8%B2%D8%A7%D8%B1-%D8%A2%D8%BA%D8%A7%D8%B2-%D8%B4%D8%AF">طرح ویژه بازرسی بازار آغاز شد</a>
      </h1>
      <h2>رییس اتاق اصناف تهران از آغاز طرح ویژه بازرسی و نظارت بر بازار از امروز، برای جلوگیری از هرگونه گران‌فروشی کالا خبر داد.</h2>
      <address><time datetime="2019-11-16T14:54:00+00:00">16 Nov 2019, 14:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، قاسم نوده فراهانی اظهار کرد: همانگونه که همه اطلاع دارند <b>قیمت گازوئیل</b> هیچگونه افزایشی نداشته بنابراین <b>هزینه‌های حمل و نقل کالا</b> تغییری نخواهد داشت.</p>
      <p>وی ادامه داد: البته همان طور که دیروز هم در جلسه فوق‌العاده ستاد تنظیم بازار اعلام کردیم، انتقال بار از باراندازها به واحدهای صنفی در مواردی توسط وانت‌بارها صورت می‌گیرد که در این زمینه هم به وانت‌بارها سهمیه بنزین اختصاص یافته است.</p>
      <p>رییس اتاق اصناف تهران با بیان اینکه بنابراین افزایش نرخ بنزین نباید تاثیری بر قیمت کالاها داشته باشد، خاطرنشان کرد: در این زمینه از امروز طرح ویژه بازرسی و نظارت اتاق اصناف برای نظارت بر بازار آغاز شد.</p>
      <p>وی ادامه داد: از فردا نیز گشت‌های مشترک سه‌جانبه بازرسان سازمان‌ صنعت، معدن و تجارت، اتاق اصناف و سازمان تعزیرات حکومتی آغاز می‌شود.</p>
      <p>نوده فراهانی با بیان اینکه بنابراین عده‌ای نباید به این فکر کنند که از فضا سوءاستفاده و سوداگری کنند به عنوان اینکه بنزین گران شده است، تصریح کرد: در این زمینه با هر واحد صنفی که کالا را گران بفروشد برخورد خواهد شد.</p>
      <p>وی خاطرنشان کرد: به واحدهای صنفی تاکید می‌کنیم که کالا را با فاکتور رسمی خریداری کرده و با سود قانونی بفروشند تا دچار مشکل گران‌فروشی و برخوردهای قانونی نشوند.</p>
    </article>
  </body>
</html>