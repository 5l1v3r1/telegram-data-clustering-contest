<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_pid-chas-kontaktiv-poroshenka-z-ssa-pitannya-burismi-i-bajdena-ne-zachipalisya-elisyeyev/938490"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T18:15:00+00:00"/>
    <meta property="og:title" content="&quot;Під час контактів Порошенка з США питання &quot;Бурісми&quot; і Байдена не зачіпалися&quot; - Єлісєєв"/>
    <meta property="og:description" content="Колишній заступник Адміністрації президента Порошенка із зовнішньополітичних питань Костянтин Єлісєєв заявив, що п'ятий президент України Петро Порошенко, та президент США Дональд Трамп не обговорювали питання &quot;Бурісми&quot;. &quot;Дійсно, це зараз на слуху. Можливо, я вас розчарую, але скажу ..."/>
  </head>
  <body>
    <article>
      <h1>"Під час контактів Порошенка з США питання "Бурісми" і Байдена не зачіпалися" - Єлісєєв</h1>
      <address><time datetime="2019-11-16T18:15:00+00:00">16 Nov 2019, 18:15</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938490_w_300.jpg?v=0"/>
        <figcaption>Фото: "Сегодня"</figcaption>
      </figure>
      <p>Колишній заступник Адміністрації президента Порошенка із зовнішньополітичних питань Костянтин Єлісєєв заявив, що п'ятий президент України Петро Порошенко, та президент США Дональд Трамп не обговорювали питання "Бурісми".</p>
      <p>"Дійсно, це зараз на слуху. Можливо, я вас розчарую, але скажу однозначно, що ніхто не звертався з цього питання. Більше того, я брав участь у багатьох заходах щодо лінії Україна-США, в тому числі і найвищого рівня. Були і телефонні розмови президента Порошенка з президентом Трампом, і віце-президентом Байденом, коли він ще був віце-президентом. І, повірте мені, слово "Бурісма" або ім'я сина Байдена ніколи не порушувалося. В тому числі, ще раз підкреслюю, під час телефонних і будь-яких контактів з віце-президентом Байденом. Мені на пам'ять приходять лише різні спекуляції в пресі. Але, ще раз підкреслю, під час безпосередніх контактів президента Порошенка з керівництвом США такі питання не порушувалися", - сказав він у інтерв'ю "<a href="https://www.segodnya.ua/ukraine/intervyu-s-konstantinom-eliseevym-vo-vremya-kontaktov-poroshenko-s-rukovodstvom-ssha-voprosy-burismy-i-baydena-ne-zatragivalis-1360716.html">Сегодня</a>".</p>
      <p>У Єлісєєва спитали, чи не відчували негативне ставлення Трампа до України, про яке у своїх свідченнях сказав Курт Волкер.</p>
      <p>"Я вважаю, що, особливо у 2016-2018 роках, був період продуктивних і конструктивних, якщо не сказати більше, відносин між Україною і США. Це був майже "золотий вік". Повірте мені, нам тоді вдалося не лише забезпечити зростання майже на 60 відсотків товарообігу і підписати низку важливих мільярдних контрактів, вигідних для України і США, але й зміцнити довіру, посилити двопартійну підтримку у США. Підсумком стало зокрема отримання Україною оборонної летальної зброї. Це те питання, над яким ми працювали з початку російської агресії. І давайте нагадаємо, що саме США відігравали в цей період роль двигуна в посиленні санкцій проти Росії. І не просто косметичних, а потужних секторальних санкцій. США слугували прикладом для інших міжнародних партнерів, передусім для країн ЄС. Саме американська сторона запровадила санкції після збройної агресії в Азові і Керчі. Хотів би нагадати, що саме американська сторона і зараз виступає за запровадження санкцій в контексті побудови "Північного потоку-2". Тобто, це був дуже непростий, але дійсно плідний і результативний період", - відповів Єлісєєв.</p>
    </article>
  </body>
</html>