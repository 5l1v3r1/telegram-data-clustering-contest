<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/35ae4cad5edbc86d/adolescentul-de-16-ani-care-si-a-ucis-doi-colegi-de-la-liceul-din-california-a-murit-noi-detalii-despre-caz.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-16T18:00:04+00:00"/>
    <meta property="og:title" content="Adolescentul de 16 ani care și-a ucis doi colegi de la liceul din California a murit: Noi detalii despre caz"/>
    <meta property="og:description" content="Elevul care a deschis focul la liceul Saugus din Santa Clarita, California, și s-a împușcat imediat după atac, a murit vineri după-amiaza la spitalul în care era internat, au transmis autoritățile, scrie CNN."/>
  </head>
  <body>
    <article>
      <h1>Adolescentul de 16 ani care și-a ucis doi colegi de la liceul din California a murit: Noi detalii despre caz</h1>
      <address><time datetime="2019-11-16T18:00:04+00:00">16 Nov 2019, 18:00</time> by <a rel="author">Jurnal.md</a></address>
      <p>
        <b>Elevul care a deschis focul la liceul Saugus din Santa Clarita, California, și s-a împușcat imediat după atac, a murit vineri după-amiaza la spitalul în care era internat, au transmis autoritățile, scrie CNN.</b>
      </p>
      <p>Nathaniel Berhow, 16 ani, a fost identificat ca principalul suspect al atacului care a avut loc joi, la liceul din California. Motivul pentru atacul comis rămâne deocamdată un mister. „Nu există nimic care să iasă în evidență (în legătură cu suspectul). El nu era singuratic. Nu era inadaptat social. Era implicat în activitățile studenților.</p>
      <p>Era un student atlet”, a declarat pentru CNN şeful poliţiei din Los Angeles, Alex Villanueva. Faptele adolescentului sunt inexplicabile pentru toți oamenii care îl cunoșteau. Investigatorii investighează acum trecutul lui Nathaniel și verifică conturile băiatului de social media. Nathaniel Berhow locuia cu mama lui.</p>
      <p>Tatăl adolescentului a murit din cauze naturale în anul 2017. Șeful poliției mai spune că, deocamdată, pare să nu existe nicio conexiune între atacator și victime, alta decât că erau toți elevi la același liceu. „Nu a urmărit pe nimeni. Victimele par să fi fost doar oamenii de lângă el, disponibili în acel moment”, a mai afirmat Alex Villanueva.</p>
      <p>Autoritățile spun că joi, înainte cu puțin timp să înceapă școala, adolescentul a intrat în campus și a scos din rucsac un pistol de calibru 45. A început să tragă în oamenii de lângă el, apoi s-a împușcat în cap. Totul a durat 16 secunde. Doi elevi, Grace Anne Muehlberger, 15 ani, și Dominic Blackwell, 14 ani, au murit la spital din cauza rănilor suferite. Alți trei elevi au fost răniți, dar medicii au transmis că este de așteptat ca ei să supraviețuiască.</p>
    </article>
  </body>
</html>