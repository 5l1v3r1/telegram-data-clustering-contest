<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/8mV22x/hovland-var-blant-favorittene-til-aa-vinne-turneringen-naa-kan-han-ryke-ut-tidlig"/>
    <meta property="og:site_name" content="Aftenbladet"/>
    <meta property="article:published_time" content="2019-11-16T18:26:20+00:00"/>
    <meta property="og:title" content="Hovland var blant favorittene til å vinne turneringen. Nå kan han ryke ut tidlig."/>
    <meta property="og:description" content="De to norske golfproffene Viktor Hovland og Kristoffer Ventura må trolig reise tomhendt hjem fra Mexico. Begge ligger dårlig an til å klare cuten."/>
  </head>
  <body>
    <article>
      <h1>Hovland var blant favorittene til å vinne turneringen. Nå kan han ryke ut tidlig.</h1>
      <h2>De to norske golfproffene Viktor Hovland og Kristoffer Ventura må trolig reise tomhendt hjem fra Mexico. Begge ligger dårlig an til å klare cuten.</h2>
      <address><time datetime="2019-11-16T18:26:20+00:00">16 Nov 2019, 18:26</time> by <a rel="author">NTB</a></address>
      <p>Før den andre runden av årets nest siste PGA-turnering Mayakoba Golf Classic lå nordmennene på henholdsvis 31.- og 44.-plass. Men på lørdagens runde gikk det meste imot unggutta som til slutt uten for cuten som var ett slag under par da de gikk i klubbhuset.</p>
      <p>Hovland gikk ut på banens ni siste hull på sin runde og fikk en god start med birdie på hull 13. Men deretter gikk det meste på tverke for 22-åringen fra Oslo.</p>
      <p>Dobbel bogey på hull 16 og hull 2, samt bogey på hull 1, satte ham i en vanskelig situasjon før de sju siste hullene. På hull 5 og 7 startet snuoperasjonen, men en bogey på hull 8 gjorde at han var avhengig av birdie på det siste hullet. Det ble med par og Hovland endte tre over par på dagen og på par totalt.</p>
      <aside>
        <a href="https://www.aftenbladet.no/article/sa-RRXWA8.html">Derfor meldte Carlsen seg ut av sjakkforbundet: – Et prinsipielt valg</a>
      </aside>
      <p>Dermed ser det ut til at Hovland misser cuten for første gang siden januar, og for første gang på PGA-touren.</p>
      <p>Hovland var på forhånd regnet som en av favorittene til å vinne turneringen han i fjor nettopp misset cuten med ett slag i som amatørspiller.</p>
      <p>Bedre gikk det ikke for Ventura som med bogey og dobbel bogey på sine første ni hull var avhengig av å gå de ni siste hullene to under par for videre deltagelse. Det klarte han ikke, og endte opp tre slag over på dagen og på ett slag over par totalt.</p>
      <p>Med lørdagens resultat har Ventura klart cuten i tre av seks PGA-turneringer siden han ble proff.</p>
      <p>Amerikaneren Harris English ledet turneringen med 13 slag under par da de to nordmennene var ferdigspilt, ett slag foran australske Danny Lee som nettopp hadde startet på sin runde.</p>
    </article>
  </body>
</html>