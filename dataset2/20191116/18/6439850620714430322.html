<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461168/%E0%A6%89%E0%A6%B2%E0%A7%8D%E0%A6%B2%E0%A6%BE%E0%A6%AA%E0%A6%BE%E0%A7%9C%E0%A6%BE%E0%A6%B0-%E0%A6%B0%E0%A7%87%E0%A6%B2-%E0%A6%A6%E0%A7%81%E0%A6%B0%E0%A7%8D%E0%A6%98%E0%A6%9F%E0%A6%A8%E0%A6%BE-%E0%A6%A8%E0%A6%BE%E0%A6%B6%E0%A6%95%E0%A6%A4%E0%A6%BE-%E0%A6%95%E0%A6%BF-%E0%A6%A8%E0%A6%BE-%E0%A6%96%E0%A6%A4%E0%A6%BF%E0%A7%9F%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-16T18:12:00+00:00"/>
    <meta property="og:title" content="উল্লাপাড়ার রেল দুর্ঘটনা নাশকতা কি না খতিয়ে দেখা হচ্ছে ॥ রেলপথ মন্ত্রী"/>
    <meta property="og:description" content="স্টাফ রিপোর্টার, পঞ্চগড় ॥ রেলমন্ত্রী নূরুল ইসলাম সুজন বলেছেন, সাম্প্রতিক রেল দুর্ঘটনা ও রেলের বগিতে অগ্নিকান্ড নাশকতা কি না, খতিয়ে দেখা হচ্ছে। ষড়যন্ত্রকারীরা এখনো থেমে নেই। এসব দুর্ঘটনা তাদের ষড়যন্ত্রেরই অংশ হতে পারে। আজ শনিবার বিকেলে পঞ্চগড় সরকারি অডিটোরিয়াম চত্বরে চার দিনব্যাপি আয়কর মেলার উদ্বোধনী ..."/>
  </head>
  <body>
    <article>
      <h1>উল্লাপাড়ার রেল দুর্ঘটনা নাশকতা কি না খতিয়ে দেখা হচ্ছে ॥ রেলপথ মন্ত্রী</h1>
      <address>
        <time datetime="2019-11-16T18:12:00+00:00">16 Nov 2019, 18:12</time>
      </address>
      <figure>
        <img src="http://www.dailyjanakantha.com/files/201911/1573931522_45.jpg"/>
      </figure>
      <p>স্টাফ রিপোর্টার, পঞ্চগড় ॥ রেলমন্ত্রী নূরুল ইসলাম সুজন বলেছেন, সাম্প্রতিক রেল দুর্ঘটনা ও রেলের বগিতে অগ্নিকান্ড নাশকতা কি না, খতিয়ে দেখা হচ্ছে। ষড়যন্ত্রকারীরা এখনো থেমে নেই। এসব দুর্ঘটনা তাদের ষড়যন্ত্রেরই অংশ হতে পারে। আজ শনিবার বিকেলে পঞ্চগড় সরকারি অডিটোরিয়াম চত্বরে চার দিনব্যাপি আয়কর মেলার উদ্বোধনী অনুষ্ঠানে তিনি এসব কথা বলেন। রংপুর কর অঞ্চলের কর কমিশনার আব্দুল লতিফের সভাপতিত্বে অনুষ্ঠিত উদ্বোধনী অনুষ্ঠানে রেলমন্ত্রী সুজন বলেন, ২০১৪ সালে হরতালের নামে দেশের সম্পদ পুড়িয়ে নষ্ট করা হয়েছে। বাস ও ট্রেনে আগুন দেয়া হয়েছে। সিরাজগঞ্জের উল্লাপাড়ায় ট্রেন দুর্ঘটনাতেও আমরা সে ধরণের আলামত পাচ্ছি। ওই এলাকায় এর আগে বনলতা এক্সপ্রেসে ঢিল মারা হয়। এতে দু’জন নিহত হন। এছাড়াও ওই স্থানে রংপুর এক্সপ্রেসেও নাশকতার চেষ্টার ঘটনা ঘটেছে বলে আমরা ধারণা করছি। কারণ এটি সন্ত্রাসী ও নাশকতামূলক কর্মকাণ্ড। সেখানে কিছু লোক রেললাইনের কাজ করছিল। তাদের আমরা গ্রেপ্তার করেছি। আশাকরি তাদেরকে জিজ্ঞাসাবাদের মাধ্যমে পুলিশ প্রশাসন রেল দুর্ঘটনার সঠিক তথ্য উদঘাটন করতে পারবে।</p>
      <p>পঞ্চগড় সহকারি কর কমিশনারের কার্যালয় কর্তৃক আয়োজিত মেলার উদ্বোধনী অনুষ্ঠানে পঞ্চগড়-১ আসনের সংসদ সদস্য মজাহারুল হক প্রধান, পুলিশ সুপার মোহাম্মদ ইউসুফ আলী, জেলা পরিষদ চেয়ারম্যান আনোয়ার সাদাত সম্রাট, পঞ্চগড় চেম্বার সভাপতি আব্দুল হান্নান শেখ, সহকারি কর কমিশনার আফরোজা বেগম বক্তব্য রাখেন। এতে জেলার বিভিন্ন পর্যায়ের ব্যবসায়ী নেতাসহ স্থানীয় করদাতারা উপস্থিত ছিলেন। পরে মন্ত্রী মেলা প্রাঙ্গনে অবস্থিত বিভিন্ন স্টল ঘুরে দেখেন।</p>
    </article>
  </body>
</html>