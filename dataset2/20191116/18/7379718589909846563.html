<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://it.euronews.com/2019/11/16/repubblica-ceca-in-piazza-contro-babis-nell-anniversario-della-rivoluzione-di-velluto"/>
    <meta property="og:site_name" content="euronews"/>
    <meta property="article:published_time" content="2019-11-16T18:13:18+00:00"/>
    <meta property="og:title" content="Praga: più di 200mila in piazza per chiedere le dimissioni di Babis"/>
    <meta property="og:description" content="Il premier e imprenditore ceco è coinvolto in una serie di indagini su presunte frodi e in un braccio di ferro con Bruxelles, che lo accusa di conflitto di interessi"/>
  </head>
  <body>
    <article>
      <h1>Praga: più di 200mila in piazza per chiedere le dimissioni di Babis</h1>
      <address><time datetime="2019-11-16T18:13:18+00:00">16 Nov 2019, 18:13</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/30/43/40/773x435_cmsv2_19928766-c920-51a3-9a46-7c13cf7710b3-4304340.jpg"/>
      </figure>
      <p>Più di 200mila persone hanno invaso il centro di Praga per chiedere le <b>dimissioni del primo ministro ceco Andrej Babis</b> nel <a href="https://it.euronews.com/2019/11/15/trent-anni-dalla-rivoluzione-di-velluto-che-portarono-alla-democrazia">30esimo anniversario della Rivoluzione di Velluto</a>, il processo politico che nell'autunno del 1989 portò alla caduta del regime comunista nell'allora Cecoslovacchia.</p>
      <p>Coinvolto in una serie di indagini su presunte frodi, Babis - che ha sempre negato ogni accusa - è impegnato anche in un braccio di ferro con l'Unione europea per un <b>possibile caso di conflitto di interessi legato alla Agrofert</b>, la holding a cui fanno capo le aziende del suo impero, che spazia dal settore chimico a quello agricolo fino al mondo dei media.</p>
      <p>Bruxelles ha chiesto la restituzione della quota di sovvenzioni all'agricoltura assegnate ad Agrofert a partire dal febbraio 2017, quando in Repubblica ceca entrarono in vigore le modifiche alla legge sul conflitto d'interessi e Babis affidò Agrofert a un trust.</p>
      <p>Lo scorso giugno <a href="https://it.euronews.com/2019/06/23/repubblica-ceca-una-marea-umana-contro-il-premier-babis">erano state 250mila le persone scese in strada nella capitale ceca</a> per chiedere le dimissioni del premier, la manifestazione più grande dai tempi della Rivoluzione di velluto.</p>
    </article>
  </body>
</html>