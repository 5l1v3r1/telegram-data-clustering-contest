<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/prezentuvaly_sotsialnu_reklamu_do_dnya_pamyati_zhertv_golodomoru_330882.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-16T18:03:00+00:00"/>
    <meta property="og:title" content="Презентували соціальну рекламу до Дня пам’яті жертв Голодомору"/>
    <meta property="og:description" content="Загальнонаціональну традицію ставити запалену свічку у вікні своїх осель на знак вшанування виморених голодною смертю ініціював відомий історик, політолог, дослідник Голодомору Джеймс Мейс. Про це інформує прес-служба УІНП."/>
  </head>
  <body>
    <article>
      <h1>Презентували соціальну рекламу до Дня пам’яті жертв Голодомору</h1>
      <h2>Загальнонаціональну традицію ставити запалену свічку у вікні своїх осель на знак вшанування виморених голодною смертю ініціював відомий історик, політолог, дослідник Голодомору Джеймс Мейс. Про це інформує прес-служба УІНП.</h2>
      <address>
        <time datetime="2019-11-16T18:03:00+00:00">16 Nov 2019, 18:03</time>
      </address>
      <figure>
        <img src="https://galinfo.com.ua/media/gallery/intxt/q/o/qof1573821801she.jpeg"/>
      </figure>
      <p><i>«Я ж хочу запропонувати лише акт національної пам’яті, доступний кожному: визначити час, коли кожен член цієї нації, де майже кожна родина втратила когось із близьких, запалить у своєму вікні свічку в пам’ять про померлих», </i>– писав <b>Джеймс Мейс.</b></p>
      <p>Головною ідеєю соціальної реклами Українського інституту національної пам’яті є заклик до кожного українця запалити свічку.</p>
      <blockquote><i>«Свічка, що мерехтить у вікні», запалена о 16:00 наприкінці листопада кожного року </i>– <i>це традиція важлива не лише для пам'яті про Голодомор. Вона єднає нас, творить націю і робить сильнішими»,</i> – говорить Перший заступник Голови Українського інституту національної пам’яті <b>Аліна Шпак</b>.</blockquote>
      <figure>
        <img src="https://uinp.gov.ua/storage/app/public/uploads/2019-11-15/14/COv1573821819IaT.jpeg"/>
      </figure>
      <p>Нагадуємо, 23 листопада у День пам’яті жертв голодоморів на території Національного музею Голодомору-геноциду пройдуть жалобні заходи.</p>
      <p>
        <i>
          <b>Запрошуємо усіх доєднатися та спільно вшанувати пам’ять вбитих голодом. </b>
        </i>
      </p>
      <p>Початок заходів о 15:00.</p>
      <p>Національний музей Голодомору-геноциду (вулиця Лаврська, 3).</p>
      <p>Вхід вільний.</p>
      <p>Участь у заході візьмуть: Президент України, вищі посадові особи держави, очільники українських церков, представники дипломатичного корпусу, громадськість.</p>
      <p>О 16:00 відбудеться загальнонаціональна хвилина мовчання, після якої розпочнеться Акція «Запали свічку пам’яті!». Українці вдома та по всьому світу запалюватимуть свічки пам'яті у себе на вікнах чи біля меморіалів Голодомору.</p>
      <p>Пам’ятні заходи пройдуть також по всій країні.</p>
      <p>Український інститут національної пам’яті закликає медіа розмістити символ пам'яті – свічку або знак Голодомору – в ефірах, на сайтах та на шпальтах видань.</p>
    </article>
  </body>
</html>