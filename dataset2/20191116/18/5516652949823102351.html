<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425914/h-kyra-ths-rw-empneei-thn-istoria-toy-biblioy-kleiw-kai-despoina"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T18:20:01+00:00"/>
    <meta property="og:title" content="Η «Κυρά της Ρω» εμπνέει την ιστορία του βιβλίου «Κλειώ και Δέσποινα»"/>
    <meta property="og:description" content="Της"/>
  </head>
  <body>
    <article>
      <h1>Η «Κυρά της Ρω» εμπνέει την ιστορία του βιβλίου «Κλειώ και Δέσποινα»</h1>
      <address>
        <time datetime="2019-11-16T18:20:01+00:00">16 Nov 2019, 18:20</time>
      </address>
      <p>
        <b>Της<br/>Ίριδος Παπαθανασίου<br/><br/>στο neokosmos.com</b>
      </p>
      <p>
        <b>Η Δέσποινα Αχλαδιώτη, γνωστή ως Κυρά της Ρω, είναι η εθνική ηρωίδα που ενέπνευσε τους συγγραφείς Μισέλ Κιοσόγλου και Φιλίππα Ατζέμη, όταν έγραψαν το νέο βιβλίο τους «Κλειώ και Δέσποινα», το δεύτερο της σειράς «Ιστορίες από τη Μεγίστη Καστελόριζο».</b>
      </p>
      <p>Η Κυρά της Ρω, γεννήθηκε στο Καστελόριζο το 1890 όταν το νησί ήταν ακόμα υπό την κατοχή της Οθωμανικής Αυτοκρατορίας. Το νησί ακόμα και το 1927 δεν ήταν ανεξάρτητο, καθώς ήταν υπό τον έλεγχο της Ιταλίας με την ιταλική σημαία να κυματίζει παντού. Γι’ αυτό και επέλεξαν τότε, μαζί με τον σύζυγό της Κώστα Αχλαδιώτη, να πάνε να ζήσουν ελεύθεροι σε ένα ακατοίκητο νησί κοντά στο Καστελόριζο, τη Ρω. Εκεί, από το 1943 και μέχρι τον θάνατό της, ύψωνε κάθε πρωί την ελληνική σημαία, συμβάλλοντας έτσι στην ανάδειξη των ελληνικών κυριαρχικών δικαιωμάτων στη νησίδα αυτή.</p>
      <p>Κατά τον Β’ Παγκόσμιο Πόλεμο προσέφερε αξιόλογες υπηρεσίες στις συμμαχικές δυνάμεις και στον αγώνα κατά της Ιταλογερμανικής κατοχής. «Για τον πατριωτισμό και το θάρρος της» βραβεύτηκε από την Ακαδημία Αθηνών το 1975, ενώ προς τιμήν της, τα ΕΛΤΑ εξέδωσαν γραμματόσημο με την προσωπογραφία της το 1983, ένα χρόνο μετά τον θάνατό της.</p>
      <p>«Είναι πολύ σημαντικό να προωθούμε το Καστελόριζο ως νησί της Ελλάδας» ισχυρίζεται η συγγραφέας Φιλίππα Ατζέμη, «ιδίως αυτή την εποχή που ξεκινάνε πάλι οι διεκδικήσεις στην περιοχή με την ανακάλυψη του φυσικού αερίου τόσο κοντά στα παράλιά μας. Επίσης θέλουμε μέσα από τα βιβλία μας να αναδείξουμε την ιστορία του Καστελόριζου και να προβάλλουμε τις αξίες της νέας γενιάς Καστελοριζίων».</p>
      <p>Την εικονογράφηση του βιβλίου «Κλειώ και Μελπομένη» κάνει η χαρισματική Βανέσσα Γκουβία.</p>
      <p>Το παιδικό βιβλίο «Κλειώ και Δέσποινα» θα παρουσιαστεί σήμερα Σάββατο, 16/11, στις 8 μ.μ., στην αίθουσα του συλλόγου Καστελοριζίων Μελβούρνης (250 Dorcas Street, South Melbourne).</p>
      <p>Στον ίδιο χώρο, αύριο Κυριακή 17/11, στις 2 μ.μ., θα πραγματοποιηθεί ειδική εκδήλωση για τα παιδιά, όπου θα παρουσιαστεί η ιστορία σε κουκλοθέατρο.</p>
    </article>
  </body>
</html>