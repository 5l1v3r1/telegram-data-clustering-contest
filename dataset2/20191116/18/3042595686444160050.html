<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/frykter-issmelting-kan-gi-virusbombe/71818352"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T18:50:57+00:00"/>
    <meta property="og:title" content="Frykter issmelting kan gi virusbombe"/>
    <meta property="og:description" content="I Atlanterhavet førte spredningen til massedød. Nå kan viruset spre seg i Stillehavet som følge av issmeltingen i Arktis, ifølge ny studie."/>
  </head>
  <body>
    <article>
      <h1>Frykter issmelting kan gi virusbombe</h1>
      <h2>I Atlanterhavet førte spredningen til massedød. Nå kan viruset spre seg i Stillehavet som følge av issmeltingen i Arktis, ifølge ny studie.</h2>
      <address><time datetime="2019-11-16T18:50:57+00:00">16 Nov 2019, 18:50</time> by <a rel="author">Jesper Nordahl Finsveen</a></address>
      <p>Hos noen arter kan viruset ligge latent. Hos andre arter kan det såkalte PDV-viruset bety en sikker død.</p>
      <p>Nå mener et internasjonalt team av forskere blant annet tilknyttet One Health Institute ved Davis universitet i USA at de har oppdaget en potensiell viruskorridor som går fra Atlanterhavet og til nordlige deler av Stillehavet.</p>
      <p>Issmelting får skylda for å åpne den potensielt dødelige korridoren, som i verste fall kan spre PDV-viruset til arter i Stillehavet som trolig aldri er blitt utsatt for viruset tidligere.</p>
      <p>Det skriver forskerne i en ny studie <a href="https://www.nature.com/articles/s41598-019-51699-4#Sec10">publisert i Nature Scientific Reports.</a></p>
      <h3>Skrekksecanerioet</h3>
      <p>Studien skisserer et potensielt scenario, men det er knyttet stor usikkerhet konsekvensene. Nettopp derfor har studien blitt gjenstand for mye oppmerksomhet internasjonalt.</p>
      <p>PDV-viruset har tidligere forårsaket massedød i Atlanterhavet, forteller Martin Biuw, seniorforsker ved Havforskningsinstituttet og ekspert på sjøpattedyr.</p>
      <p>- I Atlanterhavet har steinkobben vært mest utsatt for viruset og hatt ekstremt store utslag. I 1988 døde store deler av populasjonen i Storbritannia, langs kysten av Nordsjøen, Skagerrak og Kattegat som følge av PDV-viruset, sier Biuw til Dagbladet.</p>
      <figure>
        <img src="https://dbstatic.no/71820686.jpg?imageId=71820686&amp;width=1024&amp;height=615"/>
        <figcaption><b>STEINKOBBER:</b> Steinkobben er særlig utsatt for PDV-viruset. Foto: NTB Scanpix Vis mer</figcaption>
      </figure>
      <p>Han forteller at det også finnes steinkobbe i Stillehavet.</p>
      <p>- Det første man er urolig for er at disse kan få problemer med en smitte de ikke har vært utsatt for tidligere. Hva konsekvensene vil være for andre arter, vet man ikke med sikkerhet, sier seniorforskeren.</p>
      <h3>Smittebærere</h3>
      <p>Studien har påvist at PDV-viruset har spredt seg til nordlige deler av Stillehavet, men har så langt ikke gitt utslag i massedødelighet.</p>
      <p>- Den viser et potensial for spredning, og at potensialet øker i takt med issmeltingen, sier Biuw om forskernes funn.</p>
      <p>Skrekkscenarioet er spredningsveier fra Atlanterhavet til Stillehavet gjennom et Arktis som stadig åpner seg på grunn av issmelting.</p>
      <p>- Det kan igjen føre til økt smitte via flere arter som overlapper hverandre i de mellomliggende områdene, enten nord for Russland eller nord for Nord-Amerika, sier Biuw.</p>
      <p>I praksis vil da for eksempel gråselen fungere som et bindeledd mellom artene i Arktis og artene lenger sørover i Stillehavet.</p>
      <figure>
        <img src="https://dbstatic.no/71820688.jpg?imageId=71820688&amp;width=1024&amp;height=615"/>
        <figcaption><b>HAVERT:</b> Kan bære PDV-viruset latent, men blir ikke syk av det. Foto: NTB Scanpix Vis mer</figcaption>
      </figure>
      <h3>Luftveier</h3>
      <p>PDV står for Phocine distemper virus, og ble først identifisert hos europeisk sel langs kystlinjene, <a href="https://edition.cnn.com/2019/11/11/us/climate-change-deadly-virus-trnd/index.html?utm_source=twCNN&amp;utm_content=2019-11-12T08%3A17%3A44&amp;utm_medium=social&amp;utm_term=link">ifølge CNN, som også har omtalt studien</a>.</p>
      <p>Det smitter via luftveiene gjennom kontakt, men infiserer ikke mennesker, skriver CNN.</p>
      <p>Det er også påvist at viruset har spredt seg fra art til art. I Alaska i 2004 ble viruset nemlig påvist hos sjøotere.</p>
      <p>Forskerne beskriver det som overraskende at viruset hadde «hoppet» til en annen har i et annet hav, og det var det som førte til at de undersøkte hypotesen om at issmeltingen kan ha hatt en finger med i spillet, skriver CNN.</p>
      <p>For å kartlegge omfanget av virusspredningen tok forskerne blod- og neseprøver fra over 2500 sel, sjøløver og sjøotere mellom og Alaska og Russland. Prøvetakingen har funnet sted over mange år</p>
      <p>Det ble påvist at forekomsten av PDV-viruset var på sitt høyeste etter lave nivåer av is.</p>
      <h3>Sammenheng</h3>
      <p>Erfaringene man har fra Atlanterhavet viser at utbrudd av PDV-virus skjer omtrent hvert femtende år.</p>
      <p>- Årlige tellinger av steinkobbe i Nordsjøen viser allerede tegn som kan tyde på at en ny periode med massedødelighet på grunn av PDV-viruset er i gang, sier seniorforsker Biuw.</p>
      <p>Han forteller at det ser ut til å være en korrelasjon mellom utbrudd og populasjonstetthet.</p>
      <p>- Hvis populasjonen nærmer seg et visst nivå, kan det skape problemer, og kan få periodemessig massedødelighet, sier seniorforskeren.</p>
    </article>
  </body>
</html>