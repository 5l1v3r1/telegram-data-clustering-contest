<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/berdych-se-na-turnaji-mistru-v-londyne-rozloucil-s-tenisem/1821709?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T18:12:00+00:00"/>
    <meta property="og:title" content="Berdych se na Turnaji mistrů v Londýně rozloučil s tenisem"/>
    <meta property="og:description" content="Londýn - Tenista Tomáš Berdych ukončil kariéru. Na dnešním ceremoniálu během Turnaje mistrů v Londýně dal sbohem bílému sportu po sedmnácti letech na okruhu ATP, během nichž si zahrál finále Wimbledonu a získal 13 turnajových titulů. Na kurtu uvedl, že zatím nemá žádné plány do budoucna."/>
  </head>
  <body>
    <article>
      <h1>Berdych se na Turnaji mistrů v Londýně rozloučil s tenisem</h1>
      <address><time datetime="2019-11-16T18:12:00+00:00">16 Nov 2019, 18:12</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Tenista Tomáš Berdych ukončil kariéru. Na dnešním ceremoniálu během Turnaje mistrů v Londýně dal sbohem bílému sportu po sedmnácti letech na okruhu ATP, během nichž si zahrál finále Wimbledonu a získal 13 turnajových titulů. Na kurtu uvedl, že zatím nemá žádné plány do budoucna.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1516793427_P201801240576801.jpg"/>
        </figure>
        <figure>
          <img src="https://i3.cn.cz/6/1573926990_P201911160571701.jpg"/>
        </figure>
        <figure>
          <img src="https://i3.cn.cz/6/1573927022_P201911160572001.jpg"/>
        </figure>
        <figure>
          <img src="https://i3.cn.cz/6/1573927069_P201911160573001.jpg"/>
        </figure>
        <figure>
          <img src="https://i3.cn.cz/6/1573927143_P201911160573601.jpg"/>
        </figure>
      </slideshow>
      <p>Spolu s bývalou světovou čtyřkou se slavnostně loučilo s tenisem dalších osm hráčů. Mezi nimi také Berdychův daviscupový parťák Radek Štěpánek, který skončil už loni, i jejich španělští protivníci z pražského finále týmové soutěže v roce 2012 David Ferrer a Nicolás Almagro, ale také třeba Kypřan Marcos Baghdatis, Bělorus Max Mirnyj nebo Rus Michail Južnyj.</p>
      <p>"V životě je hodně věcí, které si můžete koupit. Ale pro nás tenisty je jen hlavní jeden moment, a to když skončil zápas v hale, jako je tahle, a vy jste vyhrál. Tenhle moment je pro všechny, zvláště pro mě, ten nejlepší. Je ale čas jít dál. Přijdou další věci, které mě budou těšit," řekl Berdych. Čtyřiatřicetiletý rodák z Valašského Meziříčí končí kvůli chronickým problémům vyplývajícím z vrozené vady levé kyčle, které se projevují bolestí zad, jež ho trápily poslední dva roky.</p>
      <p>"Teď je plán žádný plán nemít," odvětil Berdych na otázku, jaké má nyní plány. "Celé ty roky jsem byl v jednom kole a teď si zasloužím oddech. Budu se rozhlížet a uvidíme, jaké přijdou příležitosti," konstatoval tenista, který se podílel se na dvou českých triumfech v Davisově poháru v letech 2012 a 2013.</p>
      <p>Poslední zápas odehrál Berdych koncem srpna v 1. kole US Open. "Z mé dlouhé kariéry je těžké vybrat jeden moment. Byly to skvělé roky plné zkušeností. Odehrál jsem mnoho bitev s vítězným i špatným koncem a hrál finále Wimbledonu," zmínil duel z roku 2010, v němž prohrál se Španělem Rafaelem Nadalem. Loučení v Londýně označil za mimořádný okamžik, a to i díky šesti účastem na Masters, kde se nejdále dostal do semifinále v roce 2011.</p>
      <p>Pro česká média Berdych okomentuje konec kariéry v pondělí a s českými fanoušky by se měl rozloučit příští rok během challengeru Czech Open v Prostějově.</p>
      <p>Grandslamový titul v éře velké čtyřky, kterou tvoří Švýcar Roger Federer, Španěl Rafael Nadal, Srb Novak Djokovič a Brit Andy Murray, získat nedokázal. "Měl smůlu, že je ve své kariéře potkal. Grandslamový titul by si zasloužil," řekl v týdnu ČTK Jaroslav Navrátil, pod jehož vedením Berdych vstoupil do světa profesionálního tenisu.</p>
      <p>Díky servisu a razantnímu forhendu se vypracoval v jednoho z nejstabilnějších hráčů. Šest let strávil nepřetržitě v první desítce žebříčku a sedmkrát sezonu v Top 10 i ukončil. "Jeho konzistence byla obdivuhodná a každý rok atakoval padesát výher za sezonu, to je neuvěřitelné," řekl další z bývalých Berdychových koučů Tomáš Krupa.</p>
      <p>Na všech turnajích velké čtyřky dokázal jako jeden z mála postoupit minimálně jednou do semifinále. V Davisově poháru sehrál během 13 let 67 zápasů s bilancí 50:17 a hlavní měrou zasloužil o dva celkové triumfy.</p>
      <p>Berdych, který se v červenci 2015 oženil s modelkou Ester Sátorovou, vydělal na odměnách 29,491.328 milionu dolarů, v přepočtu přes 683 milionů korun.</p>
    </article>
  </body>
</html>