<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apokalypseis-frikis-sti-mani-sti-fylaki-60chronos-allodapos-gia-viasmo-11chronis-simeia-kai-terata-sto-spiti-poy-itan-filoxenoymenos/"/>
    <meta property="og:site_name" content="europost.gr"/>
    <meta property="article:published_time" content="2019-11-16T18:30:39+00:00"/>
    <meta property="og:title" content="Αποκαλύψεις φρίκης στη Μάνη: Στη φυλακή 60χρονος αλλοδαπός για βιασμό 11χρονης – Σημεία και τέρατα στο σπίτι που ήταν φιλοξενούμενος!"/>
    <meta property="og:description" content="Αποκαλύψεις φρίκης για το μαρτύριο της 11χρονης και του μικρότερου αδερφού της. Το κορίτσι άρχισε να παρουσιάζει περίεργη συμπεριφορά και κάποια στιγμή απείλησε να αυτοκτονήσει... Σε συνολική ποινή κάθειρξης 15 ετών, καταδικάσθηκε προχθές (14-11-2019) αργά"/>
  </head>
  <body>
    <article>
      <h1>Αποκαλύψεις φρίκης στη Μάνη: Στη φυλακή 60χρονος αλλοδαπός για βιασμό 11χρονης – Σημεία και τέρατα στο σπίτι που ήταν φιλοξενούμενος!</h1>
      <address>
        <time datetime="2019-11-16T18:30:39+00:00">16 Nov 2019, 18:30</time>
      </address>
      <p>Αποκαλύψεις φρίκης για το μαρτύριο της 11χρονης και του μικρότερου αδερφού της. Το κορίτσι άρχισε να παρουσιάζει περίεργη συμπεριφορά και κάποια στιγμή απείλησε να αυτοκτονήσει…</p>
      <p>Σε συνολική ποινή κάθειρξης 15 ετών, καταδικάσθηκε προχθές (14-11-2019) αργά το βράδυ, από το Μεικτό Ορκωτό Δικαστήριο Γυθείου, ο 60χρονος αλλοδαπός που διέμενε στη μεσσηνιακή Μάνη, για το βιασμό και την κατάχρηση σε ασέλγεια μίας 11χρονης, με την οικογένεια της οποίας διατηρούσε φιλικές σχέσεις.</p>
      <p>Το δικαστήριο, το οποίο συνεδρίασε κεκλεισμένων των θυρών, αναγνώρισε στον κατηγορούμενο το ελαφρυντικό του σύννομου βίου, όμως αρνήθηκε να δώσει αναστέλλουσα δύναμη στην έφεσή του και έτσι οδηγήθηκε στις φυλακές μιας και ήταν ελεύθερος με περιοριστικούς όρους.</p>
      <p>Ο 60χρονος που αρνήθηκε τις κατηγορίες, κρίθηκε ένοχος για βιασμό (τετελεσμένο και σε απόπειρα), για κατάχρηση ανηλίκου που δεν έχει συμπληρώσει τα 12 έτη σε ασέλγεια και αποπλάνηση παιδιού, σε προσβολή γενετήσιας αξιοπρέπειας και για προσβολή αιδούς κατά συρροή, αφού ανάγκαζε την 11χρονη και τον μόλις 1,5 ετών αδελφό της να βλέπουν ταινίες ερωτικού περιεχομένου.</p>
      <p>Μετά την έκδοση της καταδικαστικής απόφασης ο δικηγόρος Πολιτικής Αγωγής, εξέφρασε την ικανοποίησή του και δήλωσε: «Η οικογένεια εκφράζει την ικανοποίησή της για το αποτέλεσμα και την παραδειγματική τιμωρία του δράστη, ο οποίος να μακαρίζει την προηγούμενη κυβέρνηση για την εγκληματική αλλαγή της ποινικής αντιμετώπισης τέτοιων ειδεχθών εγκλημάτων με ευμενέστερο πλαίσιο ποινών.</p>
      <p>Εξ ου και ήδη είναι σε διαδικασία ψήφισης νομοσχέδιο για την αυστηροποίηση των ποινών για τα εγκλήματα που αφορούν την προσβολή της γενετήσιας ελευθερίας και ιδιαίτερα ανηλίκων. Με την απόφαση δίνεται το κίνητρο και το έναυσμα στην ανήλικη παθούσα, να προσπαθήσει να πατήσει πάλι στα πόδια της και να παύσει επιτέλους το μαρτύριό της και η ψυχική της κατάπτωση απ’ όσα βίωσε από τον κατηγορούμενο. Η κοινωνία μας μπορεί να αισθάνεται ασφαλέστερη από τον εγκλεισμό του κατηγορούμενου».</p>
      <p>Το χρονικό της υπόθεσης<br/>Σύμφωνα με τις κατηγορίες, το μαρτύριο τη μικρής είχε ξεκινήσει από το 2014 και διήρκεσε έως το 2015, όπου αιφνίδιο γεγονός στην οικογένεια του κατηγορούμενου τον ανάγκασε να μετακομίσει.</p>
      <p>Ο κατηγορούμενος με την οικογένειά του τότε, έμενε στο ίδιο κτήριο με την οικογένεια της ανήλικης και είχαν αναπτύξει φιλικούς δεσμούς με αποτέλεσμα να του εμπιστεύονται τα παιδιά τους όταν απουσίαζαν για δουλειά. Το τότε 11χρονο κορίτσι και τον 1,5 ετών γιο τους.</p>
      <p>Οι απειλές στο ανήλικο κορίτσι<br/>Ο κατηγορούμενος φέρεται να είχε προχωρήσει στις αποτρόπαιες πράξεις του, απειλώντας το κορίτσι να μην αποκαλύψει τίποτα, διότι τα ίδια θα έκανε στον αδελφό της και μετά θα σκότωνε τους γονείς της και σ’ αυτήν θα έκανε ακόμα χειρότερα, όπως της έλεγε.</p>
      <p>Σύμφωνα με το κατηγορητήριο, ο 60χρονος είχε θώπευε και βίαζε το ανήλικο κορίτσι. Όλα αυτά συνέβαιναν είτε στο σπίτι του, είτε στο αυτοκίνητο του, όταν μετέφερε το κορίτσι στις σχολικές του δραστηριότητες.</p>
      <p>Επίσης, ανάγκαζε το κορίτσι μαζί με τον 1,5 ετών αδελφό της να βλέπουν μαζί του στον υπολογιστή πορνογραφικές ταινίες.</p>
      <p>Όπως τονίστηκε κατά την εκδίκαση της υπόθεσης, το κορίτσι είχε αρχίσει να παρουσιάζει περίεργη συμπεριφορά, ενώ ζητούσε από τους γονείς της να φύγουν από το χωριό, απειλώντας ακόμα και με απόπειρες αυτοκτονίας.</p>
      <p>Ο φόβος συνεχίσθηκε ακόμα και όταν μετακόμισε ο κατηγορούμενος από το ίδιο κτήριο όπου διέμεναν οι δύο οικογένειες. Το 2017 το κορίτσι πήγε σε συγγενικό του πρόσωπο στην Κρήτη, όπου εκεί αισθάνθηκε ασφάλεια και αποκάλυψε το μαρτύριό της. Μαζί με τη θεία της κατήγγειλαν το γεγονός στην Ασφάλεια Χανίων, όπου και σχηματίσθηκε δικογραφία.</p>
      <p>Πηγή: tharrosnews.gr</p>
    </article>
  </body>
</html>