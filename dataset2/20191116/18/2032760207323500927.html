<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89821"/>
    <meta property="og:site_name" content="Denník politika"/>
    <meta property="article:published_time" content="2019-11-16T18:35:16+00:00"/>
    <meta property="og:title" content="Klopp si zavtipkoval na účet Ibrahimoviča, švédsku hviezdu si v Liverpoole nevie predstaviť"/>
    <meta property="og:description" content="16.11.2019 (Webnoviny.sk) – Nemecký tréner FC Liverpool Jürgen Klopp by si vedel predstaviť angažovanie švédskeho veterána Zlatana Ibrahimoviča len pod jednou podmienkou a tá je už reálne nesplniteľná. „Keby nebol v minulosťou súčasťou nášho rivala Manchestru United, mohli by sme nad ním uvažovať,“ uviedol Jürgen Klopp v rozhovore pre švédsky Sportbladet s citáciou ESPN."/>
  </head>
  <body>
    <article>
      <h1>Klopp si zavtipkoval na účet Ibrahimoviča, švédsku hviezdu si v Liverpoole nevie predstaviť</h1>
      <address><time datetime="2019-11-16T18:35:16+00:00">16 Nov 2019, 18:35</time> by <a rel="author">Webnoviny</a></address>
      <p>16.11.2019 (Webnoviny.sk) – Nemecký tréner FC Liverpool Jürgen Klopp by si vedel predstaviť angažovanie švédskeho veterána Zlatana Ibrahimoviča len pod jednou podmienkou a tá je už reálne nesplniteľná. <i>„Keby nebol v minulosťou súčasťou nášho rivala Manchestru United, mohli by sme nad ním uvažovať,“</i> uviedol Jürgen Klopp v rozhovore pre švédsky Sportbladet s citáciou ESPN.</p>
      <p><i>„Nie som si však istý, či by vôbec chcel u nás hrať. My hráme zvyčajne s veľkou intenzitou,“</i> vtipkoval Klopp, ale vzápätí ospravedlňujúco na adresu 38-ročného „snajpera“ dodal: <i>„Týmto som vôbec nechcel povedať, že nemám voči nemu rešpekt. Veľmi si vážim všetko, čo dosiahol, imponuje mi jeho hlad po góloch a veľa sebavedomia. Jeho futbalový charakter je obdivuhodný. Dúfam, že ešte bude pokračovať v kariére. Futbalový svet by prišiel o veľa.“</i></p>
      <p>Futbalista s bohatou minulosťou vo veľkokluboch ako FC Barcelona, AC Miláno, Inter Miláno, Juventus Turín, Paríž St. Germain či Manchester United zatiaľ naposledy pôsobil v MLS v tíme Los Angeles Galaxy.</p>
      <p>Jeho tím nedávno stroskotal v semifinále Západnej konferencie na mestskom rivalovi LAFC a Ibrahimovič sa rozlúčil okrem iného aj so svojským odkazom fanúšikom: <i>„Spoznali ste Zlatana a teraz sa môžete vrátiť k bejzbalu…“</i>.</p>
      <p>Švédsky kanonier nezískal s kalifornským tímom výraznejší úspech, ale za dva roky v 58 zápasoch nastrieľal 54 gólov a pridal aj 17 asistencií. Jeho ďalšie futbalové kroky zrejme povedú späť do Európy. Údajne je v spojení s predstaviteľmi AC Miláno.</p>
      <p>Viac k témam: <a href="https://www.webnoviny.sk/tag/trener/"><u>tréner</u></a><br/>Zdroj: Webnoviny.sk – <a href="https://www.webnoviny.sk/klopp-si-zavtipkoval-na-ucet-ibrahimovica-svedsku-hviezdu-si-v-liverpoole-nevie-predstavit/"><u>Klopp si zavtipkoval na účet Ibrahimoviča, švédsku hviezdu si v Liverpoole nevie predstaviť</u></a> © SITA Všetky práva vyhradené.</p>
    </article>
  </body>
</html>