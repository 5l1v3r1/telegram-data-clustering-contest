<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante-23495213-eurostat-deficitul-comercial-romaniei-crescut-12-3-miliarde-euro-primele-noua-luni.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T18:09:00+00:00"/>
    <meta property="og:title" content="Eurostat: Deficitul comercial al României a crescut la 12,3 miliarde de euro în primele nouă luni"/>
    <meta property="og:description" content="Deficitul comercial al României a crescut la 12,3 miliarde de euro în primele nouă luni, de la 10,2 miliarde euro în perioada similară a anului trecut, cea mai accentuată"/>
  </head>
  <body>
    <article>
      <h1>Eurostat: Deficitul comercial al României a crescut la 12,3 miliarde de euro în primele nouă luni</h1>
      <address><time datetime="2019-11-16T18:09:00+00:00">16 Nov 2019, 18:09</time> by <a rel="author">V.M.</a></address>
      <p><b>Deficitul comercial al României a crescut la 12,3 miliarde de euro în primele nouă luni, de la 10,2 miliarde euro în perioada similară a anului trecut, cea mai accentuată depreciere înregistrându-se în relația cu statele UE, reiese din datele prezentate de Eurostat și citate de Mediafax.</b><br/><br/>În primele nouă luni deficitul comercial a crescut la 7,9 miliarde de euro în relația cu UE, față de 6,5 miliarde euro în perioada ianuarie - septembrie 2018, în timp ce cu restul lumii deficitul a ajuns la 4,3 miliarde euro, de la 3,7 miliarde anul trecut.<br/><br/>Zona euro înregistra un surplus comercial de 18,7 miliarde euro în relația cu restul lumii, în septembrie, în creștere de la 12,6 miliarde euro în septembrie 2018. În primele nouă luni zona euro avea un surplus de 155,5 miliarde euro, în creștere de la 147,3 miliarde euro anul trecut.<br/><br/>UE 28 avea, în schimb, un deficit de 5 miliarde de euro în comerțul cu restul lumii în septembrie, în creștere de la 1,5 miliarde euro în septembrie 2018. În primele nouă luni deficitul UE 28 a făcut un salt la 29,9 miliarde euro, o creștere importantă de la 10,3 miliarde euro în primele nouă luni din 2018.</p>
    </article>
  </body>
</html>