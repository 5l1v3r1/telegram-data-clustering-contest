<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89817"/>
    <meta property="og:site_name" content="Denník politika"/>
    <meta property="article:published_time" content="2019-11-16T18:35:02+00:00"/>
    <meta property="og:title" content="Rumuni bučali na hráča tmavej pleti vo švédskom tíme, hodili po ňom golfovú loptičku"/>
    <meta property="og:description" content="16.11.2019 (Webnoviny.sk) – Švédski futbalisti v piatok večer v Bukurešti víťazstvom 2:0 nad Rumunmi spečatili postup na majstrovstvá Európy. Stretnutie však malo aj negatívny rozmer vinou niektorých rumunských fanúšikov, ktorí sa nevyhli urážkam a rasistickým pokrikom na adresu mladého švédskeho útočníka tmavej pleti Alexandra Isaka. Informuje o tom aj portál ORF."/>
  </head>
  <body>
    <article>
      <h1>Rumuni bučali na hráča tmavej pleti vo švédskom tíme, hodili po ňom golfovú loptičku</h1>
      <address><time datetime="2019-11-16T18:35:02+00:00">16 Nov 2019, 18:35</time> by <a rel="author">Webnoviny</a></address>
      <p>16.11.2019 (Webnoviny.sk) – Švédski futbalisti v piatok večer v Bukurešti víťazstvom 2:0 nad Rumunmi spečatili postup na majstrovstvá Európy. Stretnutie však malo aj negatívny rozmer vinou niektorých rumunských fanúšikov, ktorí sa nevyhli urážkam a rasistickým pokrikom na adresu mladého švédskeho útočníka tmavej pleti Alexandra Isaka. Informuje o tom aj portál ORF.</p>
      <h3>Prerušený zápas</h3>
      <p>Napriek tomu, že si viackrát vypočul bučanie na svoju adresu, 20-ročný rodák zo Štokholmu poprosil hlavného rozhodcu, aby neprerušil zápas a mohlo sa v pohode dohrať.</p>
      <p>Taliansky arbiter Daniele Orsato napokon predsa len musel prerušiť hru a to vtedy, keď z hľadiska niekto hodil golfovú loptičku v smere, kde sa pohyboval Isak na útočnej línii hosťujúceho tímu.</p>
      <p><i>„Nesmie sa stať, aby takíto, s prepáčením, idioti, mohli ovplyvniť váš výkon,“</i> uviedol Isak, hráč španielskeho tímu Real Sociedad San Sebastian.</p>
      <h3>Rasistické správanie</h3>
      <p><i>„Nemôžete mať radosť z hry, keď sa niečo také udeje. Rasizmus nemá miesto vo futbale ani nikde v živote,“</i> vyjadril sa krídelník Švédov Emil Forsberg. Strelec prvého švédskeho gólu Marcus Berg doplnil: <i>„Je to neuveriteľne smutné, nepochopiteľné a neospravedlniteľné.“</i></p>
      <p>Rumunskí fanúšikovia pravidelne zamestnávajú disciplinárnu komisiu UEFA. Rasisticky sa správali aj v septembrových domácich dueloch kvalifikácie ME 2020 proti Španielsku (1:2) a Malte (1:0).</p>
      <p>Isak je známy aj slovenským fanúšikom futbalu. V januári 2017 strelil jeden z gólov Švédska do siete Slovenska pri vysokom víťazstve 6:0 v prípravnom zápase v Abú Zabí v SAE. Mal vtedy iba 17 rokov a stal sa najmladším strelcom gólu vo švédskej reprezentačnej histórii.</p>
      <p>Viac k témam: <a href="https://www.webnoviny.sk/tag/kvalifikacia-o-postup-na-me-2020-vo-futbale/"><u>Kvalifikácia o postup na ME 2020 vo futbale</u></a><br/>Zdroj: Webnoviny.sk – <a href="https://www.webnoviny.sk/rumuni-bucali-na-hraca-tmavej-pleti-vo-svedskom-time-hodili-po-nom-golfovu-lopticku/"><u>Rumuni bučali na hráča tmavej pleti vo švédskom tíme, hodili po ňom golfovú loptičku</u></a> © SITA Všetky práva vyhradené.</p>
    </article>
  </body>
</html>