<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819716-urad-skasuvav-obmezenna-na-tarifi-opalenna-ta-garacu-vodu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T18:23:00+00:00"/>
    <meta property="og:title" content="Уряд скасував обмеження на тарифи, опалення та гарячу воду"/>
    <meta property="og:description" content="Кабмін прийняв рішення «Про визнання такою, що втратила чинність, постанови Кабінету Міністрів України від 26 червня 2019 р. № 560»."/>
  </head>
  <body>
    <article>
      <h1>Уряд скасував обмеження на тарифи, опалення та гарячу воду</h1>
      <h2>Кабмін прийняв рішення «Про визнання такою, що втратила чинність, постанови Кабінету Міністрів України від 26 червня 2019 р. № 560».</h2>
      <address>
        <time datetime="2019-11-16T18:23:00+00:00">16 Nov 2019, 18:23</time>
      </address>
      <p>Про це повідомляє <a href="http://mpe.kmu.gov.ua/minugol/control/uk/publish/article;jsessionid=7BC92956B2FBDBDF5A1DE45E360740DC.app1?art_id=245419287&amp;cat_id=35109">пресслужба Міністерства енергетики та захисту довкілля України</a>.</p>
      <p>"Рішення забезпечує стале проходження опалювального сезону та усуває загрозу відключення міст від газу через економічно необґрунтовані ставки <a href="https://www.ukrinform.ua/tag-tarif">тарифів</a>", - йдеться у повідомленні.</p>
      <p>Наприкінці червня 2019 року уряд Гройсмана прийняв Постанову, що запроваджує неринкові механізми. А саме – встановлення граничних цін/тарифів на послуги для населення міст обласного значення.</p>
      <p>У випадку її функціонування низка міст опиниться перед загрозою відключення опалення та гарячого водопостачання через неможливість покриття собівартості послуг та неможливість компенсувати економічно обґрунтовану вартість їх надання.</p>
      <p>Асоціація міст України звернулася до Прем’єр-міністра України Олексія Гончарука з проханням скасувати постанову уряду від 26.06.2019 № 560, якою встановили граничні тарифи на:</p>
      <p>- послугу з постачання теплової енергії для населення 1400 грн (з ПДВ) за 1 Гкал (за наявності приладів обліку) та 35,21 грн (з ПДВ) за 1 кв м (без приладів обліку).</p>
      <p>- послугу з гарячого водопостачання становитиме 83,66 грн (з ПДВ) за 1 м куб. за умови підключення рушникосушильників, та 75,74 грн (з ПДВ) за 1 м куб. за відсутності рушникосушильників.</p>
      <p>Слід зазначити, що середньозважений тариф по Україні на теплову енергію станом на 1 травня 2019 року складав 1807 грн за 1 Гкал. Запровадження меншого тарифу у відповідності до постанови № 560 призведе до додаткових витрат місцевих бюджетів за час опалювального сезону 2019/2020 року - 7 млрд грн.</p>
      <p>При цьому наголошуємо, що громадяни, чиї статки недостатні для розрахунку за комунальні послуги, мають право на субсидію. Загалом на наступний рік в Державному бюджеті на Програму субсидій закладено 47,6 млрд грн, що співставно з сумою на зазначені цілі на 2019 рік.</p>
      <p>Антимонопольний комітет України також підтвердив, що для абсолютної більшості міст такі видатки є непосильними, а дія постанови Кабінету міністрів України від 26 червня 2019 р. № 560 призведе до повного припинення надання послуг з постачання теплової енергії та гарячої води населенню.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819331-cim-zagrozue-ukraini-desevij-gaz-iz-kremlivskoi-misolovki.html">Чим загрожує Україні дешевий газ із кремлівської “мишоловки”</a>
      </blockquote>
      <p>Окрім того, запропоновані постановою рішення прямо порушують ст. 142 Конституції України, яка передбачає обов’язок держави забезпечити компенсацію витрат органів місцевого самоврядування, що виникли внаслідок рішень органів державної влади. А також вимоги частини першої статті 15 Закону України «Про ціни та ціноутворення», відповідно до якої Кабінет міністрів України при встановленні державних регульованих цін на товари в розмірі, нижчому від економічно обґрунтованого розміру, зобов’язаний відшкодувати різницю за рахунок коштів Державного бюджету, йдеться у повідомленні.</p>
    </article>
  </body>
</html>