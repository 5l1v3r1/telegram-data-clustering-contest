<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinski-buksiri-viyshli-v-more-za-zahoplenimi-rosiyeyu-korablyami-329931_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T18:06:00+00:00"/>
    <meta property="og:title" content="Українські буксири вийшли в море за захопленими Росією кораблями"/>
    <meta property="og:description" content="Зустріч сторін повинна відбутися в морі приблизно за 60 миль від Одеси, повідомляють ЗМІ."/>
  </head>
  <body>
    <article>
      <h1>Українські буксири вийшли в море за захопленими Росією кораблями</h1>
      <h2>Зустріч сторін повинна відбутися в морі приблизно за 60 миль від Одеси, повідомляють ЗМІ.</h2>
      <address>
        <time datetime="2019-11-16T18:06:00+00:00">16 Nov 2019, 18:06</time>
      </address>
      <p>Спеціальні суди сьогодні вийшли з Південного, Чорноморська і Одеси за <a href="https://dt.ua/WORLD/ekspomichnik-volkera-tramp-zaboroniv-publikuvati-zayavu-pro-zahoplennya-rf-ukrayinskih-korabliv-u-kerchenskiy-protoci-329313_.html"><b>захопленими Росією українськими кораблями</b></a> у 2018 році. Як повідомляє одеське видання "<a href="https://dumskaya.net/news/ukrainskie-katera-i-bukstr-zahvachennye-rossiyan-105482/">Думська</a>", за суднами вирушили пошуково-рятувальний "Сапфір", буксири "Титан" і "Гайдамака".</p>
      <p>За даними видання, українські кораблі зараз тягнуть з тимчасово окупованої Керчі. Катери "Бердянськ" і "Нікополь", буксир "Яни Капу" вночі повернуть українській стороні. Зустріч сторін повинна відбутися в морі приблизно за 60 миль від Одеси.</p>
      <p>На даний момент стан катерів і буксира, які рік утримувала Росія, невідомий.</p>
      <p>Раніше росЗМІ повідомили про те, що <a href="https://dt.ua/UKRAINE/rf-pogodilasya-povernuti-ukrayini-zahopleni-v-kerchenskiy-protoci-korabli-roszmi-329869_.html"><b>Росія погодилася повернути Україні катери</b></a> ВМС "Нікополь", "Бердянськ" і рейдовий буксир "Яни Капу". При цьому зброю, яка була на кораблях, і документи РФ не повертатиме.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня<b> <a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a> </b>моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a> </b>про виконання вимоги, однак українців утримували у СІЗО "Лефортове" (Москва) до 7 вересня. Саме тоді<b> <a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a> </b>утримуваними особами між Україною та РФ, у результаті якого 24 моряки повернулися додому. Однак, катери і буксир РФ досі не повернула. При цьому упродовж року <b><a href="https://dt.ua/UKRAINE/ukrayina-ponad-rik-vimagaye-povernuti-zahopleni-viyskovi-korabli-rf-ignoruye-328455_.html">Україна щонайменше сім разів зверталася до Росії з вимогою повернути захоплені кораблі</a></b>.</p>
      <footer>За матеріалами: <a href="https://dt.ua/go/aHR0cDovL2R1bXNrYXlhLm5ldA==">Думская</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>