<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819720-vibuhi-u-balaklii-postrazdali-otrimali-opiki-ta-mnozinni-oskolkovi-poranenna.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T18:38:00+00:00"/>
    <meta property="og:title" content="Вибухи у Балаклії: постраждалі отримали опіки та множинні осколкові поранення"/>
    <meta property="og:description" content="Постраждалі під час надзвичайної події на арсеналі в м.Балаклії 15 листопада, коли на майданчику для утилізації боєприпасів сталися вибухи, отримали опіки та множинні осколкові поранення."/>
  </head>
  <body>
    <article>
      <h1>Вибухи у Балаклії: постраждалі отримали опіки та множинні осколкові поранення</h1>
      <h2>Постраждалі під час надзвичайної події на арсеналі в м.Балаклії 15 листопада, коли на майданчику для утилізації боєприпасів сталися вибухи, отримали опіки та множинні осколкові поранення.</h2>
      <address>
        <time datetime="2019-11-16T18:38:00+00:00">16 Nov 2019, 18:38</time>
      </address>
      <p>Про це повідомив черговий лікар Військово-медичного клінічного центру Північного регіону Володимир Юр'єв, передає «<a href="https://www.youtube.com/watch?v=Z9WFqaPb4bg&amp;feature=emb_title">Військове телебачення</a>».</p>
      <p>«Один із військовослужбовців був доставлений у задовільному стані до ВМКЦ Північного регіону, інші двоє військовослужбовців були направлені і залишені на попереднє лікування у <a href="https://www.ukrinform.ru/tag-bolnica">лікарні</a> швидкої та невідкладної медичної допомоги міста Харків. Стан їх розцінюється, як важкий», - сказав Юр'єв.</p>
      <figure>
        <iframe src="https://www.youtube.com/embed/Z9WFqaPb4bg" width="560" height="315" data-service="Youtube" scrolling="no"/>
      </figure>
      <p>За даними лікаря, один із військових, який перебуває в лікарні невідкладної допомоги, має забій лівого ліктьового суглоба, стан пацієнта називають задовільним. Другий постраждалий – у стабільно важкому стані з множинними осколковими пораненнями черевної стінки та термічним опіком обох нижніх кінцівок. Третій хворий — у стані середньої важкості. За попередніми даними, він отримав термічний опік кінцівок і обличчя до 20% загальної площі тіла.</p>
      <p>Як повідомляв Укрінформ, 15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20 вибухів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819698-vibuh-u-balaklii-u-zsu-zapevnaut-so-arsenal-ne-stanovit-zagrozi-miscevim-zitelam.html">Вибухи в Балаклії: у ЗСУ запевняють, що арсенал не становить загрози місцевим жителям</a>
      </blockquote>
      <p>За уточненою інформацією Генштабу ЗСУ, внаслідок цієї надзвичайної події <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">двоє військовослужбовців-саперів загинули</a>, п’ятеро отримали поранення.</p>
      <p>Як повідомили в Інформаційному агентстві Міноборони в Харкові, загиблі - старший солдат і прапорщик з м. Охтирки Сумської області, військовослужбовці 91-го окремого полку оперативного забезпечення.</p>
      <p>Постраждалі – двоє уродженців м.Чугуєва Харківської області, один - з Кіровоградської області, один - із Києва, один - із м.Охтирки.</p>
      <p>Слідчі теруправління ДБР у Полтаві <a href="https://www.ukrinform.ua/rubric-regions/2819286-dbr-vidkrilo-spravu-cerez-vibuhi-na-arsenali-u-balaklii.html">розпочали досудове розслідування</a> за ч. 3 ст. 425 Кримінального кодексу України - недбале ставлення військової службової особи до служби, що спричинило істотну шкоду, вчинене в умовах особливого періоду.</p>
      <p>Сьогодні Генштаб ЗСУ <a href="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html">висловив припущення</a>, що ймовірно у ході завантаження залишків боєприпасів та їхніх елементів, які готували для утилізації, зокрема твердопаливного двигуна до ракет 3М9 зенітно-ракетного комплексу «Куб», відбулось його загорання з подальшим підривом накопичених для знищення вибухонебезпечних предметів.</p>
      <p>За останніми даними, оприлюдненими командувачем Сил логістики ЗСУ генерал-лейтенанта Олега Вишнівського, військовий арсенал у місті Балаклія наразі безпечний для мешканців навколишніх населених пунктів.</p>
    </article>
  </body>
</html>