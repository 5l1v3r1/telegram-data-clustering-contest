<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/egklima-sto-rethymno-ti-itan-ayto-poy-oplise-to-cheri-toy-ktinotrofoy-kai-skotose-ton-kynigo/"/>
    <meta property="og:site_name" content="europost.gr"/>
    <meta property="article:published_time" content="2019-11-16T18:00:52+00:00"/>
    <meta property="og:title" content="Έγκλημα στο Ρέθυμνο: Τι ήταν αυτό που «όπλισε» το χέρι του κτηνοτρόφου και σκότωσε τον κυνηγό?…"/>
    <meta property="og:description" content="Σοκ έχει προκαλέσει στην τοπική κοινωνία της Κρήτης το νέο έγκλημα που εκτυλίχθηκε στο Ρέθυμνο το πρωί του Σαββάτου, με θύμα έναν 49χρονο κυνηγό και δράστη έναν 45χρονο κτηνοτρόφο. Σύμφωνα με πληροφορίες, όλα ξεκίνησαν από μία"/>
  </head>
  <body>
    <article>
      <h1>Έγκλημα στο Ρέθυμνο: Τι ήταν αυτό που «όπλισε» το χέρι του κτηνοτρόφου και σκότωσε τον κυνηγό?…</h1>
      <address>
        <time datetime="2019-11-16T18:00:52+00:00">16 Nov 2019, 18:00</time>
      </address>
      <p>Σοκ έχει προκαλέσει στην τοπική κοινωνία της Κρήτης το νέο έγκλημα που εκτυλίχθηκε στο Ρέθυμνο το πρωί του Σαββάτου, με θύμα έναν 49χρονο κυνηγό και δράστη έναν 45χρονο κτηνοτρόφο.</p>
      <p>Σύμφωνα με πληροφορίες, όλα ξεκίνησαν από μία ασήμαντη αφορμή η οποία είχε τραγική κατάληξη.</p>
      <p>Η αρχή έγινε όταν ο 49χρονος βρισκόταν μαζί με τα κυνηγόσκυλά του στην περιοχή, όπου διατηρεί ο κτηνοτρόφος το ποιμνιοστάσιό του. Κάποια στιγμή τα κυνηγόσκυλα μπήκαν μέσα στο ποιμνιοστάσιο με τον κτηνοτρόφο να εκνευρίζεται, καθώς απειλούνταν τα ζώα του.</p>
      <p>Έτσι, ξεκίνησε έντονη λεκτική διαμάχη ανάμεσα στους δύο άνδρες και, τελικά, δεν άργησαν να βγουν και οι… καραμπίνες. Ακολούθησαν πυροβολισμοί με τις σφαίρες να βρίσκουν τον 49χρονο στο θώρακα και να πέφτει νεκρός.</p>
      <p>Από την πλευρά του, ο 45χρονος τραυματίστηκε στο σώμα και μεταφέρθηκε εσπευσμένα στο Πανεπιστημιακό Γενικό Νοσοκομείο Ηρακλείου, όπου και υπεβλήθη σε χειρουργική επέμβαση, καθώς και ο ίδιος τραυματίστηκε από τα σκάγια του όπλου του κυνηγού, κατά τη διάρκεια της ανταλλαγής πυροβολισμών μεταξύ των δύο ανδρών. Ο 45χρονος νοσηλεύεται, χωρίς να διατρέχει σοβαρό κίνδυνο η υγεία του, φρουρούμενος.</p>
      <p>Έρευνα για πιθανά βαθύτερα αίτια από τους αστυνομικούς</p>
      <p>Στο μεταξύ, σε πλήρη εξέλιξη βρίσκονται οι έρευνες των Αρχών, προκειμένου να διαπιστωθεί αν η αφορμή ήταν και η αιτία για την τραγωδία που εκτυλίχθηκε στο Μπαλί ή αν υπάρχουν βαθύτεροι λόγοι.</p>
      <p>Σε αυτό, ενδέχεται να βοηθήσει το τρίτο άτομο που ήταν παρών στο χωράφι που έγινε το φονικό, επίσης κυνηγός που συνόδευε το θύμα.</p>
      <p>Αξίζει να σημειωθεί πως οι δύο άνδρες ήταν κάτοικοι στην ίδια περιοχή και γνωρίζονταν μεταξύ τους.</p>
      <p>Αναλυτικά το δελτίο τύπου της αστυνομίας</p>
      <p>Συνελήφθη, σήμερα (16.11.2019) το πρωί 45χρονος ημεδαπός κατηγορούμενος για ανθρωποκτονία που διαπράχθηκε σε περιοχή του Δήμου Μυλοποτάμου, σε βάρος 49χρονου ημεδαπού.</p>
      <p>Ειδικότερα, σήμερα (16.11.2019) το πρωί, μετά από διαπληκτισμό μεταξύ των δύο ημεδαπών, ακολούθησε ανταλλαγή πυροβολισμών, με αποτέλεσμα το θανάσιμο τραυματισμό του 49χρονου και τον τραυματισμό του 45χρονου.</p>
      <p>Στο σημείο μετέβησαν άμεσα αστυνομικοί Υπηρεσιών της Διεύθυνσης Αστυνομίας Ρεθύμνου και το Γραφείο Εγκληματολογικών Ερευνών Ρεθύμνου.</p>
      <p>Η προανάκριση διενεργείται από την Υποδιεύθυνση Ασφάλειας Ρεθύμνου.</p>
      <p>Πηγή: Cretapost</p>
    </article>
  </body>
</html>