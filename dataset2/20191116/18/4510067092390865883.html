<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/care-nameti-iarna-aceasta-va-fi-mai-calda-decat-in-mod-normal-dar-nu-sunt-excluse-episoadele-extreme-152843.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-16T18:14:00+00:00"/>
    <meta property="og:title" content="Care nămeţi? Iarna aceasta va fi mai caldă decât în mod normal, dar nu sunt excluse episoadele extreme"/>
    <meta property="og:description" content="Iarna aceasta va fi mai caldă decât în mod normal în România, dar, totuşi, nu sunt excluse episoadele de vreme extremă, precum ger, viscol şi ninsori abundente. Anunţul a fost făcut în acest sfârşit de săptămână de Florinela Georgescu, director executiv al Administraţiei Naţionale de Meteorologie (ANM), care a precizat şi că precipitaţiile ar putea fi uşor deficitare."/>
  </head>
  <body>
    <article>
      <h1>Care nămeţi? Iarna aceasta va fi mai caldă decât în mod normal, dar nu sunt excluse episoadele extreme</h1>
      <address>
        <time datetime="2019-11-16T18:14:00+00:00">16 Nov 2019, 18:14</time>
      </address>
      <figure>
        <img src="https://cdn.ebihoreanul.ro/static/gallery_big/om-de-zapada-iarna-oradea-161119.jpg"/>
      </figure>
      <p>Iarna aceasta va fi mai caldă decât în mod normal în România, dar, totuşi, nu sunt excluse episoadele de vreme extremă, precum ger, viscol şi ninsori abundente. Anunţul a fost făcut, vineri, de Florinela Georgescu, director executiv al Administraţiei Naţionale de Meteorologie (ANM), care a precizat şi că precipitaţiile ar putea fi uşor deficitare.</p>
      <p>"Serviciile meteorologice care furnizează estimări pe durată lungă arată posibilitatea ca pentru cele trei luni de iarnă – decembrie, ianuarie, februarie – regimul mediu al temperaturilor în zona noastră a Europei să fie mai ridicat decât media, iar regimul precipitaţiilor să fie apropiat de norme sau uşor deficitar. Altfel spus, să avem o vreme, în media a trei luni, mai caldă decât normal şi cu precipitaţii în limitele normale sau uşor deficitare", a declarat şefa ANM, potrivit <a href="https://romania24.ro/iarna-aceasta-va-fi-mai-calda-decat-in-mod-normal-dar-nu-sunt-excluse-episoade-de-ger-si-viscol-92432.html">Romania24.ro</a>.</p>
      <p>Totuşi, a adăugat ea, nu pot fi excluse episoadele de fenomene severe. Acestea, însă, nu pot fi anticipate cu mult timp înainte, ci doar cu şapte-zece zile în avans.</p>
      <p>"Suntem atenţi la acest semnal, la această interpretare privind posibilele evoluţii ale vortexului polar în perioada următoare, pentru că, chiar dacă, repet, în medie, estimările arată că temperaturile pentru următoarele trei luni s-ar putea situa peste normalul climatologic, nu putem exclude episoadele mai scurte cu fenomene severe, adică ger, viscol, căderi masive de zăpadă", a adăugat Georgescu.</p>
      <p>Conform sursei citate, Iernescu a mai precizat că estimările pentru următorul sezon au, de regulă, o încredere limitată, cu un grad de reuşită de 50-60%. Rămâne, deci, de văzut, cum va trece, totuşi, această iarnă.</p>
    </article>
  </body>
</html>