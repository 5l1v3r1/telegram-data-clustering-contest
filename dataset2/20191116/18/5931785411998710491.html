<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/16/zimonjic-cilj-plasman-u-cetvrtfinale-nakon-toga-nista-nije-bitno/"/>
    <meta property="og:site_name" content="Sportska centrala"/>
    <meta property="article:published_time" content="2019-11-16T18:35:48+00:00"/>
    <meta property="og:title" content="Zimonjić: Cilj – plasman u četvrtfinale, nakon toga ništa nije bitno"/>
    <meta property="og:description" content="Selektor Teniske reprezentacije Srbije Nenad Zimonjić rekao je da od velike važnosti selekcija ekipe i da naš tim očekuje težak posao u borbi za četvrtfinale. Srbija se nalazi u grupi sa Japanom, sa kojim će se prvo i sastati, a potom sledi Francuska. Svaka pobeda je od izuzetne važnosti s obzirom na to da plasman […]"/>
  </head>
  <body>
    <article>
      <h1>Zimonjić: Cilj – plasman u četvrtfinale, nakon toga ništa nije bitno</h1>
      <address><time datetime="2019-11-16T18:35:48+00:00">16 Nov 2019, 18:35</time> by <a rel="author">Nemanja</a></address>
      <p>Selektor Teniske reprezentacije Srbije Nenad Zimonjić rekao je da od velike važnosti selekcija ekipe i da naš tim očekuje težak posao u borbi za četvrtfinale.</p>
      <p>Srbija se nalazi u grupi sa Japanom, sa kojim će se prvo i sastati, a potom sledi Francuska. Svaka pobeda je od izuzetne važnosti s obzirom na to da plasman u četvrtfinale obezbeđuje samo jedna ekipa.</p>
      <p>– <b>Imamo izuzetno tešku grupu. Japan, da je nastupio i Nišikori bio bi mnogo teži protivnik, ali ne treba ih potceniti, imaju igrače koji mogu da iznenade, imaju i dobar dubl. Jesmo blagi favoriti i Francuzi i mi u ovoj grupi, a činjenica da samo jedna reprezentacija ide dalje i dve najbolje drugoplasirane iz svih grupa otežava posao. Nadam se da ćemo uspeti da prođemo grupni deo takmičenja i da se plasiramo u četvrtfinale, a posle i nije toliko bitno protiv koga ćemo igrati</b> –  kazao je Nenad Zimonjić za Teniski savez Srbije.</p>
      <p>Našu selekciju u sredu očekuje duel sa Japanom, a već u četvrtak izabranici Nenada Zimonjića sastaju se sa Francuskom.</p>
      <p>– <b>Važno je da svi igrači budu na raspolaganju, da budu zdravi, da budu sveži koliko je to moguće jer nas očekuje takmičenje svakog dana, nećemo imati pauze, tako da nijedan igrač neće biti u mogućnosti da se odmara</b> – istakao je Zimonjić.</p>
      <p>Format Dejvis kupa promenjen je nakon sto godina, pa je Zimonjić upitan koliko to sve utiče na same mečeve i izbor tenisera.</p>
      <p>– <b>Jeste da traje kraće, bićemo u situaciji, ako pobeđujemo, da ćemo igrati svaki dan što je izuzetno teško, a opet prvo je iskustvo, treba dati šansu, možda će biti navijača iz svih zemalja i da će se stvoriti dobra atmosfera. Vreme će pokazati, na nama je, kao i na igračima ,da se pripremimo najbolje što možemo da se upoznamo sa novim formatom i da se nadamo da će biti slična atmosfera kao što je bila kad igramo kod kuće</b>  – rekao je Zimonjić i nastavio:</p>
      <p>– <b>I mogućnost igranja dubla, jer vrlo je nezgodno za prvog igrača koji nakon završetka svog meča ima samo 30 minuta pauze. Sve će uslovljavati odabir onih igrača koji će nastupiti. Možda će biti nekih taktičkih izmena, da se neko sačuva za važniji meč, sve će to biti teža okolnost za mene kao selektora</b>.</p>
      <p>Selektor je istakao da će sve reprezentacije uglavnom igrati u najjačem sastavu.</p>
      <p>– <b>Dejvis kup je uglavnom bilo takmičenje gde nastupaju najbolji igrači na svetu, sad zavisi koliko je ko posvećen reprezentaciji, igranju za Dejvis kup, neki put bismo imali sreće da neki od najboljih igrača ne nastupaju. Možda nedostaje par reprezentacija poput Švajcarske, Austrije koje se nisu kvalifikovale, a koje bi sigurno bile konkurentne</b>.</p>
      <p>Zimonjić veruje da ima nekoliko reprezentacija koje pretenduju za osvajanje takmičenja i da je teško prognozirati ko je izraziti favorit.</p>
      <p>– <b>Svakako će biti izuzetno jako takmičenje i mislim da će biti jako teško da se prognozira ili kaže da je neko izrazit favorit, mislim da ima pet, šest reprezentacija koja svaka svaku može da pobedi</b> – rekao je Zimonjić.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/16/pike-posetio-srpske-tenisere/"/>
        <a href="https://www.sportskacentrala.com/2019/11/15/dejvis-kup-reprezentacija-srbije-pocela-pripreme-u-madridu-foto/"/>
        <a href="https://www.sportskacentrala.com/2019/10/21/zimonjic-objavio-spisak-za-dejvis-kup-srbija-sa-novakom-napada-salataru/"/>
        <a href="https://www.sportskacentrala.com/2019/10/14/poraz-srpskog-dubla-u-moskvi/"/>
        <a href="https://www.sportskacentrala.com/2019/09/24/dejvis-kup-tim-trenira-zajedno-djokovic-se-vratio-na-teren/"/>
        <a href="https://www.sportskacentrala.com/2019/08/26/novak-igra-za-srbiju-na-dejvis-kupu/"/>
        <a href="https://www.sportskacentrala.com/2019/07/24/los-dan-za-srbe-u-dublovima/"/>
        <a href="https://www.sportskacentrala.com/2019/04/29/poraz-zimonjica-i-lajovica-na-startu-estorila/"/>
        <a href="https://www.sportskacentrala.com/2019/04/08/zimonjic-i-djere-porazeni-u-prvom-kolu-turnira-u-marakesu/"/>
      </related>
    </article>
  </body>
</html>