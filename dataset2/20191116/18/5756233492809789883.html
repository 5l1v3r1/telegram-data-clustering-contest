<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621848/%D8%AF%D8%B1%D8%AE%D9%88%D8%A7%D8%B3%D8%AA-%D8%AA%D8%A7%D8%A8%D8%B4-%D8%A7%D8%B2-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AC%D9%84%D8%B3%D9%87-%D9%81%D9%88%D9%82%E2%80%8C%D8%A7%D9%84%D8%B9%D8%A7%D8%AF%D9%87-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AA%D8%B4%DA%A9%DB%8C%D9%84-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T18:24:00+00:00"/>
    <meta property="og:title" content="درخواست تابش از لاریجانی: جلسه فوق‌العاده مجلس برای بررسی افزایش قیمت بنزین تشکیل شود"/>
    <meta property="og:description" content="نایب رئیس فراکسیون امید مجلس شورای اسلامی خواستار تشکیل جلسه فوق‌العاده مجلس برای بررسی موضوع افزایش قیمت بنزین شد و گفت که سران سه قوه و اعضای شورای هماهنگی اقتصادی سران قوا باید دلایل اتخاذ این تصمیم را اعلام کنند."/>
  </head>
  <body>
    <article>
      <h1>درخواست تابش از لاریجانی: جلسه فوق‌العاده مجلس برای بررسی افزایش قیمت بنزین تشکیل شود</h1>
      <address>
        <time datetime="2019-11-16T18:24:00+00:00">16 Nov 2019, 18:24</time>
      </address>
      <p>
        <i>نایب رئیس فراکسیون امید مجلس شورای اسلامی خواستار تشکیل جلسه فوق‌العاده مجلس برای بررسی موضوع افزایش قیمت بنزین شد و گفت که سران سه قوه و اعضای شورای هماهنگی اقتصادی سران قوا باید دلایل اتخاذ این تصمیم را اعلام کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا تابش با اشاره به برخی اعتراض‌ها به افزایش قیمت بنزین گفت: اگر افزایش قیمت بنزین به زعم سران سه قوه اجتناب ناپذیر بود باید همه جوانب امر را در نظر می‌گرفتند و با توجیه مردم به روش بهتری آن را به مرحله اجرا می‌گذاشتند.</p>
      <p>وی افزود: از آقای لاریجانی استدعا دارم همین امروز بعد از ظهر و یا امشب فراخوانی بدهند و جلسه فوق‌العاده مجلس را تشکیل دهند تا با توجه به فشارهای اقتصادی و معیشتی که در سایه تحریم به مردم وارد شده و همچنین جو روانی منفی که افزایش قیمت بنزین در جامعه ایجاد کرده از سران سه قوه و اعضای شورای هماهنگی اقتصادی سران قوا دعوت کنند تا دلایل اتخاذ تصمیم خود را اعلام کنندو نهایتا هر آنچه مجلس تصمیم گرفت برای بازگرداندن آرامش به مردم اجرایی شود.</p>
      <figure>
        <img src="https://aftabnews.ir/files/fa/news/1398/8/25/360003_815.jpg"/>
      </figure>
      <p>این عضو کمیسیون برنامه و بودجه مجلس خاطرنشان کرد: نگذاریم با دفع وقت یک موضوع اقتصادی تبدیل به یک مسئله سیاسی و خدای نکرده امنیتی شود که جبران آن سخت است و بدخواهان نظام را خوشحال می‌کند.</p>
      <p>تابش در پایان گفت: ما باید تنگناها و مشکلاتی که دولت در شرایط فعلی با آن روبروست را درک کنیم و این موضوع محملی برای تسویه حساب جناحی و سیاسی نشود چرا که در غیر اینصورت همه مسئولان و مردم از آن متضرر خواهند شد.</p>
    </article>
  </body>
</html>