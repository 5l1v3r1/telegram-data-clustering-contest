<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-up-public-service-commission-verification-program-for-six-subjects-of-lt-grade-teacher-announced-2853050.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T18:28:36+00:00"/>
    <meta property="og:title" content="यूपी लोक सेवा आयोग: एलटी ग्रेड के छह विषयों का सत्यापन कार्यक्रम घोषित"/>
    <meta property="og:description" content="उत्तर प्रदेश लोक सेवा आयोग ने सहायक अध्यापक प्रशिक्षित स्नातक (एलटी ग्रेड शिक्षक) भर्ती 2018 के छह विषयों में सफल अभ्यर्थियों के अभिलेखों का सत्यापन कार्यक्रम शनिवार को घोषित कर दिया। सत्यापन 22..."/>
  </head>
  <body>
    <article>
      <h1>यूपी लोक सेवा आयोग: एलटी ग्रेड के छह विषयों का सत्यापन कार्यक्रम घोषित</h1>
      <address><time datetime="2019-11-16T18:28:36+00:00">16 Nov 2019, 18:28</time> by <a rel="author">मुख्य संवाददाता,प्रयागराज</a></address>
      <p>उत्तर प्रदेश लोक सेवा आयोग ने सहायक अध्यापक प्रशिक्षित स्नातक (एलटी ग्रेड शिक्षक) भर्ती 2018 के छह विषयों में सफल अभ्यर्थियों के अभिलेखों का सत्यापन कार्यक्रम शनिवार को घोषित कर दिया। सत्यापन 22 नवंबर से शुरू होकर 24 दिसंबर तक चलेगा। सत्यापन दो पालियों में होगा। पहली पाली का सत्यापन 10 से 1 और दूसरी पाली का 1.30 से 5 बजे तक होगा।</p>
      <p>परीक्षा नियंत्रक अरविंद मिश्र की ओर से जारी कार्यक्रम के मुताबिक विज्ञान के महिला और पुरुष अभ्यर्थियों तथा गणित की महिला अभ्यर्थियों के अभिलेखों का सत्यापन 22 को होगा जबकि गणित के पुरुष अभ्यर्थियों के अभिलेखों का सत्यापन 23, 25, 26 और 27 नवंबर को होगा। कम्प्यूटर के लिए सफल पुरुष और महिला अभ्यर्थियों के अभिलेखों का सत्यापन 27 नवंबर को होगा। जीव विज्ञान के लिए सफल पुरुषों के अभिलेखों का सत्यापन 27, 28, 29 और 30 नवंबर को जबकि इस विषय की महिला अभ्यर्थियों के अभिलेखों का सत्यापन 30 नवंबर और 2 तथा 3 दिसंबर को किया जाएगा। अंग्रेजी के पुरुष अभ्यर्थियों के अभिलेखों का सत्यापन 3, 4, 5, 6, 7 और 9 दिसंबर को किया जाएगा जबकि महिला अभ्यर्थियों के अभिलेखों का सत्यापन 9, 10, 11, 12, 18, 19 और 20 दिसंबर को किया जाएगा। कला के लिए सफल पुरुष अभ्यर्थियों के अभिलेखों का सत्यापन 20 और 21 दिसंबर तथा महिला अभ्यर्थियों के अभिलेखों का सत्यापन 23 और 24 दिसंबर को होगा।</p>
      <p><b>भर्ती में कुल 15 विषय </b><br/>एलटी ग्रेड शिक्षक भर्ती में कुल 15 विषय शामिल हैं, इनमें से सात विषयों में सफल अभ्यर्थियों के अभिलेखों का सत्यापन पिछले माह शुरू हुआ था, जो 8 नवंबर को पूरा हो गया। जिन अभ्यर्थियों के अभिलेख सही पाए गए हैं, उनके चयन की संस्तुति शासन को भेजी जाएगी। इसके बाद नियुक्ति पत्र जारी करने की प्रक्रिया प्रारंभ होगी।</p>
      <p>
        <b>दो विषयों के अभ्यर्थियों का बढ़ा आक्रोश</b>
      </p>
      <p>एलटी ग्रेड शिक्षक भर्ती में शामिल दो विषयों हिन्दी और सामाजिक विज्ञान की लिखित परीक्षा का परिणाम अभी घोषित नहीं किया गया है। शनिवार को छह विषयों का सत्यापन कार्यक्रम घोषित होने के बाद इन विषयों के अभ्यर्थी खासे चिंतित हैं। इविवि छात्रसंघ भवन पर हुई एलटी समर्थक मोर्चा की बैठक में इस पर नाराजगी जताते हुए कहा गया कि आयोग ने ऐसा कर इन दोनों विषयों के अभ्यर्थियों के साथ धोखा किया है। आयोग को दोनों विषयों का परिणाम घोषित कर सभी आठ विषयों का सत्यापन कार्यक्रम जारी करना चाहिए था। मोर्चा संयोजक विक्की खान का कहना है कि आयोग के खिलाफ जल्द विशाल प्रदर्शन किया जाएगा। अनिल उपाध्याय का कहना है कि इस भेदभाव को अभ्यर्थी बर्दाश्त नहीं करेंगे। अभ्यर्थियों ने आयोग में प्रत्यावेदन देकर बुधवार को अध्यक्ष से मुलाकात के लिए समय मांगा है। मुलाकत के बाद अभ्यर्थी आंदोलन की घोषणा करेंगे।</p>
    </article>
  </body>
</html>