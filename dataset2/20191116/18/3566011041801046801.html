<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547795.html/%D8%B3%D9%86%D8%AF-%D8%AA%D8%B4%D8%AE%DB%8C%D8%B5-%D8%B2%D9%88%D8%AF%D9%87%D9%86%DA%AF%D8%A7%D9%85-%D8%AF%DB%8C%D8%A7%D8%A8%D8%AA-%D8%AF%D8%B1-%DB%8C%D8%B2%D8%AF-%D8%A7%D8%AC%D8%B1%D8%A7%DB%8C%DB%8C-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T18:16:00+00:00"/>
    <meta property="og:title" content="سند تشخیص زودهنگام دیابت در یزد اجرایی می‌شود"/>
    <meta property="og:description" content="معاون بهداشتی دانشگاه شهید صدوقی یزد گفت: دبیرخانه اجرایی سند تشخیص زودرس و بهبود مراقبت دیابت در استان یزد تشکیل شده است که هدف اصلی این سند تشخیص زودرس و بهبود مراقبت بیماران مبتلا به دیابت در 90 درصد گروه های هدف است."/>
  </head>
  <body>
    <article>
      <h1>سند تشخیص زودهنگام دیابت در یزد اجرایی می‌شود</h1>
      <h2>معاون بهداشتی دانشگاه شهید صدوقی یزد:</h2>
      <address>
        <time datetime="2019-11-16T18:16:00+00:00">16 Nov 2019, 18:16</time>
      </address>
      <p>معاون بهداشتی دانشگاه شهید صدوقی یزد گفت: دبیرخانه اجرایی سند تشخیص زودرس و بهبود مراقبت دیابت در استان یزد تشکیل شده است که هدف اصلی این سند تشخیص زودرس و بهبود مراقبت بیماران مبتلا به دیابت در 90 درصد گروه های هدف است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، محمد رضا دهقانی در نشست خبری به مناسبت هفته ملی دیابت، با اشاره به تغییر چهره بیماری‌ها در زمان کنونی گفت: رشد تکنولوژی، داروها، واکسیناسیون، نظام مراقبت خوب، ارتقای سطح اگاهی مردم و ... باعث شده که در سطح کل دنیا و حتی در کشورهای در حال توسعه بیماری های واگیردار کنترل شود و سمت سوی بیماری‌ها به سمت بیماری های غیرواگیر رفته است.</p>
      <p>وی با بیان این که در حال حاضر بیماری های غیرواگیر به یک معضل جهانی تبدیل شده است افزود: میزان بروز و شیوع این بیماری ها در دنیا به صرت فزاینده ای رو به ازدیاد و افزایش است به طوری که  80 درصد مرگ و میرهایی که در دنیا در حال وقوع است به دلیل بیماری های غیرواگیر است و در حقیقت دنیا تحت تاثیر این نوع بیماری ها قرار گرفته است.</p>
      <p>معاون بهداشتی دانشگاه علوم پزشکی یزد اظهار داشت: در کشورهای مختلف، بر اساس بیماری هایی که درآنجا شیوع بالایی دارد استراتژی های متعددی را اتخاذ کرده‌اند  و بر حسب نوع نگرش،دید و برنامه ریزی که داشته اند تا حدودی این استراتژی ها موثر واقع شده  است.</p>
      <p>دهقانی تصریح کرد: سندروم های متابولیک یکی از عمده‌ترین بیماری هایی هستند که  جامعه بشری را تهدید می کنند که در راس آن  ها بیماری دیابت به دلیل میزان بروز وشیوع و هم  از لحاظ عوارضی که بر جا می گذارد  قرار دارد؛ همچنین این بیماری به دلیل این که منشا تعداد دیگری از بیماری‌های غیرواگیر است در مرگ و میر نیز نقش بالایی دارد.</p>
      <p>وی با بیان این که نیمی از مبتلایان به دیابت از بیماری خود اطلاع ندارند؛ اعلام کرد: بر اسا آمارهای بین المللی در سال 2017 آمار دیابتی کل دنیا در گروه سنی 20 تا 79 سال بیش از 425 میلیون نفر اعلام شده است که پیش بینی می شود که در طول 30 سال بعد در سال 2045 این آمار از 630 میلیون نفر عبور کند به عبارتی حدود 50 افزایش پیدا خواهد کرد وحدود  200 میلیون نفر به تعداد مبتلایان به دیابت افزوده شود.</p>
      <p>دهقانی با بیان این که از هر یازده نفر بزرگسال در دنیا یک نفر به دیابت مبتلا است افزود: طبق این آمار، 75 درصد مبتلایان به دیابت در کشورهایی با درآمد کم و متوسط زندگی می می کنند همچنین کمتر از یک چهارم افراد دیابتی که حدود 100 میلیون نفر می شود در محدود سنی 65 تا 79 سال هستند در حالی که برآورد شده که تعداد این بیماران تا سال 2045 به 191 میلیون نفر بالغ خواهد شد؛ که نشان دهنده سالمند شدن جمعیت در طول در چند سال آینده  است.</p>
      <p>وی عنوان کرد: بر اساس آخرین آمارها، در سال 95 حدود 10.8 درصد از ایرانیان بر اساس قند خون ناشتا به دیابت مبتلا هستند که این آمار در مردان 10 درصد و در زنان 11.5 درصد گزارش شده است. همچنین افراد پردیابتیک یعنی افرادی که هنوز دیابت نگرفته اند اما قند خون مختلی دارند نیز حدود 18.1 درصد است.</p>
      <p>معاون بهداشتی دانشگاه شهید صدوقی یزد اظهار داشت: طبق مطالعه ای که در سال های 85 تا 88 صورت گرفته استان یزد از نظر قند خون بالا (بی اس) در جمعیت بالای 25 سال با میزان شیوع 11 درصد پنجمین استان از لحاظ شیوع دیابت بوده است. همچنین بر اساس قند خون ناشتا با 16.2 درصد اولین استان با بیشترین شیوع دیابت بوده است.</p>
      <p>دهقانی افزود: از دیگر شاخص هایی که تایید می کند استان یزد رتبه بالایی در ابتلا به دیابت دارد هموگلوبین ای وان سی است که بر اساس این شاخص نیز حدود 21 درصد از یزدی ها هموگلوبین مختل داشته اند این درحالی است که شاخص کشوری آن 11.2 درصد گزارش شده است.</p>
      <p>وی با بیان این که در بروز بیماری دیابت دو دسته از عوامل تغییرپذیر و تغییر ناپذیر تاثیر دارند تصریح کرد: عوامل مانند سن و ژنتیک از جمله عوامل تغییر ناپذیر است اما می توان با پیشگیری از بروز بیماری دیابت با داشتن این عوامل نیز جلوگیری کرد.</p>
      <p>دهقانی تحرک بدنی پایین، رژیم غذایی نامناسب، چاقی و اضافه وزن را از عوامل تغییر پذیر دانست و افزود: استان یزد جزء استان هایی با تحرک بدنی پایین است همچنین در میزان مصرف فست فود رتبه اول را در کشور دارد و از نظر چاقی و اضافه وزن نیز جزء پنج استان اول کشور است و در مجموع وضعیت مناسبی ندارد این درحالی است که اگر برای این دسته از عوامل برنامه کنترل داشته باشیم دیابت را نیز می توان در یک بازه زمانی کنترل کرد.</p>
      <p>وی با اشاره به وضعیت بیماری دیابت و عوامل تاثیر گذار بر شیوع آن در استان یزد اظهار داشت: دبیرخانه اجرایی سند تشخیص زودرس و بهبود مراقبت دیابت در استان یزد تشکیل شده است بر اساس این سند در فاصله سال‌های 95 تا 1404 یکسری از دستگاه ها و ارگان ها نیز برای اجرای این سند درگیر شده اند و هدف اصلی این سند تشخیص زودرس و بهبود مراقبت بیماران مبتلا به دیابت در 90 درصد گروه های هدف است.</p>
      <p>انتهای پیام/ق</p>
      <p> </p>
    </article>
  </body>
</html>