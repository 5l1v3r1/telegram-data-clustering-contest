<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/iz-tiskane-izdaje/clanek/marico-brez-izpita-vozila-180-na-uro-246998"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T18:08:00+00:00"/>
    <meta property="og:title" content="Pred letom dni z marico divjala 180 na uro, danes je noseča"/>
    <meta property="og:description" content="LJUBLJANA – Policajček. Pod tem imenom je imela takrat 17-letna Kaja Stojanova (danes poročena Marič) v imeniku svojega telefona, s katerim je v zgodnjih jutranjih urah 11. julija lani snemala d..."/>
  </head>
  <body>
    <article>
      <h1>Pred letom dni z marico divjala 180 na uro, danes je noseča</h1>
      <h2>Kaja Marič razkrila podrobnosti nočne zabave s policisti. Popestrili so si jo s štirimi litri alkohola.</h2>
      <address><time datetime="2019-11-16T18:08:00+00:00">16 Nov 2019, 18:08</time> by <a rel="author">Aleksander Brudar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1598957.jpg"/>
          <figcaption>Kaja Marič po odhodu s sodišča FOTO: ALEKSANDER BRUDAR</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598958.jpg"/>
          <figcaption>Žiga Valjavec se je septembra letos že zaposlil pri drugem delodajalcu. foto: Igor Mali</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598977.jpg"/>
          <figcaption>Tako je snemala enega od policijskih postopkov. Vir: 24ur.com</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598978.jpg"/>
          <figcaption>Ker so pili, so tudi pihali. vir: 24ur.com</figcaption>
        </figure>
      </slideshow>
      <p>LJUBLJANA – Policajček. Pod tem imenom je imela takrat 17-letna <b>Kaja Stojanova</b> (danes poročena <b>Marič</b>)<b> </b>v imeniku svojega telefona, s katerim je v zgodnjih jutranjih urah 11. julija lani snemala dogajanje v policijski marici, shranjeno telefonsko številko kranjskega policista <b>Žige Valjavca</b>.</p>
      <figure>
        <img src="https://www.slovenskenovice.si/images/slike/2019/11/08/1598958.jpg"/>
        <figcaption>Žiga Valjavec se je septembra letos že zaposlil pri drugem delodajalcu. foto: Igor Mali</figcaption>
      </figure>
      <p>Ko je tiste noči, ura je bila nekaj čez polnoč, na povabilo 20-letnega kandidata za policista <b>Maria Mlinarja</b>, kot se je včeraj spominjala, vstopila v marico, je spoznala Valjavca (takrat ji je zaupal svojo številko). Še enega prisotnega policista, 33-letnega <b>Nejca Bizanta</b>, je prej videla le dvakrat. »Mario me je poklical, ali grem en krog. Da nimajo nič za delati,« je po dolgem pregovarjanju s sodnico ljubljanskega delovnega sodišča <b>Snežano Zorc</b>, da ne bo dala nobene izjave več o dogajanju v tisti noči, saj da je že vse povedala na kranjski policiji in sodišču, počasi le začela pojasnjevati. Niso je prestrašile niti grožnje sodnice, da jo bo, če bo molčala kot priča, denarno kaznovala. »Bom pa denarno kaznovana,« je bila odločna 18-letnica in pojasnila, da se s tem ne želi več ukvarjati, da je noseča in da si ne želi dodatnega stresa.</p>
      <blockquote>17 let je bila stara Kaja Marič, ko se je ponoči s policisti zabavala v marici.</blockquote>
      <h3>Za hec so še pihali</h3>
      <p>Ko se je malo omehčala, je le povedala, da je bila vse do petih zjutraj s policisti v marici, da so se vozili naokoli, da je celo ona nekaj časa vozila po avtocesti, da so tudi pili alkohol in da so ji »samo za hec« dali tudi pihati (pihali naj bi tudi oni). Poudarila je, da so vsi trije dobro vedeli, da je bila mladoletna. In da so izvajali policijske postopke oziroma so ustavili enega pešca in voznika avtomobila. Pešca naj bi Valjavec, ki je vozil, obravnaval kar skozi okno marice. O alkoholu je razkrila, da so imeli pri sebi štiri litre alkohola, za dva litra je poskrbela ona, za preostala Bizant. S seboj je imela tudi cigarete, ki so jih kadili policisti. Včeraj je sodnici še povedala, da je marico po gorenjski avtocesti vozila tudi ona in pri tem »pritisnila do konca« oziroma do 180 kilometrov na uro. »Takrat nisem imela vozniškega izpita, sem pa znala voziti,« je pojasnila in razložila, da se je z vožnjo avtomobila seznanila že pri 16 letih. In sicer se je urila na parkirišču. Pravi, da je spila le »en požirek«, policisti pa »malo več«: »Kar veliko več, glede na to, da smo imeli štiri litre pijače.« Z njimi je preživela skoraj vso nočno izmeno, poslušala policijsko zvezo, gledala in snemala njihove postopke, ko so tudi s sireno ustavljali voznike. Domov so jo pripeljali okoli petih zjutraj.<br/><br/><b>Rad bi se vrnil med policiste</b><br/>Po razkritju afere so Žiga Valjavec, Nejc Bizant in Mario Mlinar na policiji dobili odpoved zaradi neupravičene uporabe službenega vozila za zasebno druženje. Valjavec je nato s tožbo proti državi oziroma MNZ zahteval razveljavitev izredne odpovedi pogodbe o zaposlitvi, ugotovitev, da mu delovno razmerje ni prenehalo oktobra 2018 in da še vedno traja, ter vrnitev na delovno mesto in plače za nazaj.</p>
      <h3>Policista celo pozirala</h3>
      <figure>
        <img src="https://www.slovenskenovice.si/images/slike/2019/11/08/1598977.jpg"/>
        <figcaption>Tako je snemala enega od policijskih postopkov. Vir: 24ur.com</figcaption>
      </figure>
      <p>Vse to morda nikoli ne bi prišlo na plan, če ne bi vsega skupaj objavljala na instagramu. Na vprašanje Valjavčeve pooblaščenke <b>Barbare Nastran</b>, ali je od policistov dobila soglasje, da jih je lahko snemala, je odgovorila: »'Ali lahko slikam, da to objavim?' sem jih vprašala, in nato ni bilo nobenega problema.« Poudarila je, da sta ji Valjavec in Bizant celo pozirala, Mario pa jo je prosil, naj ga ne snema v obraz. Zelo dobro se je tudi spomnila trenutkov, ko so za njihovo nočno odisejado izvedeli odgovorni: Žiga jo je klical in prosil, naj vse, kar se je dogajalo, zanika. In od nje zahteval, naj posnetke izbriše. Očital pa naj bi ji tudi, da sta za vse kriva ona in Mlinar: »Če ne bi bila ti tako pametna z onim in objavljala vajine scene, ne bi bilo nič. Umiri se malo.«<br/><br/>Valjavec naj bi ji sicer, kot je še povedala Maričeva, grozil septembra letos. Četudi se pod sporočilo: »Boljš zate, da prideš na sodišče. Še ne veš, kaj te čaka,« ni podpisal, prav tako ni bilo poslano z njegovega profila​ na facebooku, 18-letnica sklepa, da za njim stoji prav on. Prej se namreč na vabila sodišča ni odzivala.<br/><br/>Sojenje se je včeraj končalo in Valjavec bo po pošti obveščen, ali je bil njegov tožbeni zahtevek proti državi uspešen. </p>
    </article>
  </body>
</html>