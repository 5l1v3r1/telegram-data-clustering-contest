<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/16/veneciia-shte-izpluva-dnes-san-marko-beshe-otvoren.429878"/>
    <meta property="og:site_name" content="Dnes.bg"/>
    <meta property="article:published_time" content="2019-11-16T18:53:00+00:00"/>
    <meta property="og:title" content="Венеция ще изплува: Днес Сан Марко беше отворен"/>
    <meta property="og:description" content="Все пак площадът остана под 20 см вода | Dnes.bg"/>
  </head>
  <body>
    <article>
      <h1>Венеция ще изплува: Днес Сан Марко беше отворен</h1>
      <h2>Все пак площадът остана под 20 см вода</h2>
      <address><time datetime="2019-11-16T18:53:00+00:00">16 Nov 2019, 18:53</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Туристите и жителите на Венеция днес получиха отново разрешение да обикалят централния площад Сан Марко, ден след като той отново беше затворен заради ново покачване на водното равнище, предаде Асошиейтед прес, цитирана от БТА.</p>
      <p>Днес по обед нивото на водата във Венеция се покачи до 110 сантиметра, като площад Сан Марко се оказа под 20 сантиметра вода. Това не попречи на туристите да джапат във водата из него със специални ботуши. Вчера водното ниво беше 154 сантиметра, а във вторник вечерта в пика на наводненията беше 187 сантиметра.</p>
      <p>Кметът на Венеция Луиджи Бруняро каза, че щетите от наводненията ще достигнат най-малко 1 милиарда евро, но финалната оценка за сумата ще бъде направена едва след като Венеция "се изсъхне от високата вода".</p>
      <p>Бруняро съобщи, че градът поставя началото на програми, които да помогнат на физически лица и на магазините и предприятията да се съвземат от случилото се. Физическите лица могат да получат 5000 евро помощ, а магазините и предприятията на 20 000 евро. Най-пострадалите физически и юридически лица могат дори да бъдат одобрени за помощ, която да покрие 70 процента от понесените от тях щети.</p>
      <p>В четвъртък италианското правителство обяви извънредно положение и одобри 20 милиона евро първоначална спешна помощ за подпомагане на възстановяването на Венеция.</p>
      <p>Вчера кметът на Венеция обяви, че се открива специална банкова сметка за всички, в Италия и чужбина, които искат да дарят суми за възстановяването на града. "Благодарение на вашата помощ, Венеция, която е едно уникално място и наследство на целия свят, ще блесне отново", каза Бруняро.</p>
      <p>/БТА/<br/> </p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/15/veneciia-prejiviala-nai-tejkata-sedmica-ot-1872-g-nasam.429827"/>
        <a href="https://www.dnes.bg/notifikacii/2019/11/15/nov-pik-vodata-vyv-veneciia-pak-skacha-do-150-sm.429737"/>
        <a href="https://www.dnes.bg/world/2019/11/14/vremeto-poshtadi-veneciia-visokata-voda-stigna-samo-77-sm.429566"/>
      </related>
    </article>
  </body>
</html>