<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/sofer-arges-touareg-rau-325806.html"/>
    <meta property="og:site_name" content="Observator"/>
    <meta property="article:published_time" content="2019-11-16T18:47:00+00:00"/>
    <meta property="og:title" content="Un șofer din Argeș și-a spălat Touareg-ul într-un râu, dar n-a mai putut să-l scoată"/>
    <meta property="og:description" content="Un șofer din Câmpulung Muscel, județul Argeș, a vrut să-și spele mașina Volkswagen Touareg într-un râu, dar n-a mai putut să o scoată din apă. Bărbatul a avut nevoie de ajutorul pompierilor."/>
  </head>
  <body>
    <article>
      <h1>Un șofer din Argeș și-a spălat Touareg-ul într-un râu, dar n-a mai putut să-l scoată</h1>
      <address><time datetime="2019-11-16T18:47:00+00:00">16 Nov 2019, 18:47</time> by <a rel="author">Cristian Totestean</a></address>
      <p>
        <b>
          <b>Un șofer din Câmpulung Muscel, județul Argeș, a vrut să-și spele mașina Volkswagen Touareg într-un râu, dar n-a mai putut să o scoată din apă. Bărbatul a avut nevoie de ajutorul pompierilor.</b>
        </b>
      </p>
      <p>Incidentul inedit s-a consumat vineri, în Câmpulung Muscel. Șoferul a intrat cu SUV-ul în râul Târgului, cu gând să își spele mașina. Bărbatul a avut însă surpriza de a nu mai putea scoate Volskwagen-ul Touareg din apă.</p>
      <p>Neputincioși, șoferul și pasagerul mașinii au sunat la 112 și au chemat ajutoare. Potrivit <a href="https://adevarul.ro/locale/pitesti/a-vrut-sa-si-spele-suv-ul-rau-n-a-mai-putut-sa-l-scoata-recuperarea-masinii-fost-oprita-uzinareaapei-1_5dcfffac5163ec427114dd42/index.html">Adevărul</a>, intervenția pompierilor a durat 2 ore.</p>
      <p><i>„Au intrat în apă să spele maşina din câte am înţeles şi n-au mai putut să o scoată. S-a oprit uzinarea apei pentru că debitul era mare şi s-a încercat, în primă fază, extragerea autoturismului din apă cu ajutorul unui troliu electric de pe o platformă. S-a rupt cablul, iar ulterior maşina a fost extrasă din apă cu autospeciala ISU”</i>, a declarat purtătorul de cuvânt ISU Argeș, Ionuț Tunaru.</p>
    </article>
  </body>
</html>