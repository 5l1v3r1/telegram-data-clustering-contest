<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819714-dtp-na-sumskij-u-harkovi-zahisnik-dronova-podav-kasaciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T18:04:00+00:00"/>
    <meta property="og:title" content="ДТП на Сумській у Харкові: захисник Дронова подав касацію"/>
    <meta property="og:description" content="Захисник Геннадія Дронова, засудженого на 10 років за скоєння смертельної ДТП на вул. Сумській у Харкові, Сергій Перепелиця подав касаційну скаргу до Верховного Суду."/>
  </head>
  <body>
    <article>
      <h1>ДТП на Сумській у Харкові: захисник Дронова подав касацію</h1>
      <h2>Захисник Геннадія Дронова, засудженого на 10 років за скоєння смертельної ДТП на вул. Сумській у Харкові, Сергій Перепелиця подав касаційну скаргу до Верховного Суду.</h2>
      <address>
        <time datetime="2019-11-16T18:04:00+00:00">16 Nov 2019, 18:04</time>
      </address>
      <p>Цю інформацію адвокат Сергій Перепелиця підтвердив кореспонденту Укрінформу.</p>
      <p>«Так, на цьому тижні ми подали касацію. Просимо скасувати вирок», - зазначив адвокат Дронова.</p>
      <p>Поки невідомо, чи складена скарга згідно з усіма вимогами, суд іще не відкрив провадження.</p>
      <p>Як повідомлялося, 18 жовтня 2017 року близько 20:45 на вулиці Сумській у Харкові сталася <a href="https://www.ukrinform.ua/tag-dtp">ДТП</a>. Позашляховик Lexus RX 350, за кермом якого була 20-річна Олена Зайцева, врізався в автомобіль Volkswagen під керуванням Геннадія Дронова. Машина вилетіла на тротуар і збила 11 осіб: 5 загинули на місці, 6 опинилися в лікарні, одна з постраждалих невдовзі померла.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2803925-sud-znav-arest-z-avtomobila-akim-zajceva-zbila-11-osib.html">Суд зняв арешт з автомобіля, яким Зайцева збила 11 осіб</a>
      </blockquote>
      <p>26 лютого 2019 року суд виніс рішення: Олена Зайцева і Геннадій Дронов отримали по 10 років позбавлення волі.</p>
      <p>14 серпня 2019 року Харківський апеляційний <a href="https://www.ukrinform.ua/rubric-regions/2760194-apelacijnij-sud-zalisiv-zajcevu-i-dronova-u-turmi.html">суд підтвердив вирок</a>, і він набрав законної сили. Термін подання касаційних скарг сплив 14 листопада.</p>
      <p>На початку жовтня <a href="https://www.ukrinform.ua/rubric-regions/2772813-smertelna-dtp-u-harkovi-zajcevu-etapuvali-do-kolonii.html">Олену Зайцеву етапували в Покровський виправний центр</a> №79 у Дніпропетровській області.</p>
      <p><a href="https://www.ukrinform.ua/rubric-regions/2769414-smertelna-dtp-u-harkovi-dronova-etapuvali-do-kolonii.html">Геннадій Дронов відбуває покарання у Крюківській виправній колонії</a> №29 на Полтавщині.</p>
    </article>
  </body>
</html>