<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/16/1gallery-app-galleria-privacy-682378/"/>
    <meta property="og:site_name" content="AndroidWorld"/>
    <meta property="article:published_time" content="2019-11-16T18:16:33+00:00"/>
    <meta property="og:title" content="Volete tenere le vostre foto lontane da occhi indiscreti? Provate 1Gallery e i suoi album criptati (foto)"/>
    <meta property="og:description" content="Il nostro smartphone si è ormai affermato come il vero cuore pulsante della nostra vita digitale. Da lui transitano tutte..."/>
  </head>
  <body>
    <article>
      <h1>Volete tenere le vostre foto lontane da occhi indiscreti? Provate 1Gallery e i suoi album criptati (foto)</h1>
      <address><time datetime="2019-11-16T18:16:33+00:00">16 Nov 2019, 18:16</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Il nostro smartphone si è ormai affermato come il vero <b>cuore pulsante della nostra vita digitale</b>. Da lui transitano tutte le informazioni più importanti che ci riguardano e con lui creiamo contenuti utili per la nostra vita lavorativa, o da custodire come ricordi. Proprio per il ruolo cruciale che riveste nel nostro quotidiano, è bene utilizzarlo con tutte le cautele del caso, per evitare di esporci a rischi di <i>cyber</i> attacchi o di violazione della nostra <b>privacy</b>. Anche soltanto le <b>foto</b> che scattiamo tramite il nostro smartphone, in alcuni casi non vogliamo che possano finire in mani sbagliate, oppure essere viste da persone non autorizzate. <b>Come fare per dormire sonni tranquilli?</b></p>
      <h3>Un’app galleria curata, minimale e… criptata!</h3>
      <p>Se siete alla ricerca di un’app galleria che, oltre a garantirvi tutte le funzionalità tradizionali a cui siete abituati, vi protegga da occhi indiscreti o possibili intrusi, potreste dare una possibilità a <b>1Gallery</b>. Si tratta di un’app creata da uno sviluppatore molto conosciuto sul <a href="https://forum.xda-developers.com/android/apps-games/app-1gallery-photo-gallery-vault-t3996759">forum di XDA</a>, messa a punto per coniugare diversi aspetti che non è frequente trovare tutti insieme in app di questo genere: una <b>grafica piacevole</b> e curata, funzionalità che la rendano <b>completa e al contempo semplice</b> da usare e una <b>zona sicura</b>, in cui conservare foto e video che vogliamo tenere soltanto per noi.</p>
      <p>1Gallery si presenta subito in tutto il suo <b>minimalismo</b>: una schermata con sfondo bianco, in cui campeggiano gli album di foto e video contenuti nella memoria del nostro dispositivo, con precedenza alla cartella dedicata agli scatti della fotocamera. Nella parte superiore sono presenti <b>4 icone</b>, che ci permettono di passare dalla visualizzazione per album a quella che dà precedenza alle singole <b>foto</b>, ai <b>video</b>, ai contenuti contrassegnati come <b>preferiti</b> e agli <b>album criptati</b>, come vedremo tra poco nel dettaglio. Dalle impostazioni è possibile passare al <b>tema scuro</b>, che inverte i colori delle schermate, opzione particolarmente apprezzata dai possessori di dispositivi con schermo OLED.</p>
      <p>Selezionando un’immagine specifica, è possibile visualizzarla nel dettaglio, scorrendo le altre contenute nello stesso album tramite i canonici <i>swipe</i> laterali. Non mancano i comandi per visualizzarne le <b>informazioni</b>, per <b>condividerla</b> rapidamente, <b>impostarla come sfondo</b>, <b>spostarla nell’area protetta</b>, <b>eliminarla</b> o <b>modificarla</b>, anche ricorrendo all’<b>editor integrato</b>. Questo editor risulta ben fatto, dotato di diverse funzioni: <b>tagliare</b> l’immagine (con anche proporzioni pre-impostate), <b>ridimensionarla</b>, <b>ruotarla</b>, <b>modificarne</b> diversi parametri come luminosità, colori ecc. e persino applicare <b>filtri</b>, che curiosamente presentano gli stessi nomi di quelli degli albori di Instagram (lacrimuccia per chi se li ricorda).</p>
      <p>Arriviamo però a ciò che conferisce a 1Gallery una marcia in più rispetto ad altre app simili: l’area protetta, detta anche <b>cassaforte</b>. Come accennato in precedenza, potete accedervi rapidamente dall’apposita icona posta nella schermata iniziale e, al primo accesso, vi verrà chiesto di inserire un <b>indirizzo email</b> per reimpostare la password in caso non la ricordaste più e di impostare appunto il <b>metodo di sblocco</b>. Una volta entrati nella cassaforte, potrete creare un <b>album</b> in cui spostare foto o video <b>a cui avrete accesso soltanto voi</b>, perché non saranno più visibili fra gli album standard, nemmeno utilizzando app galleria alternative.</p>
      <h3>Donwload gratuito con acquisti in-app</h3>
      <p>C’è però un <b>limite</b> a questa funzione privacy: con l’app base – scaricabile gratuitamente dal Google Play Store – è possibile creare soltanto un album e inserirvi un numero limitato di foto e video. Per rimuovere questo limite, è possibile sottoscrivere il <b>piano a pagamento</b>, al costo (attualmente in promozione) di 2,39€ per un anno, oppure 4,79€ per sempre. La sottoscrizione Premium consente anche di <b>rimuovere i <i>banner</i> pubblicitari</b> (comunque sporadici e discreti), avere <b>maggiori funzionalità per i temi</b> e sostenere il progetto dello sviluppatore, che promette ulteriori funzioni esclusive in futuro. Per esigenze basilari però, può bastare la versione free, che vi <b>consigliamo di provare</b>.</p>
      <figure>
        <img src="https://www.androidworld.it/wp-content/uploads/2017/05/Google-Play-Badge-New.png"/>
      </figure>
      <p>
        <a href="https://www.smartworld.it/tag/black-friday">TUTTO SUL BLACK FRIDAY</a>
      </p>
      <p>
        <a href="https://www.amazon.it/gp/goldbox?ascsubtag=682378-widget-desktop-www.androidworld.it&amp;tag=androidworld-1484-21">ALTRE OFFERTE SU AMAZON</a>
      </p>
      <p>
        <a href="http://t.me/offertesmartworld">CANALE TELEGRAM OFFERTE</a>
      </p>
      <h3>Immagini</h3>
    </article>
  </body>
</html>