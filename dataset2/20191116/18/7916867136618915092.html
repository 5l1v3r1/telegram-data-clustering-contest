<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134706-kaune-sulig-finaline-sirena-isplesta-ereliu-pergale-pries-zalgiri-2.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-16T18:50:00+00:00"/>
    <meta property="og:title" content="Kaune – sulig finaline sirena išplėšta „Erelių“ pergalė prieš „Žalgirį-2“"/>
    <meta property="og:description" content="Mažeikių „Ereliai“ (4-9) įspūdingai iškovojo ketvirtąją pergalę VIKINGLOTTO-NKL pirmenybėse. Aloyzo Rudžio auklėtiniai sulig finaline rungtynių sirena 98:97 (20:23, 23:28, 24:23, 31:23) sugebėjo įveikti Kauno „Žalgiris-2“ (7-6) krepšininkus. Iki ketvirtojo kėlinio pabaigos likus žaisti 35 sekundėms Mažeikių ekipa turėjo 4 taškų pranašumą (96:92), tačiau jaunasis Vitalijus Kozys smeigė tritaškį, o gynyboje „Žalgiris-2“ taip pat ..."/>
  </head>
  <body>
    <article>
      <h1>Kaune – sulig finaline sirena išplėšta „Erelių“ pergalė prieš „Žalgirį-2“</h1>
      <address>
        <time datetime="2019-11-16T18:50:00+00:00">16 Nov 2019, 18:50</time>
      </address>
      <p>Nuotr.: G.Šiuparys</p>
      <figure>
        <a href="https://www.basketnews.lt/paveikslelis-201803-any1000x1000.jpg">
          <img src="https://www.basketnews.lt/paveikslelis-201803-any630x500.jpg"/>
        </a>
      </figure>
      <p>Nuotr. G.Šiuparys</p>
      <p>Mažeikių „Ereliai“ (4-9) įspūdingai iškovojo ketvirtąją pergalę VIKINGLOTTO-NKL pirmenybėse. Aloyzo Rudžio auklėtiniai sulig finaline rungtynių sirena <b>98:97</b> (20:23, 23:28, 24:23, 31:23) sugebėjo įveikti Kauno „Žalgiris-2“ (7-6) krepšininkus.</p>
      <p>Iki ketvirtojo kėlinio pabaigos likus žaisti 35 sekundėms Mažeikių ekipa turėjo 4 taškų pranašumą (96:92), tačiau jaunasis Vitalijus Kozys smeigė tritaškį, o gynyboje „Žalgiris-2“ taip pat sužaidė sėkmingai bei, rungtyniauti likus 11 sekundžių, gavo šansą rezultatą persverti.</p>
      <p>Prireikė dviejų bandymų, bet kauniečiai tokia galimybe pasinaudojo. Po netaiklaus V. Kozio metimo kamuolį atkovojęs Erikas Venskus pataikė dvitaškį ir jaunieji žalgiriečiai jau pirmavo (97:96).</p>
      <p>Svečiai savo paskutiniam metimui turėjo vieną sekundę ir ja po minutės pertraukėlės  pasinaudojo sėkmingai: Justas Nausėdas iš užribio perdavė kamuolį Augustinui Venckui, o šis pataikė dvitaškį, atnešusį „Erelių“ ekipai įsimintiną pergalę.</p>
      <p>Nugalėtojus į priekį vedė Rokas Stankevičius, kuris per 37 aikštelėje praleistas minutes pelnė 27 taškus (10/14 dvit., 2/5 trit., 1/3 baud.), atkovojo 7 kamuolius, atliko 4 rezultatyvius perdavimus, 3 kamuolius perėmė, kartą blokavo varžovo metimą bei kartą suklydo ir surinko 32 naudingumo balus.</p>
      <p>
        <i>„Žalgiris-2“: Erikas Venskus 21 (7 atk. kam., 4 rez. perd., 3 per. kam., 31 naud. bal.), Justinas Ramanauskas (7 rez. perd.) ir Vitalijus Kozys (11 atk. kam., 4 rez. perd.) po 16, Paulius Murauskas ir Modestas Kancleris po 7.</i>
      </p>
      <p>
        <i>„Ereliai“: Rokas Stankevičius 27 (7 atk. kam., 4 rez. perd., 3 per. kam.) Mantvydas Staniulis 22 (7 rez. perd.), Jameelas Tayloras 17 (7 atk. kam.), Justas Nausėdas 15.</i>
      </p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-205998-crop100x150.jpg"/>
      </figure>
      <p><a href="https://www.basketnews.lt/zaidejai/12779-rokas-stankevicius.html">Rokas Stankevičius</a> Taškai: 27 Naudingumas: 32 Perimti kamuoliai: 3 Dvitaškiai: 71% 10/14</p>
    </article>
  </body>
</html>