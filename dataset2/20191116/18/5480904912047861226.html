<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/silhavy-k-zapasu-s-bulharskem-rozhodne-nepristoupime-lehkomyslne/1821905?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T18:38:00+00:00"/>
    <meta property="og:title" content="Šilhavý: K zápasu s Bulharskem rozhodně nepřistoupíme lehkomyslně"/>
    <meta property="og:description" content="Sofia - Čeští fotbalisté si ve čtvrtek po domácí výhře 2:1 nad Kosovem zajistili postup na evropský šampionát, podle trenéra Jaroslava Šilhavého ale rozhodně nepřistoupí k nedělnímu závěrečnému duelu kvalifikační skupiny v Bulharsku lehkovážně. Kouč udělá změny v sestavě, konkrétní však nebyl. Zápas v Sofii se bude hrát před prázdným hledištěm kvůli disciplinárnímu trestu pro domácí za rasistické projevy fanoušků."/>
  </head>
  <body>
    <article>
      <h1>Šilhavý: K zápasu s Bulharskem rozhodně nepřistoupíme lehkomyslně</h1>
      <address><time datetime="2019-11-16T18:38:00+00:00">16 Nov 2019, 18:38</time> by <a rel="author" href="http://www.ctk.cz/" target="_blank">ČTK</a></address>
      <p>Sofia - Čeští fotbalisté si ve čtvrtek po domácí výhře 2:1 nad Kosovem zajistili postup na evropský šampionát, podle trenéra Jaroslava Šilhavého ale rozhodně nepřistoupí k nedělnímu závěrečnému duelu kvalifikační skupiny v Bulharsku lehkovážně. Kouč udělá změny v sestavě, konkrétní však nebyl. Zápas v Sofii se bude hrát před prázdným hledištěm kvůli disciplinárnímu trestu pro domácí za rasistické projevy fanoušků.</p>
      <slideshow>
        <figure>
          <img src="https://i3.cn.cz/6/1573769217_P201911141354201.jpg"/>
        </figure>
        <figure>
          <img src="https://i3.cn.cz/6/1573767832_P201911141330201.jpg"/>
        </figure>
        <figure>
          <img src="https://i3.cn.cz/6/1573767673_P201911141327201.jpg"/>
        </figure>
        <figure>
          <img src="https://i3.cn.cz/6/1573766944_P201911141310901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3114">Fotogalerie: Česká fotbalová reprezentace 2019</a>
        </figcaption>
      </slideshow>
      <p>"Určitě to nebude jednoduché po tom výsledku, kterého jsme dosáhli. Je to poměrně krátká doba, navíc se bude hrát před prázdným stadionem. Postoupili jsme na Euro, ale rozhodně k tomu nechceme přistoupit lehkomyslně," řekl Šilhavý na tiskové konferenci.</p>
      <p>"Jak to vnímám, i hráči si to uvědomují, že je to kvalifikace. Věřím, že k tomu tak i přistoupí na 100 procent jako profíci. Jakékoliv utkání v reprezentačním dresu je nesmírně důležité. Když nejde o body, jde o prestiž. Věřím, že předvedeme dobrý fotbal s dobrým výsledkem," dodal kouč.</p>
      <p>Oproti čtvrtečnímu utkání s Kosovem pozmění zahajovací jedenáctku, premiérový start by si mohl připsat brankář Ondřej Kolář. "Sestava nebude stejná jako v Plzni, nějaké změny nastanou. Ale nechci to odhalovat jmenovitě, jestli bude hrát nebo chytat ten nebo ten. Ještě to ani hráči nevědí," podotkl Šilhavý.</p>
      <p>Nebere jako varování říjnovou domácí porážku 2:3 se Severním Irskem v přípravném utkání, v němž udělal celou řadu změn oproti předchozímu vítěznému duelu evropské kvalifikace s Anglií.</p>
      <p>"Nedá se říct, že bych se z toho nějak poučil. My jsme to tak chtěli udělat, udělali jsme to a viděli jsme výsledek. O tom už jsme mluvili," řekl Šilhavý.</p>
      <p>Není rád, že se bude v Sofii hrát před prázdným hledištěm. "Nebude to jednoduché, málokdy se to stává. Víceméně je to v přípravných utkáních v zimě nebo v létě, když jste někde v zahraničí. Jsem sám zvědavý, jak to bude vypadat. Pro fotbal to není dobré, fotbal se hraje pro diváky. Hráči ten kontakt s diváky potřebují. Ale musíme se s tím vyrovnat," konstatoval Šilhavý.</p>
      <p>Bulharsko už 12 utkání po sobě nevyhrálo a po říjnovém debaklu 0:6 s Anglií převzal mužstvo nový kouč Georgi Dermendžiev. "K soupeři máme velký respekt, nikoho nepodceňujeme. Bulharsko dlouho nevyhrálo, mají obrovskou motivaci se předvést i před novým trenérem. Ale já věřím, že naši hráči budou mít také velkou motivaci v zápase zvítězit," dodal Šilhavý.</p>
    </article>
  </body>
</html>