<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547790.html/%D8%AE%D8%AF%D9%85%D8%A7%D8%AA-%D8%AD%D9%85%D9%84-%D9%88-%D9%86%D9%82%D9%84-%D8%AF%D8%B1-%DA%A9%D8%A8%D9%88%D8%AF%D8%B1%D8%A7%D9%87%D9%86%DA%AF-%D8%AA%D8%BA%DB%8C%DB%8C%D8%B1-%D9%82%DB%8C%D9%85%D8%AA-%D9%86%D8%AF%D8%A7%D8%B1%D8%AF-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%B1-%D8%AD%D8%A7%D9%84-%D8%AD%D8%A7%D8%B6%D8%B1-%D9%85%D9%85%D9%86%D9%88%D8%B9-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T18:03:00+00:00"/>
    <meta property="og:title" content="خدمات حمل و نقل در کبودراهنگ تغییر قیمت ندارد/افزایش قیمت در حال حاضر ممنوع است"/>
    <meta property="og:description" content="رئیس اداره صمت کبودراهنگ گفت: تمام ناوگان حمل و نقل برون شهری و درون شهری شهرستان کبودراهنگ با قیمت‌های قبلی به مسافران ارائه خدمات خواهند داد."/>
  </head>
  <body>
    <article>
      <h1>خدمات حمل و نقل در کبودراهنگ تغییر قیمت ندارد/افزایش قیمت در حال حاضر ممنوع است</h1>
      <h2>رئیس اداره صمت کبودراهنگ:</h2>
      <address>
        <time datetime="2019-11-16T18:03:00+00:00">16 Nov 2019, 18:03</time>
      </address>
      <p>رئیس اداره صمت کبودراهنگ گفت: تمام ناوگان حمل و نقل برون شهری و درون شهری شهرستان کبودراهنگ با قیمت‌های قبلی به مسافران ارائه خدمات خواهند داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مرتضی افشاری، رئیس اداره صمت کبودراهنگ در گفت‌وگو با خبرنگار <a href="http://asrehamedan.ir/32265">عصر همدان</a>؛ با اشاره به فعالیت بازرسان اصناف از امروز در شهرستان کبودراهنگ اظهار کرد: بازرسان اصناف در تمام بخش‌ها از ساعات اولیه امروز فعالیت خود را به منظور جلوگیری از افزایش غیرقانونی قیمت‌ها آغاز کردند.</p>
      <p>وی با بیان اینکه بازرسی‌ها به طور مستمر در سطح شهرستان انجام می‌شود گفت: با تخلف کنندگان برابر قانون برخورد خواهد شد.</p>
      <p>رئیس اداره صمت کبودراهنگ با اشاره به شکایات مردمی از نحوه ارائه خدمات حمل و نقل این شهرستان بیان کرد: افزایش قیمت در حوزه حمل و نقل به شدت پیگیری و ارائه خدمات به صورت مستمر در تمام ناوگان‌های حمل و نقل شهرستان انجام خواهد شد.</p>
      <p>وی افزود: تمام آژانس‌ها و ناوگان‌های مسافربری عمومی مطابق با قانون سهمیه‌بندی، بنزین مورد نیاز خود را تامین خواهند کرد و افزایش خودسرانه قیمت‌ها به هیچ وجه قابل قبول نخواهد بود.</p>
      <p>افشاری خواستار کمک مردم به بازرسان اصناف در این شهرستان شد و تصریح کرد: بازرسان اصناف و اداره صمت به صورت مستمر از عدم افزایش قیمت در خصوص مایحتاج عمومی مردم سرکشی خواهند کرد و مردم در صورت بروز تخلفات سریعا گزارش دهند.</p>
      <p>وی یادآور شد: پل ارتباطی ۱۲۴ به صورت شبانه روزی آماده دریافت نظرات، انتقادات و شکایات همشهریان عزیز است.</p>
      <p>انتهای پیام/</p>
    </article>
  </body>
</html>