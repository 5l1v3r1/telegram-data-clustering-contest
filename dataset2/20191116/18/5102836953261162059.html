<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/16/27-ar-gammel-mann-fra-ost-europa-siktet-for-drap-i-floro/"/>
    <meta property="og:site_name" content="Document"/>
    <meta property="article:published_time" content="2019-11-16T18:43:38+00:00"/>
    <meta property="og:title" content="27 år gammel østeuropeer siktet for drap i Florø"/>
    <meta property="og:description" content="Politibiler ved stedet der en kvinne ble funnet drept i Florø. Foto: David E. Antonsen / Firdaposten / NTB scanpix"/>
  </head>
  <body>
    <article>
      <h1>27 år gammel østeuropeer siktet for drap i Florø</h1>
      <address><time datetime="2019-11-16T18:43:38+00:00">16 Nov 2019, 18:43</time> by <a rel="author">NTB-Synne Lykkebø Hafsaas</a></address>
      <figure>
        <img src="https://www.document.no/wp-content/uploads/2019/11/ph9g4j39pbe-e1573855682445-1024x625.jpg"/>
      </figure>
      <p>
        <i>Politibiler ved stedet der en kvinne ble funnet drept i Florø. Foto: David E. Antonsen / Firdaposten / NTB scanpix</i>
      </p>
      <p>
        <b>Kvinnen som ble funnet drept i Florø fredag kveld, var på besøk hos den drapssiktede. 27-åringen fremstilles for fengsling søndag.</b>
      </p>
      <p>Politiet opplyser i en pressemelding lørdag kveld at de ikke har fått avhørt siktede, noe som skyldes at han blir ivaretatt av helsevesenet.</p>
      <p>– Politiet kan derfor ikke si noe om motivet eller bakgrunnen for drapet, heter det.</p>
      <p>De opplyser imidlertid at mannen bodde i Florø sammen med sin mor, og de to hadde besøk av kvinnen og hennes sønn. Alle er fra Øst-Europa, men fra to forskjellige land.</p>
      <p>Politiet har foreløpig ikke grunn til å tro at andre var til stede da drapet ble begått i en leilighet i Florø.</p>
      <p>
        <b>Fengslingsmøte søndag</b>
      </p>
      <p>Det er ikke kjent om den siktede knytter seg til handlingen. Fengslingsmøtet skulle egentlig bli avholdt mandag, men ble fremskyndet til søndag. Årsaken til dette er ikke oppgitt.</p>
      <p>Politiet kommer trolig til å begjære fire ukers varetekt med brev- og besøksrestriksjoner fordi det er fare for at mannen skal ødelegge bevis om han ikke blir fengslet.</p>
      <p>– Jeg har foreløpig ikke hatt samtaler med min klient og kan ikke si noe om hvordan han stiller seg til siktelsen, sier mannes forsvarer, advokat Malin Østvik, til NTB.</p>
      <p>
        <b>Væpnet aksjon</b>
      </p>
      <p>Mannen ble pågrepet i leiligheten i en væpnet aksjon, skriver <a href="https://www.nrk.no/sognogfjordane/27-aring-sikta-for-drap-pa-kvinne-_51_-1.14784859">NRK</a>.</p>
      <p>Politiet fikk melding om hendelsen klokka 20 fredag kveld. Kvinnen ble erklært død på stedet klokken 20.30, etter at det var blitt forsøkt å gi livreddende førstehjelp.</p>
      <p>Kvinnen var i live da helsepersonell kom til stedet, men skadene var av et slikt omfang som gjorde at livet ikke sto til å redde, opplyser vakthavende lege Ronny Cassels til <a href="https://www.firdaposten.no/lokalnytt/krim/drap/kvinna-var-i-live-da-helsepersonell-kom-til-astaden/s/5-16-357777">Firdaposten</a>.</p>
      <p>
        <b>Ber om judisiell observasjon</b>
      </p>
      <p>Siktede blir tatt hånd om av helsepersonell.</p>
      <p>– Politiet har hatt kontakt med den siktede mannen tidligere, sa påtaleansvarlig Eli Valheim i Vest politidistrikt til NTB tidligere lørdag.</p>
      <p>Hun opplyste at politiet vil be om en full judisiell observasjon av siktede. Undersøkelsen har til hensikt å avklare om siktede var strafferettslig tilregnelig på gjerningstidspunktet.</p>
      <p>
        <b>Ikke bosatt i Norge</b>
      </p>
      <p>Den avdøde kvinnen var ikke bosatt i Norge. Politiet arbeider med å varsle hennes pårørende.</p>
      <p>Kvinnen skal obduseres mandag.</p>
      <p>Politiet har avhørt flere vitner, men vil ikke kommentere om det var vitner til selve hendelsen. Ifølge politiet er det ingen grunn til å tro at det var flere involvert i drapet.</p>
      <p>Politiet vil ikke gi detaljer om hendelsen eller om eventuelle motivet for drapet.</p>
      <related>
        <h4>Les også</h4>
        <a href="https://www.document.no/2019/02/16/en-mann-er-siktet-for-drap-ved-circle-k-i-bergen/"/>
        <a href="https://www.document.no/2018/04/20/politiet-vil-fengsle-tsjetsjener-etter-bombesok-i-leilighet/"/>
        <a href="https://www.document.no/2018/07/17/vadso-siktede-nekter-straffskyld/"/>
        <a href="https://www.document.no/2018/07/16/vadso-motiv-fortsatt-ukjent-haper-a-avhore-siktede-i-dag/"/>
        <a href="https://www.document.no/2019/03/12/bergen-sonn-drepte-moren-og-knivstakk-faren-alle-tre-har-utenlandsk-opprinnelse/"/>
        <a href="https://www.document.no/2018/09/18/egersund-mann-fra-sudan-siktet-for-a-ha-drept-sin-kone/"/>
        <a href="https://www.document.no/2019/02/23/mann-alvorlig-skadet-i-slagsmal-i-leilighet-i-porsgrunn/"/>
        <a href="https://www.document.no/2018/07/19/mann-siktet-for-drap-og-likskjending-i-oslo/"/>
        <a href="https://www.document.no/2018/10/16/kamerater-forlot-leiligheten-kort-tid-for-knivdrapet/"/>
        <a href="https://www.document.no/2019/08/11/politiet-bekrefter-siktedes-stesoster-17-ble-funnet-drept/"/>
      </related>
    </article>
  </body>
</html>