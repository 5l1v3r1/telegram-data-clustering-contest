<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819442-si-czinpin-zaklikav-pripiniti-nasilstvo-u-gonkongu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T02:11:00+00:00"/>
    <meta property="og:title" content="Сі Цзіньпін закликав припинити насильство у Гонконгу"/>
    <meta property="og:description" content="Лідер КНР на саміті країн БРІКС закликав припинити насильство у Гонконгу та висловив рішучість протистояти іноземному втручанню у внутрішні справи цього регіону Китаю."/>
  </head>
  <body>
    <article>
      <h1>Сі Цзіньпін закликав припинити насильство у Гонконгу</h1>
      <h2>Лідер КНР на саміті країн БРІКС закликав припинити насильство у Гонконгу та висловив рішучість протистояти іноземному втручанню у внутрішні справи цього регіону Китаю.</h2>
      <address>
        <time datetime="2019-11-16T02:11:00+00:00">16 Nov 2019, 02:11</time>
      </address>
      <p>Про це інформує <a href="https://www.plenglish.com/index.php?o=rn&amp;id=48968&amp;SEO=china-is-determined-to-end-violence-and-interference-in-hong-kong">Prensa Latina</a>.</p>
      <p>"У своєму виступі на саміті БРІКС (Бразилія, Росія, Індія, Китай та Південна Африка) лідер КНР закликав подвоїти зусилля для відновлення спокою в Спеціальному адміністративному регіоні Гонконг та визначив це питання як "нагальне завдання".</p>
      <p>Зазначається, що Сі Цзіньпін висловив рішучу підтримку заходам, ужитим очільницею адміністрації Гонконгу Керрі Лам, місцевою поліцією й судовими органами для подолання кризи та покарання порушників громадського порядку.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2818332-protesti-v-gonkongu-v-universitetah-skasuvali-zanatta-do-kinca-semestru.html">Протести в Гонконгу: в університетах скасували заняття до кінця семестру</a>
      </blockquote>
      <p>Китайський лідер також наголосив, що його країна налаштована захищати національний суверенітет і безпеку та протидіятиме будь-якому іноземному втручанню у справи Гонконгу.</p>
      <p>Як повідомлялося, масові акції протесту в Гонконгу тривають з червня. На початку вересня голова місцевої адміністрації Керрі Лам погодилася виконати одну з вимог демонстрантів та відкликала законопроєкт про <a href="https://www.ukrinform.ua/tag-ekstradicia">екстрадицію</a>, що дозволяє видавати правопорушників материковому Китаю. Однак багато прибічників опозиції заявили про намір продовжувати протести, які періодично супроводжуються блокуванням вулиць та актами вандалізму.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2815547-policia-gonkongu-zastosuvala-bojovu-zbrou-proti-demonstrantiv.html">Поліція Гонконгу застосувала бойову зброю проти демонстрантів</a>
      </blockquote>
      <p>1 жовтня в перебігу запеклих сутичок із демонстрантами поліцейські застрелили протестувальника. Під час останнього спалаху протестів у місті було затримано понад 200 осіб, поранення дістали щонайменше 54 демонстранти.</p>
    </article>
  </body>
</html>