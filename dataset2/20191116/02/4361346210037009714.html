<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/20-evet-letagadhatna-kudlik-julia/186748"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-16T02:10:00+00:00"/>
    <meta property="og:title" content="20 évet letagadhatna Kudlik Júlia"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>20 évet letagadhatna Kudlik Júlia</mark>
      </h1>
      <address><time datetime="2019-11-16T02:10:00+00:00">16 Nov 2019, 02:10</time> by <a rel="author">Fái</a></address>
      <p>
        <b>Mindenkit elvarázsolt kedvességével Kudlik Júlia, amikor átvette életműdíját. A legendás műsorvezető hiába múlt el hetven, megjelenése egy elegáns ötvenesét idézi. </b>
        <b>Mindenkit elvarázsolt kedvességével Kudlik Júlia, amikor átvette életműdíját. A legendás műsorvezető hiába múlt el hetven, megjelenése egy elegáns ötvenesét idézi.</b>
      </p>
      <p>Évek óta visszavonult, ezért semmilyen témában nem nyilatkozik a műsorvezető, aki közel negyven éven át volt a magyar televíziózás emblematikus arca. Még annak kapcsán sem sikerült szóra bírni, hogy néhány napja életműdíjat vehetett át a Nemzeti Média- és Hírközlési Hatóság Ostrom utcai székházában. A szűkkörű rendezvényen a belső dolgozók gyűltek össze, és családtagok, főként a díjazottaké.</p>
      <blockquote><b>Mindenesként kezdte </b><br/>Kudlik Júlia 1945. július 14-én született Budapesten. A Kossuth Zsuzsa Gimnáziumban érettségizett 1963-ban. Végigjárta a ranglétrát, ugyanis mindenesként kezdte a Magyar Televízió ifjúsági osztályán, volt ügyelő, és rendezőasszisztens. 1964-ben szerepelt először képernyőn, és még ebben az évben felvették a Színház és Filmművészeti Főiskolára, és az ELTE-re, magyar-népművelés szakra. 1971-ben szerzett középiskolai magyartanári diplomát. Beszél angolul, spanyolul. 1965-től 1996-ig vezette a Deltát. Legendásan jó barátságot ápolt Antal Imrével, akivel a Szeszélyes évszakok című szórakoztató műsorban kiváló humorát is megcsillanthatta.</blockquote>
      <figure>
        <img src="http://media.borsonline.hu/cikk/20/192341/big-lead/650x360/2025519_kudlik01-sebestyen-gabor.jpg"/>
      </figure>
      <p>Kudlik Júlia egyedül érkezett a rendezvényre. A be­mondónő mindig is legendásan szép volt, a frizurája, a sminkje hibátlan, a mosolya elbűvölő. A rendezvényen összesúgtak mögötte, hogy bár hetvennégy éves, ez egyáltalán nem látszik rajta. A megjelenése ma is hibátlan. Az alakja fitt, a tartása királynői. A mosolya üdesége, a szeme csillogása ma is olyan, mint negyven éve, amikor kezdte a pályát. Erre csak nagyon kevesen képesek.</p>
      <p>A legendás műsorvezetőt a színes televízió feltalálójáról, Goldmark Péter Károlyról elnevezett életműdíjjal Karas Monika, a Nemzeti Média- és Hírközlési Hatóság elnöke tüntette ki. Mellette az európai műsorszórás egyik hazai szaktekintélyét, Kiss­né Akli Máriát is jutalmazták. A díjat 2015 óta, kétévente ítélik oda.</p>
      <p>A rendezvényen Karas Monika úgy fogalmazott: „A média szerepe olyan, mint egykor a tűzhelyé: ott van életünk közepében, körülötte gyűlünk össze. Kitörölhetetlen nyomot hagy kultúránkon, identitásunkon, ezért szakmai hatóságként feladatunk, hogy megbecsüljük azokat, akik saját személyiségük nyomaival gazdagítják azt”.</p>
      <figure>
        <img src="http://media.borsonline.hu/cikk/20/192341/gallery-picture/645w/2025528_kudlik02-sebestyen-gabor.jpg"/>
      </figure>
      <p>Kudlik Júlia a magyar televíziózás egyik legikonikusabb alakja, műsorain nemzedékek nőttek fel. Közel negyven éven át volt része a tévénézők életének. Imádták bemondónőként, és rajongtak érte, amikor az ismeretterjesztő műsort, a legendás Deltát vezette. De kiválóan ve­zette a Táncdalfesztiválokat, a népzenei vetélkedőket is. Az 1990-es években a Juli Sulival meghonosította a főzős és életmódműsorok műfaját. De olyan közhasznú műsorokat is vezetett, mint az Állatok védelmében, vagy a Gazdit keresünk.</p>
      <p>Kudlik Júlia mosolygott, amikor átvette az életműdíjat, ami tulajdonképpen egy érem, és a hozzá járó oklevelet, és virágcsokrot. Láthatóan jólesett neki az elismerés, a figyelmesség.</p>
      <blockquote><b>Kinek jár?</b> <br/>Kinek jár? A Goldmark Péter Károly-díjat 2015 óta adományozhatja az NMHH elnöke olyan szakembereknek, akik a média területén, a műsorszórás és a médiaszolgáltatások fejlődéséért folytattak kimagasló színvonalú tevékenységet, valamint több évtizeden át végeztek kiemelkedő munkát. Az NMHH elnöke a hírközlési szektor kiválóságai számára is alapított kitüntetést: a Magyari Endre-díjat, ezt idén májusban Pados László frekvenciagazdálkodási szakember vehette át – áll az NMHH közleményében.</blockquote>
      <p>(Fotók: Sebestyén Gábor)</p>
    </article>
  </body>
</html>