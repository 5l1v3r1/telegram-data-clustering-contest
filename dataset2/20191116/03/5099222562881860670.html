<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23494538-contextul-protestelor-chile-este-cale-renunte-constitutia-adoptata-vremea-lui-pinochet.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-16T03:15:00+00:00"/>
    <meta property="og:title" content="În contextul protestelor, Chile este pe cale să renunțe la Constituția adoptată în vremea lui Pinochet"/>
    <meta property="og:description" content="Legislatorii din Chile au decis vineri să organizeze un referendum în luna aprilie a anului viitor privind înlocuirea Constituției din vremea conducerii lui Pinochet, la cererea"/>
  </head>
  <body>
    <article>
      <h1>În contextul protestelor, Chile este pe cale să renunțe la Constituția adoptată în vremea lui Pinochet</h1>
      <address><time datetime="2019-11-16T03:15:00+00:00">16 Nov 2019, 03:15</time> by <a rel="author">A.Z.</a></address>
      <p><b>Legislatorii din Chile au decis vineri să organizeze un referendum în luna aprilie a anului viitor privind înlocuirea Constituției din vremea conducerii lui Pinochet, la cererea protestatarilor, care susțin că modelul actual, vechi de zeci de ani, a dat naștere unor inegalități profunde, scrie Reuters. </b><br/><br/>Decizia, luată în primele ore ale dimineții de vineri, a impulsionat piețele, care se aflau la pământ. Peso-ul chilean și piața internă de capital au avut un salt semnificativ. <br/><br/>Pe fundalul protestelor care au început cu o lună în urmă în statul sud-american, Magna Carta existentă deja, scrisă și aprobată în timpul dictaturii generalului Pinochet (1973-1990), a devenit un punct nevralgic. Votanții vor fi întrebați dacă sunt de acord cu ideea unei noi constituții și dacă legislatorii din prezent ar trebui să se afle în comisia de redactare a documentului. <br/><br/>"Acordul pentru Pace și pentru o Nouă Constituție", semnat după miezul nopții, în urma unor negocieri intense, reprezintă un angajament de restabilire a păcii și a ordinii publice în Chile. <br/><br/>Revolte, incendii și jafuri au dus la moartea a peste 20 de oameni, au cauzat dezastru și l-au împins pe președintele Sebastian Pinera să trimită soldații în stradă. <br/><br/>Cei aflați la putere au revizuit documentul original din 1980 după ce statul a trecut la democrație, însă mulți cred că modificările nu au fost suficiente pentru a asigura un sistem de sănătate și de educație adecvat sau participarea semnificativă a cetățenilor în procesul de guvernare. <br/><br/>Votul final privind acceptarea versiunii propuse va fi obligatoriu pentru toți cetățenii majori, potrivit acordului.</p>
    </article>
  </body>
</html>