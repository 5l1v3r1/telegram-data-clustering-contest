<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/741925"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T03:24:00+00:00"/>
    <meta property="og:title" content="&quot;มนัญญา&quot;หนุนสหกรณ์แปรรูปยางเพิ่มมูลค่าส่งออก"/>
    <meta property="og:description" content="'มนัญญา' หนุนสหกรณ์แปรรูปยางเพิ่มมูลค่าส่งออก ชึ้รัฐบาลให้เบ็ดไปตกปลา"/>
  </head>
  <body>
    <article>
      <h1>"มนัญญา"หนุนสหกรณ์แปรรูปยางเพิ่มมูลค่าส่งออก</h1>
      <address>
        <time datetime="2019-11-16T03:24:00+00:00">16 Nov 2019, 03:24</time>
      </address>
      <p>
        <b>"มนัญญา" หนุนสหกรณ์แปรรูปยางเพิ่มมูลค่าส่งออก ชึ้รัฐบาลให้เบ็ดไปตกปลา</b>
      </p>
      <p>เมื่อวันที่ 16 พ.ย. น.ส.มนัญญา ไทยเศรษฐ์ รมช.เกษตรและสหกรณ์ กล่าวภายหลังลงพื้นที่ตรวจเยี่ยมสหกรณ์เครือข่ายยางพาราจังหวัดตราด จำกัด ว่า  เป็นการตรวจเยี่ยมเพื่อรับทราบปัญหาการทำงาน และอยากเห็นศักยภาพของสหกรณ์ในการแปรรูปยางพาราเพื่อเพิ่มมูลค่าของสินค้า ซึ่งรัฐบาลพร้อมสนับสนุนให้สหกรณ์พัฒนากระบวนการผลิตไปจนถึงการแปรรูปผลิตภัณฑ์จากยางพารา โดยต้องใช้หลักตลาดนำการผลิต สำรวจความต้องการของตลาดว่ามีความต้องการใช้สินค้ายางพาราประเภทไหน เพื่อให้สหกรณ์นำมาวางแผนการผลิตสินค้าจากยางพารา เพื่อให้มีตลาดรองรับและขยายช่องทางเพิ่มมากขึ้น ตอบสนองตลาดทั้งในประเทศและต่างประเทศ<br/><br/>รมช.เกษตรฯ ยังได้กล่าวถึงมาตรการช่วยเหลือในส่วนของสมาชิกสหกรณ์การเกษตรที่ได้รับผลกระทบจากการเลิกใช้ 3 สารเคมีว่า ขอให้แต่ละสหกรณ์ทำรายละเอียดเสนอมายังกรมส่งเสริมสหกรณ์ถึงความต้องการใช้เครื่องมืออุปกรณ์ต่าง ๆ ในการกำจัดวัชพืช เพื่อนำไปบริการเกษตรกรที่เป็นสมาชิก ซึ่งขณะนี้กำลังสำรวจความต้องการของสหกรณ์ทั่วประเทศ<br/><br/>”วันนี้รัฐบาลมีนโยบายให้เบ็ดไม่ใช่ให้ปลา ดังนั้น หากต้องการให้รัฐช่วยเหลือหลังจากยกเลิกการใช้ 3 สารเคมีแล้ว เกษตรกรต้องการให้ช่วยเหลืออะไร ให้แจ้ง เช่นต้องการรถไถ เครื่องตัดหญ้า รถแทรคเตอร์ ซึ่งเมื่อได้รายละเอียดจะได้มีมาตรการออกมาดูแลกัน และในฐานะที่เป็นตัวตั้งตัวตีเรื่องนี้ ดิฉันจะดูแลเกษตรกรให้ดีที่สุด และที่จ.ตราดถือว่าติด 1ใน 5  จังหวัดที่ใช้สารเคมีมาก อยากให้เลิกใช้เพื่อความปลอดภัยของคนในครอบครัว” น.ส.มนัญญา กล่าว<br/><br/>นายพิเชษฐ์ วิริยะพาหะ  อธิบดีกรมส่งเสริมสหกรณ์ กล่าวว่า เบื้องต้นกรมฯได้เตรียมทำมาตรการในเรื่องสนับสนุนเครื่องจักรกลการเกษตรไว้ให้กับสหกรณ์ที่ต้องการนำไปบริการสมาชิก โดยจะเริ่มที่พืช 2 ชนิดก่อน ได้แก่ มันสำปะหลัง และอ้อยโรงงาน โดยมาตรการช่วยเหลือจะขอใช้เงินอุดหนุนจากรัฐบาล  ซึ่งขณะนี้กรมฯได้สำรวจความต้องการของสหกรณ์ใน 2 กลุ่มพืช ภายใต้เงื่อนไขว่า 1.สหกรณ์เหล่านั้นต้องมีความสามารถในการบริหารจัดการ และ 2.ประเภทเครื่องจักร  ขนาดกำลังเครื่องจักร  จำนวนที่ขอ ต้องสอดคล้องกับความจำเป็นและความต้องการของเกษตรกร อย่างไรก็ตามมาตรการทั้งหมดกรมฯได้ทำรายละเอียดและสรุปรวบรวมไว้แล้วเพราะเป็นเรื่องเร่งด่วน เพื่อเสนอต่อคณะทำงานที่รมช.เกษตรฯ ได้ตั้งขึ้น ก่อนจะสรุปมาตรการลดผลกระทบต่อสมาชิกสหกรณ์เสนอรมช.เกษตรฯ ต่อไป.</p>
    </article>
  </body>
</html>