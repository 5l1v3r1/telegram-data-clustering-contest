<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=956121"/>
    <meta property="og:site_name" content="Andhrajyothy"/>
    <meta property="article:published_time" content="2019-11-16T03:49:21+00:00"/>
    <meta property="og:title" content="గడ్డ దాటినా తెలుగు బిడ్డే!"/>
    <meta property="og:description" content="ADVT"/>
  </head>
  <body>
    <article>
      <h1>గడ్డ దాటినా తెలుగు బిడ్డే!</h1>
      <address>
        <time datetime="2019-11-16T03:49:21+00:00">16 Nov 2019, 03:49</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>తల్లి నుడికి గుడి కట్టుకొన్న బర్మాలోని తెలుగు ప్రజలు</b>
        </li>
        <li>
          <b>శతాబ్దాల క్రితమే అక్కడికి.. ఐనా భాషపై నిండు ప్రేమ</b>
        </li>
        <li>
          <b>పాఠశాలలు పెట్టి మాతృ భాషా బోధన</b>
        </li>
        <li>
          <b>50 ఏళ్లుగా అక్షరం దిద్దిస్తున్న బర్మానాయుడు</b>
        </li>
        <li>
          <b>మరింత చేయూత కోసం తెలుగు నేలవైపు చూపు</b>
        </li>
      </ul>
      <p><b>(ఆంధ్రజ్యోతి రాయలసీమ ప్రత్యేక ప్రతినిధి): </b>మాతృగడ్డను ఎన్నడో వీడినా మాతృభాషను కాపాడుకొంటున్నారు. తెలుగు తమకు కూడు పెట్టేది కాకపోయినా.. మూలాలను భాషలోనే పదిలపరుచుకొంటున్నారు. రాతగా ఎప్పుడో అంతరించిపోయినా, ‘మాట’లో తల్లిభాషను బతికించుకోవాలని తపిస్తున్నారు. ఎల్లలకావల బర్మాలో ఉంటున్నా, తెలుగుకే వారంతా కొమ్ముకాస్తున్నారు! శతాబ్దాల క్రితం ఉత్తరాంధ్రను వదిలి బర్మాలో బతుకుతున్న అచ్చమైన తెలుగు బిడ్డల అంతరంగ కథనం!</p>
      <p> </p>
      <p>బర్మా దేశంలో లక్షన్నర మంది తెలుగువాళ్లున్నారని అంచనా. రెండొందల యేళ్ల కిందట ఉత్తరాంధ్ర ప్రాంతం నుంచి రబ్బరు తోటల్లో పనిచేయడానికి కూ లీలుగా వెళ్లిన వారు అక్కడే స్థిరపడిపోయారు. రబ్బ రు తోటలు తగ్గిపోయాక చేపల పరిశ్రమలోకి ప్రవేశించారు. ప్రస్తుతం చిన్న చిన్న వ్యాపారులుగా, కార్మికులుగా రంగూన్‌, మౌల్మీన్‌, బై ప్రాంతాల్లో నివసిస్తున్నారు. తొలి రెండు మూడు తరాల తరువాత.. తెలుగు రాతకు దూరమయ్యారు. బర్మా భాషలోనే చదువుకుంటున్నారు. ఆ భాషలోనే మాట్లాడుకుంటున్నారు. అయినా, తెలుగుజాతి మూలాలను వారి మరిచిపోలేదు. తెలుగు పండగలను విధిగా జరుపుకొంటున్నారు. ఉగాది, సంక్రాంతి రోజుల్లో ఎక్కడెక్కడి తెలుగు వారంతా ఒకచోట కలుసుకొని సంతోషంగా గడుపుతారు. అలాగే, ఆలయ సంస్కృతినీ కాపాడుకొంటున్నారు. రామాలయాలు, శివాలయాలు, కృష్ణుడి, వేంకటేశ్వరుడి ఆలయాలను నిర్మించుకొన్నారు. ఉత్తరాంధ్ర గ్రామ దేవతలయిన ఒడిపోలమ్మ, పోలమ్మ, మారెమ్మ, పత్తినమ్మ, దుర్గాలమ్మను కొలుస్తున్నారు.</p>
      <p> </p>
      <p>
        <b>మా జాతి.. మా భాష..</b>
      </p>
      <p>ప్రతి శని, ఆదివారాలు తెలుగువాళ్లుండే ప్రాంతాల్లో తెలుగు బడులు నడుస్తున్నాయి. బడులైతే పెట్టుకున్నారు గానీ తెలుగు అక్షరాలు నేర్చుకోవడం ఎలాగో తెలియలేదు. నేర్పించేవారు లేరు. అయినా తెలుగులో మాట్లాడడం కోసమైనా ఉపయోగపడుతుందని తెలుగు బడులను కొనసాగిస్తున్నారు. ఈ సమయంలో బర్మానాయుడు ఒక ఆశాదీపంలా వారికి కనిపించారు. బర్మాలోనే పుట్టి పెరిగిన ఆయన 1966లో విశాఖపట్టణం వచ్చి స్థిరపడిపోయారు. బర్మా భాష తెలిసిన తెలుగువాడు కావడంతో బర్మా భాష మాత్రమే తెలిసిన తెలుగు పిల్లలకు తెలుగు నేర్పించమని ఆయనను కోరారు. బంధువులంతా బర్మాలోనే ఉండడంతో తరచూ ఆ దేశానికి రాకపోకలు సాగించే ఆయన.. అందుకు అంగీకరించారు. మౌల్మీన్‌ ప్రాంతంలోని తెలుగు బడికి వచ్చిన పిల్లలకు అసలు తెలుగు నేర్చుకోవాలనే ఆసక్తి ఎంత ఉందో తెలుసుకోవాలనుకున్నారు. ‘మీకు తెలుగు భాష ఎందుకు? ఏమి అవసరం? ఏమి ఉపయోగం?’ అని పిల్లలను అడిగారు. అందుకు తెలుగు తెలియని ఆ పిల్లలు ఉక్రోషంగా సమాధానమిచ్చారు. ‘డొ లూమ్యో, డొ బాదా, డొ టిన్‌ మే!’ అని బర్మాలోనే బదులిచ్చారు. ‘మా జాతి, మా భాష మేం నేర్చుకుంటాం’ అనేది తెలుగు భావం. దీంతో 70 రోజుల పాటు బర్మాలోనే ఉండిపోయి తెలుగు బడి నడిపారు. బోధనా అనుభవం లేని ఆయన తెలుగు-బర్మా-ఇంగ్లీషు భాషా పదాలతో ఒక నిఘంటువును రూపొందించుకున్నారు.</p>
      <p> </p>
      <p>
        <b>బూది కాయ ఉందా..?</b>
      </p>
      <p>బార్మానాయుడు అసలు పేరు యర్ర నాయుడు. కానీ, బర్మాలో బూదినాయుడు అంటేనే తెలుస్తుంది. బూది అంటూ బర్మా భాషలో సొరకాయ. బర్మాలో ఎక్కడకు వెళ్లినా పచ్చి సొరకాయను కోసి ముక్కలు తినడం ఆయనకు అలవాటు. ఎవరింటికి వెళ్లినా బూది కాయ ఉందా అని అడుగుతారు. దీంతో బర్మా తెలుగు వాళ్లంతా తమ తెలుగు గురువుకి బూదినాయుడు అని పేరు పెట్టుకున్నారు. దానిని బర్మాలోని తెలుగు సంఘం అచ్చేసింది. ఆయన వెనక్కి వచ్చేసినా బర్మా నుంచి ‘తెలుగులో చదవడం రాయడం నేర్పించండ’ని వెంటబడుతూనే ఉన్నారు. తెలుగు నేర్పించే గురువుల కోసం తెలుగునేలవైపు ఆశగా చూస్తూనే ఉన్నారు.</p>
      <p> </p>
      <p>
        <b>తెలుగు జాతికిది చేటు</b>
      </p>
      <p>‘‘ఇండోనేషియా, కంబోడియా, లావోస్‌, థాయ్‌లాండ్‌, దిగువ బర్మా, శ్రీలంక దేశాలను ఒకప్పుడు తెలుగువారు పరిపాలించారని చరిత్ర చెబుతోంది. ఇందుకు ఆనవాళ్లు దొరుకుతున్నాయి. భారత దేశంలోనూ మహారాష్ట్ర, కర్ణాటక, తమిళనాడు, ఒడిశాలోని కొంత భాగం తెలుగువారి పాలనలో ఉండేది. ఇంతటి విశాలమైన తెలుగు జాతి ప్రయాణం ఎక్కడి నుంచీ ఎక్కడికి సాగుతోంది? చివరికి తెలుగు రాష్ట్రంలోనే తెలుగు లేకుండా చేస్తున్నారు. తెలుగు మీడియం లేకుండా చేయడం దుర్మార్గం. ఇది తెలుగుజాతి మరింతగా పతనానికి దగ్గరవడమే! ప్రభుత్వం రాజకీయ దృష్టితో కాక తెలుగు పిల్లల భవిష్యత్తు గురించి ఆలోచించాలి. ’’</p>
      <p>
        <b>- బర్మా నాయుడు</b>
      </p>
    </article>
  </body>
</html>