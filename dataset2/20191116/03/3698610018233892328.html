<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/nimechchina-prokomentuvala-novi-visnovki-jit-u-spravi-mn17-329902_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T03:39:00+00:00"/>
    <meta property="og:title" content="Німеччина прокоментувала нові висновки JIT у справі МН17"/>
    <meta property="og:description" content="В Берліні назвали інформацію про зв'язки терористів ДНР і ФСБ РФ дуже серйозним звинуваченням."/>
  </head>
  <body>
    <article>
      <h1>Німеччина прокоментувала нові висновки JIT у справі МН17</h1>
      <h2>В Берліні назвали інформацію про зв'язки терористів "ДНР" і ФСБ РФ "дуже серйозним звинуваченням".</h2>
      <address>
        <time datetime="2019-11-16T03:39:00+00:00">16 Nov 2019, 03:39</time>
      </address>
      <p>Нові звинувачення проти Росії, висунуті Об'єднаною слідчою групою (JIT) у справі про <a href="https://dt.ua/UKRAINE/v-yevrosoyuzi-vidreaguvali-na-novi-dani-jit-u-spravi-reysu-mn17-329791_.html"><b>загибель авіалайнера рейсу МН17 в небі над Донбасом влітку 2014 року</b></a>, є "дуже тяжкими", заявила офіційний представник міністерства закордонних справ Німеччини Марія Адебар, повідомляє <a href="https://www.dw.com/ru/%D0%B1%D0%B5%D1%80%D0%BB%D0%B8%D0%BD-%D0%B2%D0%BD%D0%BE%D0%B2%D1%8C-%D0%BF%D1%80%D0%B8%D0%B7%D0%B2%D0%B0%D0%BB-%D0%BC%D0%BE%D1%81%D0%BA%D0%B2%D1%83-%D1%81%D0%BE%D1%82%D1%80%D1%83%D0%B4%D0%BD%D0%B8%D1%87%D0%B0%D1%82%D1%8C-%D1%81%D0%BE-%D1%81%D0%BB%D0%B5%D0%B4%D1%81%D1%82%D0%B2%D0%B8%D0%B5%D0%BC-%D0%BF%D0%BE-%D0%B4%D0%B5%D0%BB%D1%83-mh17/a-51269751">Deutsche Welle</a>.</p>
      <p>"Винні в цьому злочині, знищенні літака рейсу MH17, повинні бути виявлені та притягнуті до відповідальності", – зазначила представник.</p>
      <p>Адебар закликала Росію підтримувати розслідування за МН17 і нагадала про підтримку Німеччиною роботи Об'єднаної слідчої групи (JIT), а також позиції, закріпленої у резолюції №2166 Ради Безпеки ООН від 2014 року.</p>
      <p>14 листопада JIT, звертаючись до можливих свідків, констатувала, що отримана інформація вказує на <a href="https://dt.ua/UKRAINE/slidstvo-u-spravi-mh17-boyoviki-dnr-kontatirovali-z-fsb-rf-329673_.html"><b>поширення РФ свого впливу на терористичну організацію "ДНР"</b></a>, інтенсивність взаємодії сторін посилилася в першій половині липня 2014 року (перед знищенням літака в небі над Донбасом). Висновки зроблено з телефонних розмов того періоду, які оприлюднили слідчі.</p>
      <p>В Росії <a href="https://dt.ua/WORLD/rosiya-vidreaguvala-na-visnovki-jit-schodo-zv-yazku-teroristiv-dnr-i-fsb-rf-u-spravi-mn17-329716_.html"><b>висновки Об'єднаної слідчої групи відкинули</b></a>, назвавши їх "упередженими та некомпетентними".</p>
      <p>17 липня 2014 року над містом Шахтарськ Донецької області з екранів радарів зник "Боїнг-777", що належав "Малайзійським авіалініям" і здійснював рейс МН17 за маршрутом Амстердам – Куала-Лумпур. У катастрофі загинули екіпаж і пасажири літака – усі 298 осіб, зокрема 80 дітей.</p>
      <p>Майже через чотири роки, у травні 2018-го, слідча група (JIT) на пресконференції у Гаазі <a href="https://dt.ua/UKRAINE/slidcha-grupa-pokazala-ulamki-raketi-yakoyu-zbili-mh17-278711_.html"><b>продемонструвала уламки ракети, якою збили літак</b> </a>. Комплекс "Бук", з якого було випущено ракету, належав 53-й зенітній ракетній бригаді ППО, що базується в російському Курську.</p>
      <p>19 червня міжнародна слідча група <b><a href="https://dt.ua/UKRAINE/mizhnarodna-slidcha-grupa-nazvala-imena-prichetnih-do-katastrofi-mh17-v-donbasi-314920_.html">назвала імена чотирьох причетних до катастрофи літака Boeing 777 рейсу MH17</a></b>: росіяни Сергій Дубінський ("Хмурий"), Олег Пулатов ( "Гюрза"), Ігор Гіркін ("Стрєлков") і українець Леонід Харченко ("Крот").</p>
      <p><b><a href="https://dt.ua/UKRAINE/sbu-ogolosila-pro-pidozru-chotirom-figurantam-u-spravi-pro-katastrofu-reysu-mh-17-314927_.html">СБУ оголосила підозру</a></b> фігурантам справи у скоєнні злочину - "терористичного акту, що призвів до загибелі людини".</p>
      <p>Нідерланди також вважають ексбойовика <b><a href="https://dt.ua/WORLD/cemah-vtrativ-status-svidka-u-spravi-mh17-yevroparlamentar-323260_.html">Володимира Цемаха одним з п'яти підозрюваних</a></b> у справі про катастрофу MH17. 29 червня Цемаха заарештували на 60 діб, але 5 вересня <b><a href="https://dt.ua/UKRAINE/figuranta-u-spravy-mh17-cemaha-vidpustili-pid-vlasne-zobov-yazannya-322627_.htmll">звільнили з-під варти під особисте зобов'язання</a></b>. 7 вересня його видали Росії в рамках обміну "35 до 35".</p>
      <p>Австралія, Нідерланди та низка депутатів Європарламенту просили Україну <a href="https://dt.ua/UKRAINE/yevrodeputati-prosyat-zelenskogo-ne-obminyuvati-cemaha-322605_.html"><b>не обмінювати Цемаха на українських в'язнів Кремля</b></a>. Перед видачею нідерландські слідчі допитали підозрюваного. А після обміну прокуратура <b><a href="https://dt.ua/UKRAINE/rf-mozhe-vidati-cemaha-gollandiyi-polozov-323060_.html">Нідерландів направила в РФ запит про видачу Цемаха</a></b>.</p>
      <footer>За матеріалами: <a href="https://dt.ua/go/aHR0cDovL3d3dy5kdy5kZS8lRDElODIlRDAlQjUlRDAlQkMlRDElOEItJUQwJUI0JUQwJUJEJUQxJThGL3MtOTExOQ==">Deutsche Welle (Русская редакция)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>