<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/741928"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T03:37:00+00:00"/>
    <meta property="og:title" content="โจ๋ชัก&quot;ว่าวแอก&quot;ไม่ดูตาม้าตาเรือ&quot;เชือกหย่อน&quot;บาดคอสาว"/>
    <meta property="og:description" content="สาวจยย.หวุดหวิดคอขาด ขี่จยย.พาผัวซ้อนกลับบ้าน วัยรุ่นในหมู่บ้านเล่นว่าวแอกใหญ่ ลมอ่อนเชือกหย่อนขวางถนน บาดคอ โชคดีผัวเอามือปัดทัน วอนเล่นระวัง"/>
  </head>
  <body>
    <article>
      <h1>โจ๋ชัก"ว่าวแอก"ไม่ดูตาม้าตาเรือ"เชือกหย่อน"บาดคอสาว</h1>
      <address>
        <time datetime="2019-11-16T03:37:00+00:00">16 Nov 2019, 03:37</time>
      </address>
      <p>
        <b>สาวจยย.หวุดหวิดคอขาด ขี่จยย.พาผัวซ้อนกลับบ้าน วัยรุ่นในหมู่บ้านเล่นว่าวแอกใหญ่ ลมอ่อนเชือกหย่อนขวางถนน บาดคอ โชคดีผัวเอามือปัดทัน วอนเล่นระวัง</b>
      </p>
      <p>เมื่อวันที่16 พ.ย. ผู้สื่อข่าวได้รับแจ้งว่ามีชาวบ้าน ถูกเชือกว่าวบาดคอได้รับบาดเจ็บ ที่ อ. ปะคำ จ.บุรีรัมย์  จึงรุดไปตรวจสอบ พบนางพวง วัฒนกูล อายุ 41 เลขที่ 87 หมู่ 10 ต.โคกมะม่วง อาชีพชาวสวน โชว์บาดแผลบริเวณลำคอที่ถูกเชือกไนล่อนสำหรับเล่น”ว่าวแอก “บาดคอ จนเป็นแผลลึกประมาณครึ่งเซนติเมตรยาวประมาณ 20 ซม. โดยนางพวง เปิดเผยว่า เมื่อช่วงค่ำวันที่ 14 พ.ย.ที่ผ่านมา ตนและสามี ขี่รถจักรยานยนต์มาจากบ้านเพื่อน เพื่อกลับบ้านพักระหว่างทางเป็นถนนซอยในหมู่บ้าน ตนเป็นคนขี่รถขับมาด้วยความเร็วประมาณ 30-40 กม./ชม. กระทั่งรู้สึกตัวว่ามีสิ่งของคล้ายเชือกมาบาดคอจ้องร้องอุทานออกมา ด้านสามีที่ซ้อนท้ายอยู่ได้ใช้มือรีบปัดออก เชือกเส้นดังกล่าวก็เด้งลอยขึ้นฟ้า ส่วนรถตนก็เสียหลักล้มลงบนถนน เมื่อหันไปมองข้างทางก็พบว่ามีวัยรุ่นกำลังดึงเชือกว่าวอยู่ข้างทางแล้ววิ่งหลบหนีไป เมื่อมาถึงบ้านตรวจดูพบว่าคอเป็นแผลรู้สึกปวดแสบปวดร้อน</p>
      <figure>
        <img src="https://www.dailynews.co.th/admin/upload/20191116/news_dkLCHKgSmi104920_533.jpg?v=20191116115?v=1309"/>
      </figure>
      <p>ต่อมาสามีไปตรวจสอบบริเวณที่เกิดเหตุพบ เชือกว่าวผูกไว้กับต้นไม้ข้างทาง คาดว่าช่วงที่ตนขี่มอเตอร์ไซค์ผ่านมาเป็นจังหวะที่ลมไม่แรงทำให้เชือกว่าวหย่อนลงแล้วมาขวางถนน  โชคดีที่ตนขับรถไม่เร็ว ซึ่งหากมาด้วยความเร็วคาดว่าอาจถึงชีวิตเพราะเชือกที่ผูกติดกับว่าวอาจจะบาดคอขาดได้ อยากออกมาแจ้งเตือนคนเล่นว่าว ซึ่งเริ่มถึงฤดูเล่นแล้วให้ระวังการเล่น ต้องคำนึกรอบด้าน โดยเฉพาะ”ว่าวแอก”ที่ทางภาคอีสานมักนิยมปล่อยว่าวให้ติดลมบนข้ามวันข้ามคืน</p>
      <figure>
        <img src="https://www.dailynews.co.th/admin/upload/20191116/news_EFhSCoLFSJ104950_533.jpg?v=20191116115?v=8036"/>
      </figure>
      <p>ผู้สื่อข่าวรายงานว่า สำหรับการเล่นว่าวจังหวัดบุรีรัมย์ ชาวบ้านจะนิยมเล่นว่าวแอก,ว่าวธนู และว่าวอีกหลายชนิด แต่ละปีจะมีการจัดงานประเพณี”มหกรรมว่าวอีสาน”ทุกปีซึ่งตั้งแต่ช่วงนี้เป็นต้นไปจะมีชาวบ้านออกมาทำว่าวขนาดใหญ่แล้วปล่อยเล่นต้านลมขึ้นตอนเย็น แล้วปล่อยไว้ทั้งคืนเพื่อฟังเสียงลมที่มากระกระทบกับเชือกที่ติดบนหัวว่าว จนเกิดเสียงหวีดหวิว แล้วมาเก็บว่าวในตอนเช้าส่วนเหตุการณ์ครั้งนี้คาดว่าช่วงที่สายว่าวหย่อนมาเพราะลมบนมีน้อยทำให้เชือกหย่อนลงมาจนเกิดเหตุดังกล่าว.</p>
    </article>
  </body>
</html>