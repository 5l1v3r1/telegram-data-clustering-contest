<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819454-premer-cehii-vidvidae-ukrainu-z-velikou-biznesovou-delegacieu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T03:42:00+00:00"/>
    <meta property="og:title" content="Прем'єр Чехії відвідає Україну з великою бізнесовою делегацією"/>
    <meta property="og:description" content="Наступного тижня глава уряду Чеської Республіки Андрій Бабіш відвідає Україну в супроводі великої делегації бізнесменів."/>
  </head>
  <body>
    <article>
      <h1>Прем'єр Чехії відвідає Україну з великою бізнесовою делегацією</h1>
      <h2>Наступного тижня глава уряду Чеської Республіки Андрій Бабіш відвідає Україну в супроводі великої делегації бізнесменів.</h2>
      <address>
        <time datetime="2019-11-16T03:42:00+00:00">16 Nov 2019, 03:42</time>
      </address>
      <p>Про програму та цілі візиту повідомляють <a href="https://www.ceskenoviny.cz/zpravy/babis-s-havlickem-navstivi-pristi-tyden-ukrajinu/1821370">Ceske Noviny</a>.</p>
      <p>«У ході дводенного візиту до Києва у понеділок та вівторок Бабіша супроводжуватиме віцепрем'єр, міністр промисловості та торгівлі Карел Гавлічек та місія у складі 85 підприємців», - ідеться у повідомленні.</p>
      <p>Програмою поїздки передбачені зустрічі з Володимиром Зеленським, Олексієм Гончаруком, Дмитром Разумковим.</p>
      <p>Зазначається, що основна мета візиту - висловити підтримку територіальної цілісності, суверенітету та незалежності України, обговорити відносини України з ЄС, а також із Росією.</p>
      <p>Особливий акцент буде зроблено на підтримці реформаторських зусиль нинішнього українського уряду. Велика увага буде приділена розвитку двосторонніх відносин, особливо в економічній площині.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2798594-ceskij-premer-vidvidae-ukrainu-z-ekonomicnou-misieu-v-listopadi.html">Чеський прем’єр відвідає Україну з економічною місією в листопаді</a>
      </blockquote>
      <p>«Україна важлива для нас, особливо для наших підприємців та компаній. У нас також є програми для працевлаштування громадян України», - заявив Бабіш журналістам напередодні візиту.</p>
      <p>Як очікується, Бабіш та Гавлічек візьмуть участь в українсько-чеському бізнесовому форумі.</p>
      <p>Україна належить до 20 найбільших зовнішньоторговельних партнерів Чехії. За даними експертів, найперспективнішими галузями співпраці двох країн є цивільна авіація, <a href="https://www.ukrinform.ua/tag-transport">транспорт</a> та інфраструктура, енергетика, водне господарство, оборонна промисловість і машинобудування.</p>
      <p>Відповідно до статистики міністерства праці Чехії, торік у країні працювали 121 тис. 86 осіб з України. Вони становлять більше п'ятої частини всіх іноземних працівників.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2740132-ukraina-nalezit-do-trijki-golovnih-postacalnikiv-likariv-dla-cehii-zmi.html">Україна належить до трійки головних постачальників лікарів для Чехії - ЗМІ</a>
      </blockquote>
      <p>Улітку уряд Чехії вирішив збільшити квоту на працевлаштування українських працівників удвічі - з 19 600 до 40 000 на рік. Наприкінці жовтня уряд схвалив можливість видавати 1500 спеціальних робочих віз на рік для українців, які могли б працювати у сільському господарстві та в харчовій промисловості.</p>
    </article>
  </body>
</html>