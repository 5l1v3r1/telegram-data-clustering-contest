<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/za-dva-dni-siriyskiyat-idlib-e-bombardiran-nad-100-pti_news709595.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-16T03:02:00+00:00"/>
    <meta property="og:title" content="За два дни сирийският Идлиб е бомбардиран над 100 пъти"/>
    <meta property="og:description" content="Има много загинали мирни жители"/>
  </head>
  <body>
    <article>
      <h1>За два дни сирийският Идлиб е бомбардиран над 100 пъти</h1>
      <h2>Има много загинали мирни жители</h2>
      <address>
        <time datetime="2019-11-16T03:02:00+00:00">16 Nov 2019, 03:02</time>
      </address>
      <p>https://blitz.bg/svyat/za-dva-dni-siriyskiyat-idlib-e-bombardiran-nad-100-pti_news709595.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573866106-1.jpg"/>
      </figure>
      <p>
        <b>Над 100 авиоудари са нанесени на зоната за деескалация Идлиб само през последните два дни. Това е съобщил заместникът на генералния секретар на ООН по хуманитарните въпроси Марк Лоукок по време на заседанието на Съвета за сигурност.</b>
      </p>
      <p>Според него в резултат на въздушните удари и артилерийския обстрел в южната и западната част на зоната има много загинали мирни жители. Четири медицински заведения са разрушени, а мирното население е подложено на натиска и на бойците от терористичната организация „Хайят Тахрир ал-Шам“.</p>
      <p>Лоукок отбеляза, че вследствие на договореностите на Турция със САЩ и Русия напрежението в североизточната част на Сирия е спаднало. Но са регистрирани сблъсъци в районите Расулайн и Тал-Абяд.</p>
      <p>Повечето от местните жители, които са над 200 000, започват да се завръщат по домовете си, посочи той. Според него Турция е оказала подкрепа и помощ на хуманитарните операции, възстановила е системите за водоснабдяване и електрозахранване.</p>
      <p>Лоукок припомни, че в подконтролния на кюрдските милиции YPG/PKK лагер „Ал-Хол“ са блокирани 68 600 терористи от Ислямска държава, сред които има много граждани на чужди държави. „Сред затворниците там има и граждани, членуващи в съвета за сигурност на ООН. Всички страни са длъжни да си върнат своите граждани, да ги привлекат към отговорност и да гарантират повторната им интеграция в обществото“, заяви Лоукок.</p>
      <p>Турция обвинява армията на Башар Асад и военните части на Русия за бомбардировките върху населените места в зоната за деескалацията. Анадолската агенция съобщи за 7 убити сирийци и 10 ранени в петък в района на Идлиб.</p>
      <p>Източници от опозицията съобщават, че руската авиация е нанесла удари по 4 селища. По данни на управлението на гражданската отбрана /Белите каски/ в резултат от атаките на Русия в две села са загинали 6 души, 7 са ранени.<br/>В същото време армията на Асад е обстрелвала други два селски района в Идлиб, загинал е един човек, ранени са трима мирни жители.</p>
      <p>„Белите каски“ продължават издирвателно-спасителните операции. По данни от техен доклад в резултат на армията на режима на Асад, проиранските групи и военните на Русия в тази зона за месец са убити 75 сирийци, сред тях 13 деца.</p>
    </article>
  </body>
</html>