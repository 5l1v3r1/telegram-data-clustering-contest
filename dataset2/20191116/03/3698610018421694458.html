<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/suddyu-barishivskogo-sudu-litvinenko-vidstoronili-vid-posadi-329900_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T03:00:00+00:00"/>
    <meta property="og:title" content="Суддю Баришівського суду Литвиненко відсторонили від посади"/>
    <meta property="og:description" content="ВРП має намір притягнути суддю, яка призупинила ліцензію SKyUp, до відповідальності."/>
  </head>
  <body>
    <article>
      <h1>Суддю Баришівського суду Литвиненко відсторонили від посади</h1>
      <h2>ВРП має намір притягнути суддю, яка призупинила ліцензію SKyUp, до відповідальності.</h2>
      <address>
        <time datetime="2019-11-16T03:00:00+00:00">16 Nov 2019, 03:00</time>
      </address>
      <p>Суддю Баришівського районного суду Київської області Олену Литвиненко, яка <b><a href="https://dt.ua/UKRAINE/do-verhovnogo-sudu-nadiyshli-pozovi-meshkanki-barishivki-yaka-ranishe-vidmovilasya-vid-pretenziy-do-skyup-318412_.html">призупинила ліцензію SKyUp</a></b>, тимчасово відсторонила від посади Вища рада правосуддя.</p>
      <p>Перша дисциплінарна палата ВРП прийняла рішення про притягнення судді Литвиненко до дисциплінарної відповідальності й скерувала на розгляд Ради подання про звільнення судді, повідомила прес-служба ВРП 15 листопада.</p>
      <p>До розгляду подання дисциплінарної палати суддя автоматично відсторонена від здійснення правосуддя.</p>
      <p>Ухвалу щодо <a href="https://dt.ua/ECONOMICS/rayonniy-sud-kiyivskoyi-oblasti-zupiniv-diyu-licenziyi-aviakompaniyi-airlines-skyup-314258_.html"><b>призупинення ліцензії SkyUp суддя Баришівського суду Олена Литвиненко винесла 24 травня</b> </a>і незабаром пішла у відпустку. В якості претензій у позові було вказано "системне невиконання зобов'язань перед клієнтами" і "затримку рейсів".</p>
      <p>Компанія SkyUp оскаржила рішення суду, вказавши, що позов подала людина, яка ніколи не була її клієнтом.</p>
      <p>Мешканка Баришівки Оксана Пасенко підтвердила цю інформацію. За її словами, вона <b><a href="https://dt.ua/ECONOMICS/zaznachena-pozivachkoyu-do-skyup-zhinka-stverdzhuye-scho-ne-pisala-zayavu-315344_.html">послугами авіакомпанії не користувалася й до суду не зверталася</a></b>, а документи загубила.</p>
      <p>Державна авіаційна служба, отримавши копію ухвали Баришівського суду про призупинення дії ліцензії авіакомпанії SkyUp, <a href="https://dt.ua/ECONOMICS/derzhaviasluzhba-vimagaye-roz-yasniti-rishennya-sudu-po-licenziyi-skyup-314406_.html"><b>попросила суд роз'яснити рішення</b></a>.</p>
      <p>У червні ДБР відкрило кримінальне провадження стосовно судді Литвиненко, а наступного місяця вона <b><a href="https://dt.ua/UKRAINE/zupinennya-licenziyi-skyup-suddyu-barishivskogo-raysudu-vidpravili-u-vidstavku-316889_.html">написала заяву про звільнення з посади</a></b>.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>