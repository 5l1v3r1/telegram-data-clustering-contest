<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741615"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T03:00:00+00:00"/>
    <meta property="og:title" content="&quot;พ่อค้าหมี่เกี๊ยวจอมพลัง&quot; แบกทุกข์-ปันสุขให้ผู้ยากไร้"/>
    <meta property="og:description" content="ชื่นชมพ่อค้าหมี่เกี๊ยวเมืองเลย บุกป่าฝ่าดงช่วยเหลือผู้ไร้ถิ่นทุรกันดารเมืองกาญจนบุรี เผยส่องโซเชียลฯ พบเรื่องราว“หมอยี่หวา” ขอเข้าร่วมทีมจิตอาสา ‘ใต้ร่มพระบารมี’ ทำหน้าที่มนุษย์จอมพลังแบกทุกข์(อย่าง) ไม่ว่าจะเป็นอาหาร-ยา และผู้ป่วย "/>
  </head>
  <body>
    <article>
      <h1>"พ่อค้าหมี่เกี๊ยวจอมพลัง" แบกทุกข์-ปันสุขให้ผู้ยากไร้</h1>
      <address>
        <time datetime="2019-11-16T03:00:00+00:00">16 Nov 2019, 03:00</time>
      </address>
      <figure>
        <img src="https://www.dailynews.co.th/admin/upload/20191114/news_kFUVzkOIsK152900_533.jpg?v=20191118067"/>
      </figure>
      <p>
        <b>ชื่นชมพ่อค้าหมี่เกี๊ยวเมืองเลย บุกป่าฝ่าดงช่วยเหลือผู้ไร้ถิ่นทุรกันดารเมืองกาญจนบุรี เผยส่องโซเชียลฯ พบเรื่องราว“หมอยี่หวา” ขอเข้าร่วมทีมจิตอาสา ‘ใต้ร่มพระบารมี’ ทำหน้าที่มนุษย์จอมพลังแบกทุกข์(อย่าง) ไม่ว่าจะเป็นอาหาร-ยา และผู้ป่วย </b>
      </p>
      <p>ยุคนี้ถือเป็นยุคแห่ง<b>การแข่งขัน</b> อาจเรียกว่าทุกอาชีพก็ว่าได้<b>ใครเร็วกว่า</b> <b>ฉลาดกว่า</b> <b>กล้าตัดสินใจกว่าคนนั้นชนะ</b>...สื่อฯเองก็เช่นกัน ทำงานเร็วและง่ายเหลือเกิน บางครั้งข้อมูลเนื้อหาไม่ต้องอาศัยนักข่าว <b>เล่นก็อปปี้ลอกของชาวบ้านมาอ่านมาเล่ากันอย่างสนุกปาก</b> บางคดีชื่อ<b>นามสมมุติ</b>รีบจัด ก็อปปี้จนลืมเปลี่ยนด้วยซ้ำไป...บางตรงๆไม่ได้ว่าหรอก แต่<mark><b>ช่วยกรุณาให้เครดิต</b></mark>ก็จะดีไม่น้อย<br/><br/>ขณะที่<b>ตัวละคร</b> (บุคคลในข่าว)ก็ไม่ธรรมดา<b>สามารถชี้นำสื่อ</b>(โปรโมทตัวเอง-โปรโมทวงดนตรี)ได้อย่างกลมกลืนมีการ<mark><b>วางแผนอย่างดี</b> <b>อยากบอกอะไร</b><b>-</b><b>อยากทำอะไรก็โพสต์ฯลงโซเชียลฯ</b></mark> สื่อเห็นก็เอามาเล่นเองเหมือน<b>วางเหยื่อตกปลา</b>ไม่มีผิด <mark><b>สร้างกระแสโดยไม่ต้องลงทุน</b></mark>...ปัจจุบันไม่ใช่แค่คนบันเทิงเท่านั้นที่ชอบเปิดเกมแบบนี้ <b>นักการเมือง</b><b>,</b><b>ทนาย</b><b>,</b><b>อาจารย์ระดับดอกเตอร์มหาวิทยาลัยดัง</b>,<b>สื่อบางคน</b>ฯลฯก็นิยมโพสต์เรื่องที่ตัวเองสนใจ หรือเหตุการณ์อะไรก็ตามที่มันกำลังเข้ากับกระแส</p>
      <figure>
        <img src="https://www.dailynews.co.th/admin/upload/20191114/news_nQjcXyZSuc152908_533.jpg?v=20191118067?v=2615"/>
      </figure>
      <p> <br/>ส่วนตัว<mark><b>มองว่าดี</b></mark>เพราะมันคือ<mark><b>ขุมทรัพย์ทางปัญญาที่จะสะท้อนแนวคิดของคนเหล่านี้ให้สังคมได้รับทราบ</b></mark>....แต่ขอย้ำว่าไม่ใช่ทุกคน <mark><b>บางคนจบสูงแต่โพสต์ฯโชว์เหมือนไม่มีการศึกษา</b></mark> สื่อเองควรตะหนักให้มาก มีอะไรเขาไม่รับผิดชอบหรอก เนื่องจาก<b>เอาของเขามาลงเอง</b>...พูดถึงเรื่องการโพสต์ฯภาพ-ข้อความลงโซเชียลฯ วีคนี้เป็นเรื่องราวของชายคนหนึ่งชื่อ <mark><i><b>“เชาวนันท์</b></i> <i><b>ชาลือชัย”</b></i></mark> หรือเชา ภูมิลำเนาเป็นชาวร้อยเอ็ด ปัจจุบันอาชีพ<b>พ่อค้าขายบะหมี่เกี๊ยวที่ จ</b><b>.</b><b>เลย </b>ชายคนนี้ทราบเรื่องราวที่ <mark><b>น</b><b>.</b><b>ส</b><b>.</b><b>มณิศรา โฮ่บรรเทา</b></mark> หรือ<mark><i><b>“หมอยี่หวา</b></i><i><b>”</b></i> </mark>(นำเสนอตอนที่แล้ว)ทำให้กับสังคมที่ทุ่มเท-เสียสละเข้าไปช่วยเหลือผู้ป่วยในถิ่นทุรกันดารพื้นที่ จ.กาญจนบุรี เขาไม่รอช้ารีบสมัครขอเขาร่วมเป็นสมาชิกฯบุกป่าฝ่าดงเข้าไปช่วยเหลือผู้คนทันที<br/> </p>
      <figure>
        <img src="https://www.dailynews.co.th/admin/upload/20191114/news_xMumexEPaN152909_533.jpg?v=20191118067?v=3069"/>
      </figure>
      <p> <br/><b>เชาวนันท์</b> บอกว่า ทราบเรื่องของหมอยี่หวาจาก<b>เฟซบุ๊ก</b> เพื่อนๆแชร์ส่งต่อกันมาเรื่อย ๆ เห็นแล้ว <b>ประทับใจ-ซึ้งใจมาก ๆ</b>  ที่เห็นคนกลุ่มหนึ่งทุ่มเทเสียสละให้กับสังคม โดยเฉพาะหมอยี่หวา เธอเป็นผู้หญิงตัวเล็ก ๆ แต่หัวใจแกร่งยิ่งกว่าผู้ชายบางคนด้วยซ้ำไป สาเหตุที่เข้าร่วมทีมเนื่องจาก<b>ส่วนตัวเป็นคนที่ชอบงานจิตอาสาเป็นทุนอยู่แล้ว</b> โดยเป็นผู้ก่อตั้ง<b>กลุ่มกล้าคิดดี จึงกล้าทำดี</b> ทำมาตั้งแต่สมัยเรียนมหาวิทยาลัย และทำเรื่อยมาจนถึงปัจจุบัน ทั้งโครงการของตัวเองหรือไปร่วมกับคนอื่น ไม่ว่าเป็นการไปบริจาคสิ่งของ การเข้าไปพัฒนา ให้การช่วยเหลือต่าง ๆ หรือการเข้าไปสอนหนังสือให้กับเด็กที่ห่างไกล <b>แต่ไม่เคยทำหรือเรียนรู้ด้านสาธารณสุข หรือการให้ที่เรียกว่าให้ชีวิตเหมือนอย่างที่ทีมหมอฯทำเลย</b></p>
      <figure>
        <img src="https://www.dailynews.co.th/admin/upload/20191114/news_GffHmRIwWd152909_533.jpg?v=20191118067?v=4716"/>
      </figure>
      <figure>
        <img src="https://www.dailynews.co.th/admin/upload/20191114/news_frfgUUcvof152910_533.jpg?v=20191118067?v=7165"/>
      </figure>
      <p> <br/>“<i>เห็นข่าวและติดตามกิจกรรมของหมอฯมาเรื่อย</i> <i>จนวันหนึ่งตัดสินใจติดต่อกับคุณหมอฯเพื่อขอเข้าร่วมกิจกรรมด้วย</i> <i><b>ตอนแรกที่ติดต่อไปเหมือนกับหมอไม่ค่อยเชื่อว่าจะมาร่วมด้วยจริง </b></i><i>เพราะมีหลายคนติดต่อเข้ามา แต่สุดท้ายก็เงียบหายไป อีกทั้ง</i><mark><i><b>ระยะทางที่ผมต้องเดินทางมาเป็นคนละซีกประเทศ </b></i></mark><i>หมอก็เลยคิดว่าคงจะเหมือนคนอื่น แต่พอมาได้เข้าร่วมครั้งแรกถึงแม้เราไม่มีความรู้ด้านสาธารณสุข แต่สิ่งที่เราพอจะช่วยได้คือ</i><i><b>กำลังในการช่วยแบกของ</b></i> <i><b>แบกผู้ป่วย</b></i><i> และยังพอช่วยด้านโรงเรียนได้ จึงมองเห็นว่ากิจกรรมนี้พวกเราสามารถช่วยเหลือคนที่เขา</i><mark><i><b>ลำบาก อยู่ห่างไกล</b></i><i> และ</i><i><b>ขาดแคลนจริง ๆ</b></i></mark><i> ปีนี้เพิ่งมาทำเป็นปีแรก โดย</i><mark><i><b>มาทุก </b></i><i><b>3 </b></i><i><b>เดือน</b></i></mark><i><mark/>ตามปฏิทินกิจกรรมของคุณหมอที่ได้ให้คำมั่นสัญญากับชาวบ้านว่าจะนำยามาให้ และช่วยตรวจชาวบ้านในทุก ๆ </i><i>3 </i><i>เดือน</i><i>”</i><br/><br/><b>พ่อค้าหมี่เกี๊ยว</b> บอกต่อว่า มีคนเคยว่าเหนื่อยหรือไม่ที่มาช่วย ก็บอกไปว่าเหนื่อยแต่มีความสุขมาก ๆ คนเราเกิดมาทั้งทีมันต้องมีความสุข ในยุคที่ทุกคนต่างดิ้นรนเอาตัวรอด ในยุคที่ทุกคนต่างเอาตัวเองเป็นที่ตั้งในยุคของการแข่งขัน และ<mark><b>พาตัวเองไปถึงเส้นชัย เพื่ออยากจะได้พบแต่ความสุข</b> </mark><b><mark>แต่คุณจะแน่ใจได้อย่างไรว่าเมื่อถึงเส้นชัยจะพบกับความสุขที่แท้จริง</mark></b>แม้แต่เราเองก็ยังไม่แน่ใจเลยว่าที่เส้นชัยจะมีอะไรหรือไม่ <mark><b>ความสุขมันไม่ได้วางไว้ที่ไหน ไม่ได้ผูกไว้กับอะไร เมื่อไหร่เราเลิกมองหาเส้นชัยเราจะพบความสุขในใจของเราเอง</b> <b>ความสุขที่ได้ทำเพื่อตัวเอง และความสุขเมื่อได้ทำเพื่อผู้อื่น</b></mark> ชีวิตไม่จำเป็นต้องมีอะไรเพื่อตัวเอง เพื่อให้มีมูลค่าทางสังคมมากขึ้น แต่ควรจะมองที่คุณค่าของชีวิตว่า เรามีอะไรเพื่อผู้อื่นต่างหาก<mark><b>เกิดมาขอตอบแทนบุญคุณแผ่นดินบ้างก็เพียงพอแล้ว</b></mark></p>
      <figure>
        <img src="https://www.dailynews.co.th/admin/upload/20191114/news_fDgyoukqMk152910_533.jpg?v=20191118067?v=8153"/>
      </figure>
      <figure>
        <img src="https://www.dailynews.co.th/admin/upload/20191114/news_wRrIIqgRQh152909_533.jpg?v=20191118067?v=9360"/>
      </figure>
      <p> <br/><mark><b>หมอยี่หวา</b></mark> บอกสั้น ๆ ว่า ดีใจที่มีคนเข้าร่วมกลุ่มฯ เชาเป็นคนจังหวัดเลย รู้จักกันทางเฟซบุ๊ก เขาเข้ามาช่วยงานจิตอาสาประมาณเดือน มิ.ย.ที่ผ่านมา หน้าที่ของพวกเราทุกคนเหมือนกันคือ<b>แบกยา</b><b>-</b><b>แบกอาหาร</b>ขึ้นไปให้กับชาวบ้าน <b>เชาร่วมงานครั้งแรกทั้งทีมงาน และชาวบ้านในหมู่บ้านต่างก็พากันประทับใจ</b><br/><br/>ประเด็นเนื้อหาตอนนี้ <mark><i><b>“</b></i><i><b>เหยี่ยวขาว</b></i><i><b>”</b></i></mark>ย้ำให้เห็นถึงการ<b>ต่อยอดการทำความดีที่ส่งต่อกันมาทางโลกโซเชียลฯ</b> ปัจจุบันจะเห็นคนส่วนใหญ่ใช้เวลาหมดไปกับการเพ่งหน้าจอมือถือ หรือเรียกว่า<b>สังคมก้มหน้า</b> ทั้งนี้เรื่องราวต่าง ๆ ที่อัดแน่นอยู่นั้นมันก็<b>เหมือนเหรียญ</b><b>2</b><b>ด้าน</b> มีทั้งประโยชน์ และมีโทษแอบแฝงอยู่ อยู่ที่ใครจะดึงข้อมูลในโลกโซเชียลฯมาทำให้เกิดประโยชน์ได้เท่านั้น...สำหรับเชาเขา<b>มีวิจารณญาณในการเลือกเสพข้อมูล</b> <b>เสพสิ่งดี</b> <b>เสพเรื่องดี</b> <b>เสพการกระทำดีของคนอื่น</b> สุดท้ายมันส่งผลให้เขาอยากทำสิ่งดี ๆ เรียกได้ว่า เชาคือ<mark><b>จอมพลังที่พร้อมแบกความทุกข์ของผู้อื่นไว้บนหลังของเขา</b></mark> เหนื่อยล้าขนาดไหนก็ไม่สนขอเพียงได้ช่วยก็พอ และคิดเสมอว่าระยะทางไม่ใช่อุปสรรคหากคิดจะทำความดี.<br/>......................................<br/>คอลัมน์ <mark><b>คนดีของสังคม<br/></b></mark>โดย <b>“เหยี่ยวขาว”</b><br/><br/><b>คนดีของสังคมที่เกี่ยวข้อง...</b><br/><br/><b><a href="https://www.dailynews.co.th/article/740584">หัวใจเธอแกร่งดั่งหิน "หมอยี่หวานางฟ้าเดินดิน"</a></b><br/> <br/><br/><b>ร่วมสนับสนุนคนดีของสังคมโดย :</b></p>
      <figure>
        <a href="https://www.bangchak.co.th/">
          <img src="https://www.dailynews.co.th/admin/upload/20191114/news_DXEjDZUcbT150314_533.jpg?v=20191118067?v=7102"/>
        </a>
      </figure>
    </article>
  </body>
</html>