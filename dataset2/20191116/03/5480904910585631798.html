<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nepokoje-v-bolivii-si-vyzadaly-nejmene-pet-mrtvych-a-75-zranenych/1821712?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T03:05:00+00:00"/>
    <meta property="og:title" content="Nepokoje v Bolívii si vyžádaly nejméně pět mrtvých a 75 zraněných"/>
    <meta property="og:description" content="La Paz - Střety mezi bolivijskými bezpečnostními silami a zastánci bývalého prezidenta Eva Moralese si v pátek ve městě Sacaba vyžádaly nejméně pět mrtvých a 75 zraněných. Informovala o tom agentura AP s odvoláním na ředitele místní nemocnice."/>
  </head>
  <body>
    <article>
      <h1>Nepokoje v Bolívii si vyžádaly nejméně pět mrtvých a 75 zraněných</h1>
      <address><time datetime="2019-11-16T03:05:00+00:00">16 Nov 2019, 03:05</time> by <a rel="author" href="http://www.ctk.cz/" target="_blank">ČTK</a></address>
      <p>La Paz - Střety mezi bolivijskými bezpečnostními silami a zastánci bývalého prezidenta Eva Moralese si v pátek ve městě Sacaba vyžádaly nejméně pět mrtvých a 75 zraněných. Informovala o tom agentura AP s odvoláním na ředitele místní nemocnice.</p>
      <p>Většina mrtvých a řada zraněných byla podle ředitele zasažena kulkami. Svědci uvedli, že policie spustila střelbu na demonstranty požadující Moralesův návrat z exilu v Mexiku.</p>
      <p>Morales stál v čele Bolívie jako první indiánský prezident téměř 14 let. V říjnu byl zvolen na další funkční období, které mělo začít v lednu. Opozice ale volby považuje za zmanipulované a neuznala je ani Organizace amerických států (OAS), která je na místě sledovala.</p>
      <p>V Bolívii krátce po volbách propukly nepokoje, které vyústily v Moralesovu demisi. Exprezident tvrdí, že ho k tomuto kroku přinutila armáda a výhrůžky, které společně s představiteli své levicové strany Hnutí za socialismus (MAS) dostával po volbách.</p>
    </article>
  </body>
</html>