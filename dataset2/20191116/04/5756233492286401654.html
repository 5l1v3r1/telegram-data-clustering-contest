<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621725/%DA%A9%DB%8C%E2%80%8C%D8%B1%D9%88%D8%B4-%DA%86%DB%8C%D8%B2%DB%8C-%D8%A8%D9%87-%D9%81%D9%88%D8%AA%D8%A8%D8%A7%D9%84-%D9%85%D8%A7-%D9%86%D8%AF%D8%A7%D8%AF%E2%80%8C-%D8%B1%D9%88%D8%B4-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87%D8%AA%D8%B1-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T04:11:00+00:00"/>
    <meta property="og:title" content="کی‌روش چیزی به فوتبال ما نداد،‌ روش ویلموتس بهتر است"/>
    <meta property="og:description" content="پیشکسوت فوتبال ایران می‌گوید تیم ملی فوتبال ایران و مارک ویلمتوس نیاز به زمان دارند تا بتوانند بهترین عملکرد خود را به نمایش بگذارند."/>
  </head>
  <body>
    <article>
      <h1>کی‌روش چیزی به فوتبال ما نداد،‌ روش ویلموتس بهتر است</h1>
      <h2>پیشکسوت تیم ملی فوتبال و باشگاه استقلال مطرح کرد؛</h2>
      <address>
        <time datetime="2019-11-16T04:11:00+00:00">16 Nov 2019, 04:11</time>
      </address>
      <p>
        <i>پیشکسوت فوتبال ایران می‌گوید تیم ملی فوتبال ایران و مارک ویلمتوس نیاز به زمان دارند تا بتوانند بهترین عملکرد خود را به نمایش بگذارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی جباری،‌ پیشکسوت فوتبال ایران درباره عمکلرد تیم ملی فوتبال ایران مقابل عراق در رقابت‌های انتخابی جام جهانی ۲۰۲۲ قطر گفت: باخت ناراحت‌کننده‌ای بود. تیم ما در این بازی خوب بازی کرد اما نباید از این غافل شویم که عراق هم در این بازی عملکرد خوبی داشت و توانست نمایش خوبی از خودش ارائه دهد. تیم عراق همیشه در سطح آسیا تیم مطرحی بوده و در این بازی به نسبت تیم ما تعصب بیشتری داشت و تیم ما را بدون استرس برد.</p>
      <p>او ادامه داد: خوبی تیم ویلموتس این است که فوتبال آزاد بازی می‌کند و به بازیکنان اجازه می‌دهد که ابتکار عمل داشته باشند. به نظر در این مرحله نیاز به زمان است تا ویلمتوس بتواند تفکرات خود را به طور کامل به تیم القا کند. ایران می‌توانست این بازی را با پیروزی پشت سر بگذارد اما وجود یکسری نقاط ضعف در خط دفاع موجب شد ما در این بازی نتوانیم پیروز باشیم. ما بازیکنان جوان و با تکنیکی داریم و فکر می‌کنم که با گذشت زمان بتوانیم عملکرد بهتری داشته باشیم.</p>
      <figure>
        <img src="https://aftabnews.ir/files/fa/news/1398/8/25/359728_942.jpg"/>
      </figure>
      <p>جباری در این رابطه که چه چیز باعث باخت ایران مقابل عراق شد گفت: تیم ما جوان‌های خوبی دارد که می‌توانیم از آن‌ها به خوبی استفاده کنیم اما در این بازی ویلمتوس بیشتر از کسانی استفاده کرد که تجربه لازم در چنین میدان‌هایی را دارند. تیم عراق، تیم باانگیزه‌ای بود و موفق شد این این بازی را با پیروزی پشت‌سر بگذارد. فوتبال قابل پیش‌بینی نیست. گاهی اوقات یک تیم خوب بازی می‌کند و نمایش خوبی از خود ارائه می‌دهد اما نمی‌تواند پیروز میدان باشد و حتی گاهی یک تیم اصلا خوب بازی نمی‌کند اما با برد از زمین بیرون می‌آید. باید به ویلمتوس زمان داد. این تیم می‌تواند آینده خوبی داشته باشد. در این لحظه استرس شرایطی را به وجود آورده که کیفیت تیم ملی کاهش پیدا کند و بازیکنان نباید در چنین وضعیتی قرار بگیرند.</p>
      <p>پیشکسوت فوتبال ایران درباره انتقادات و مقایسه‌هایی که میان دوران ویلموتس و کی‌روش می‌شود گفت: من به این مساله معتقد نیستم. من به شخصه سیستم کی‌روش را قبول نداشتم چون در زمان او اینطور بود که تیم به طور کامل دفاعی بازی می‌کرد و از ضد حملات استفاده می‌کرد و حداقل با یک گل به پیروزی می‌رسید. به نظرم کی‌روش چیزی به فوتبال ما نداد. او به غیر از چند لژیونر که به فوتبال ما آورد، دیگر کار خاصی انجام نداد اما بالاخره این مربی هشت سال در ایران بود و به نوعی مردم و بازیکنان به او عادت کرده بودند و چنین مقایسه‌ای درست نیست.</p>
      <p>او افزود: سیستم و تفکرات این دو مربی با هم فرق دارد. کی‌روش شرایط را طوری پیش می‌برد که تیمش نبازد اما تیم ویلموتس فوتبال روان‌تری بازی می‌کند. من از روش ویلموتس خوشم آمده است و این روش نیاز به زمان دارد تا به مرتبه ایده‌آل خود برسد. همچنین بازیکنانی که از خارج به اردوی تیم ملی می‌آیند هم باید به آن‌ها فرصت بیشتری داد تا با تفکرات جدید به هماهنگی کامل برسند. زمانی رایکف در فوتبال ایران بود،‌ معتقد بود که تیم باید هم پیروز میدان باشد و هم فوتبال زیبایی بازی کند. ویلموتس هم چند ماهی است که وارد ایران شده و فکر می‌کنم زمان همه چیز را درست می‌کند.</p>
      <p>جباری در پایان درباره آینده تیم ملی ایران گفت: فکر می‌کنم اگر به ویلموتس اجازه کار بدهند، تیم ملی آینده خوبی خواهد داشت. او باید از جوانان به بهترین شکل بهره ببرد تا بتواند بهترین عملکرد را از خودش به نمایش بگذارد. این به شرطی است که ویلموتس درگیر حاشیه‌ها نشود و با تمرکز کامل به کارش بپردازد.</p>
    </article>
  </body>
</html>