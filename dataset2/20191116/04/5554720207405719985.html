<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/union-minister-suresh-angadi-says-on-being-questioned-on-state-of-indian-economy/272696/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-16T04:18:20+00:00"/>
    <meta property="og:title" content="VIDEO: केंद्रीय मंत्री बोले- अच्छी है अर्थव्यवस्था, लोग शादी कर रहे हैं, हवाईअड्डे और रेलगाड़ियां ठसाठस भरी हैं"/>
    <meta property="og:description" content="केंद्रीय मंत्री सुरेश अंगड़ी ने अर्थव्यवस्था के बारे में विपक्ष की आलोचनाओं को खारिज करते हुए कहा कि हवाईअड्डे और रेलगाड़ियां ठसाठस भरी हैं"/>
  </head>
  <body>
    <article>
      <h1>VIDEO: केंद्रीय मंत्री बोले- अच्छी है अर्थव्यवस्था, लोग शादी कर रहे हैं, हवाईअड्डे और रेलगाड़ियां ठसाठस भरी हैं</h1>
      <address><time datetime="2019-11-16T04:18:20+00:00">16 Nov 2019, 04:18</time> by <a rel="author">JKR Staff</a></address>
      <p>केंद्रीय मंत्री सुरेश अंगड़ी ने अर्थव्यवस्था के बारे में विपक्ष की आलोचनाओं को खारिज करते हुए शुक्रवार (15 नवंबर) को कहा कि ‘‘हवाईअड्डे और रेलगाड़ियां ठसाठस भरी हैं और लोग शादी कर रहे हैं’’ जो यह बताता है कि देश की अर्थव्यवस्था ‘अच्छी चल’ रही है। रेल राज्यमंत्री अंगड़ी ने कहा कि अर्थव्यवस्था में हर तीन वर्ष में नरमी आती है लेकिन यह जल्द ही रफ्तार पकड़ लेगी।</p>
      <figure>
        <img src="http://www.jantakareporter.com/wp-content/uploads/2019/11/Suresh-Angadi.png"/>
        <figcaption>फाइल फोटो</figcaption>
      </figure>
      <p>उन्होंने कहा कि ‘‘कुछ लोग’’ प्रधानमंत्री नरेंद्र मोदी की छवि को धूमिल करने का प्रयास कर रहे हैं। अंगड़ी ने जल्द शुरू होने जा रहे टुंडला- खुर्जा ‘‘ईस्टर्न डेडिकेटेड फ्रेट कॉरिडोर’’ के निरीक्षण के दौरान संवाददाताओं से कहा, ‘‘हवाईअड्डे भरे हुए हैं, रेलगाड़ियां ठसाठस भरी हुई हैं, लोग शादी कर रहे हैं। कुछ लोग यह सब केवल नरेंद्र मोदी की छवि को खराब करने के लिए कर रहे हैं।’’</p>
      <p>यह कॉरिडोर पंजाब में लुधियाना से बंगाल में हावड़ा तक होगा और इसके 2021 तक पूरा होने की संभावना है। उन्होंने कहा, ‘‘हर तीन साल में अर्थव्यवस्था में मांग में कमी आती है। यह एक चक्र है। इसके बाद वह फिर रफ्तार पकड़ लेती है।’’ अर्थव्यवस्था की हालत को लेकर कांग्रेस समेत विपक्षी दल सरकार की आलोचना करते रहे हैं। विपक्ष की योजना संसद के सोमवार से शुरू हो रहे शीतकालीन सत्र में भी यह मुद्दा उठाने की है।</p>
      <p>उन्होंने कहा कि आने वाले दिनों में भारत ‘‘दुनिया का प्रमुख विनिर्माण केंद्र’’ बन जाएगा। इस गलियारे के चालू होने से मौजूदा रेल लाइनों पर भार कम होगा जहां पहले से काफी दबाव है। रेल लाइनों पर भार कम होने से ट्रेनों की समयबद्धता में सुधार होगा। (इंपुट: भाषा के साथ)</p>
      <figure>
        <iframe data-src="https://twitter.com/ANI/status/1195470475671068677?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>