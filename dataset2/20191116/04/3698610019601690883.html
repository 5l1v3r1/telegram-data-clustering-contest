<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/uryad-obicyaye-krediti-pid-3-5-na-pridbannya-zemli-milovanov-329906_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T04:38:00+00:00"/>
    <meta property="og:title" content="Уряд обіцяє кредити під 3-5% на придбання землі – Мілованов"/>
    <meta property="og:description" content="Кредити будуть доступні для тих, хто захоче придбати невеликий обсяг землі для власного використання."/>
  </head>
  <body>
    <article>
      <h1>Уряд обіцяє кредити під 3-5% на придбання землі – Мілованов</h1>
      <h2>Кредити будуть доступні для тих, хто захоче придбати невеликий обсяг землі для власного використання.</h2>
      <address>
        <time datetime="2019-11-16T04:38:00+00:00">16 Nov 2019, 04:38</time>
      </address>
      <p>Кабінет міністрів обіцяє кредити під 3-5% річних для тих, хто захоче <a href="https://dt.ua/UKRAINE/mi-ne-boyimosya-scho-zemlyu-kuplyat-inozemci-milovanov-329904_.html"><b>придбати землю</b></a>, щоб потім на ній працювати, заявив міністр розвитку економіки, торгівлі і сільського господарства України Тимофій Милованов в ефірі програми "<a href="https://www.youtube.com/watch?v=CMmjakv0H_A#action=share">Свобода слова Савіка Шустера</a>".</p>
      <p>"Я сьогодні написав, що кредити на купівлю землі під 3-5% річних у гривні, тобто це нижче, ніж інфляція. Для кого? Тільки для тих, хто буде купувати мало землі. Не для середнього, не для великого бізнесу. А тільки для тих, хто буде працювати на землі. А як ми переконаємося що не буде корупції? Через ту ж базу даних, яку ми робимо, де ми будемо знати де і що вирощується, і хто є кінцевим власником", – заявив він.</p>
      <p>Раніше міністр фінансів України Оксана Маркарова заявила, що в новому державному бюджеті України на 2020 рік <a href="https://dt.ua/ECONOMICS/u-noviy-derzhbyudzhet-zakladeno-4-4-mlrd-griven-na-krediti-v-ramkah-zemelnoyi-reformi-markarova-329460_.html"><b>заклали 4,4 млрд гривень на підтримку кредитування в рамках земельної реформи</b></a>.</p>
      <p>Верховна Рада України <a href="https://dt.ua/POLITICS/rada-priynyala-v-pershomu-chitanni-zakonoproyekt-pro-rinok-zemli-329523_.html"><b>прийняла в першому читанні законопроект</b></a> №2178-10 "Про внесення змін до деяких законодавчих актів України щодо обігу земель сільськогосподарського призначення", яким передбачається відкриття ринку землі в жовтні 2020 року та можливість її продажу іноземцям у 2023 році. За документ проголосували представники "Слуги народу" та кілька позафракційних депутатів. 240 голосів "за". Проти " проголосували 52, а ще 57 утрималися.</p>
      <p>Напередодні президент Володимир Зеленський обіцяв, що<a href="https://dt.ua/ECONOMICS/zemlyu-zmozhut-kupvati-lishe-gromadyani-ukrayini-zelenskiy-329208_.html"><b> землю в Україні зможуть купувати лише українські громадяни</b></a>. Іноземці зможуть купувати земельні ділянки лише у випадку, якщо про це українці проголосують на всеукраїнському референдумі.</p>
      <p>Зазначимо, що за даними соціологічних досліджень більше половини населення України підтримують запровадження ринку землі в країні, однак <b><a href="https://dt.ua/ECONOMICS/mayzhe-70-ukrayinciv-proti-dozvolu-inozemcyam-kupuvati-zemlyu-socopituvannya-327865_.html">69% проти надання дозволу іноземцям купувати землю коли-небудь.</a> </b>Однак згідно з планами Кабміну, у першу чергу право на купівлю землі отримають українці, а <a href="https://dt.ua/UKRAINE/rinok-zemli-dlya-inozemciv-planuyut-vidkriti-cherez-chotiri-roki-bogdan-329040_.html"><b>для іноземців ринок відкриють через 4 роки</b></a>.</p>
      <p>Детальніше про реформу ринку землі читайте в статті <b><a href="https://dt.ua/macrolevel/zemelna-reforma-chi-viboyistiy-shlyah-u-daleke-minule-327387_.html">"Земельна реформа чи вибоїстий шлях в далеке минуле"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL3NodXN0ZXJvbmxpbmUv">Свобода слова Савіка Шустера</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>