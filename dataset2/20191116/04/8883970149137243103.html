<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techoffside.com/2019/11/samsung-innovation-campus/"/>
    <meta property="og:site_name" content="ล้ำหน้า SHOW"/>
    <meta property="article:published_time" content="2019-11-16T04:54:12+00:00"/>
    <meta property="og:title" content="Samsung Innovation Campus พัฒนาเยาวชนด้วยการอบรมด้านโค้ดดิ้ง"/>
    <meta property="og:description" content="บริษัท ไทยซัมซุง อิเลคโทรนิคส์ จำกัด ร่วมกับ มูลนิธิจูเนียร์อะชีฟเม้นท์ ประเทศไทย และสถาบันเทคโนโลยีไทย-ญี่ปุ่น จัดโครงการนำร่อง Samsung Innovation Campus"/>
  </head>
  <body>
    <article>
      <h1>Samsung Innovation Campus พัฒนาเยาวชนด้วยการอบรมด้านโค้ดดิ้ง</h1>
      <address><time datetime="2019-11-16T04:54:12+00:00">16 Nov 2019, 04:54</time> by <a rel="author" href="https://www.techoffside.com/author/gogolico/" target="_blank">gogolico</a></address>
      <p>บริษัท ไทยซัมซุง อิเลคโทรนิคส์ จำกัด ร่วมกับ มูลนิธิจูเนียร์อะชีฟเม้นท์ ประเทศไทย และสถาบันเทคโนโลยีไทย-ญี่ปุ่น จัดโครงการนำร่อง <b>Samsung Innovation Campus</b> มุ่งพัฒนาศักยภาพคน ยกระดับความสามารถของเยาวชนในยุคดิจิทัล ผ่านการอบรมความรู้ด้านโค้ดดิ้ง (Coding) หรือการเขียนโปรแกรมสั่งงานคอมพิวเตอร์ สอดคล้องกับนโยบายของกระทรวงศึกษาที่ผลักดัน ให้เด็กไทยมีทักษะด้านดิจิทัล เพื่อเตรียมความพร้อมสู่โลกในศตวรรษที่ 21 โดยในครั้งนี้มีนักเรียนเข้าร่วมโครงการทั้งหมด 56 คน แบ่งเป็น 11 กลุ่ม เข้ารับการอบรมเป็นเวลา 10 วัน รวม 60 ชั่วโมง และได้โอกาสเข้าร่วมการแข่งขัน<b>Ideathon</b> ชิงทุนรางวัลต่อยอดการศึกษารวม 60,000 บาทในกิจกรรมปิดท้ายของโครงการ</p>
      <p><b>นางวรรณา สวัสดิกูล รองประธานเจ้าหน้าที่บริหารกลุ่มการตลาด บริษัท ไทยซัมซุง อิเลคโทรนิคส์ จำกัด</b> กล่าวว่า “ซัมซุงมีปรัชญาและความมุ่งมั่นในการพัฒนาศักยภาพเยาวชนไทยในด้านเทคโนโลยี ซึ่งตรงกับนโยบายของกระทรวงศึกษาที่ผลักดันให้เด็กไทยมีทักษะด้านดิจิทัล จึงได้จัดโครงการ Samsung Innovation Campus รุ่นนำร่อง และเตรียมจัดโครงการอย่างเป็นทางการในอนาคต ในครั้งนี้โครงการได้รับความร่วมมือจาก จูเนียร์อะชีฟเม้นท์ประเทศไทย และสถาบันเทคโลยีไทย-ญี่ปุ่น ที่ร่วมกันพัฒนาโครงการและปรับหลักสูตรจนเข้ากับบริบทของนักเรียนไทยชั้นมัธยมศึกษาตอนปลายและ ปวช. ที่มีความสนใจและต้องการศึกษาต่อในสายวิศวะคอมพิวเตอร์ โปรแกรมเมอร์ และอาชีพอื่นๆ ที่เกี่ยวข้อง”</p>
      <p><b>นายธนกร ยังมีสุข นักเรียนชั้นมัธยมศึกษาปีที่ 4 โรงเรียนเตรียมอุดมศึกษาพัฒนาการ</b> หนึ่งในผู้เข้าร่วมโครงการกล่าวว่า “การมาอบรมครั้งนี้เหมือนการเติมเต็มสิ่งที่ขาดหายไป ได้พบเพื่อนใหม่และอาจารย์ที่คอยช่วยเหลือ ความจริงผมเรียนสายศิลป์ และเรียนโค้ดดิ้งด้วยตัวเอง ซึ่งก็ยังมีบางอย่างที่ไม่เข้าใจ แต่ที่นี่มีอาจารย์เข้ามาช่วยแนะนำและปรับแก้ผลงาน จากความรู้งูๆ ปลาๆ ตอนนี้สามารถเขียนโปรแกรมได้ เหมือนได้เจอขุมทองครับ ที่นี่สอนด้านโค้ดดิ้งอย่างเข้มข้น มีอุปกรณ์ให้พร้อมทุกอย่าง และมีเพื่อนที่คอยคุยเพื่อแลกเปลี่ยนความรู้ซึ่งกันและกัน แล้ววันสุดท้ายก็จะมีการแข่ง Ideathon ซึ่งเป็นการเอาความรู้ที่ได้เรียนมาใช้ทำงานร่วมกับเพื่อนในกลุ่ม เพื่อสร้างสรรไอเดียโซลูชั่นที่มีประโยชน์ต่อสังคมมาเสนอกรรมการด้วยครับ” นอกจากนี้นายธนกรยังกล่าวอีกว่า “ผมได้ค้นพบตัวเองว่ามีความสามารถทางด้านการเขียนโปรแกรม ทำให้อยากศึกษาต่อในด้านนี้ เพราะตอนนี้ประเทศไทยได้เข้าสู่ยุค 4.0 คนที่มีความรู้ด้านเทคโนโลยียังเป็นที่ต้องการของตลาดอยู่อีกมากครับ”</p>
      <figure>
        <img src="https://www.techoffside.com/wp-content/uploads/2019/11/In-Class-4.jpg"/>
      </figure>
      <p>โครงการ <b>Samsung Innovation Campus </b>ในครั้งนี้เป็นการอบรมรุ่นนำร่องซึ่งจัดขึ้นในหลากหลายประเทศ ซึ่งประเทศไทยเป็นประเทศแรกของโลกที่ได้จัดการอบรมนี้ขึ้น โดยมีผู้เชี่ยวชาญด้านเทคโนโลยีและนวัตกรรมที่มีประสบการณ์ทำงานโดยตรงจากซัมซุง และอาจารย์ผู้มีความรอบรู้และเข้าใจนักศึกษาจากสถาบันเทคโนโลยีไทย-ญี่ปุ่นคอยอบรมนักเรียนอย่างใกล้ชิด ซึ่งบทเรียนมีเนื้อหาครอบคลุมความรู้โค้ดดิ้งพื้นฐานไปจนถึงระดับกลาง โดยเน้นให้ความรู้ในการเรียน 3 โปรแกรม ได้แก่ สแครช ไพทอน ภาษาซี และฝึกให้นักเรียนได้เขียนโปรแกรมสั่งการ<br/>สแครชบอร์ด และอุปกรณ์ไมโครคอนโทรลเลอร์อาดูอิโน (Arduino) พร้อมตัวเซนเซอร์ตรวจจับต่างๆ</p>
      <p>ระหว่างการแข่งขัน Ideathon นักเรียนได้นำเสนอไอเดียที่เป็นประโยชน์ต่อสังคมมากมาย อาทิเช่น ทีมผู้ชนะรางวัลที่ 3 เงินรางวัล 10,000 บาท สร้างแอปพลิเคชัน Nullus ซึ่งเป็นแอปสำหรับตรวจจับมลพิษทางอากาศ ทางเสียง และดัชนียูวีทั่วประเทศไทย โดยใช้เซนเซอร์ที่ควบคุมผ่านโปรแกรมที่นักเรียนเขียนขึ้น ผู้ชนะทีมที่ 2 เงินรางวัล 20,000 บาท นำเสนอไอเดียการสร้างแอปพลิเคชั่น UNTRASH แพลตฟอร์มออนไลน์สำหรับการซื้อขยะจากที่อยู่อาศัย โดยทางบริษัทจะนำขยะที่ซื้อจากที่อยู่อาศัยมารีไซเคิลแปรรูปเป็นสินค้า นำรายได้จากการขายสินค้ามาจ้างพนักงานรับส่งขยะ สร้างอาชีพเสริมให้คนในชุมชน และผู้ชนะรางวัลที่ 1 เงินรางวัล 30,000 บาท มาพร้อมแนวคิดเก้าอี้รถเข็นผู้สูงอายุอัจฉริยะ Smart Wheelchair สำหรับทุ่นแรงผู้สูงอายุในการเคลื่อนรถโดยใช้ก้านควบคุมที่มาพร้อมปุ่มฉุกเฉินสำหรับเรียกผู้ดูแลหรือรถพยาบาล นักเรียนใช้ความรู้ภาษาซี ในการเขียนโค้ดควบคุมบอร์ดอาดูอิโนและตัวมอเตอร์ขับเคลื่อน จนออกมาเป็นรถโมเดลตัวอย่างขนาดเล็กที่สามารถนำมาแสดงให้คณะกรรมการและเพื่อนๆ ได้ชมในวันแข่งขัน</p>
      <figure>
        <img src="https://www.techoffside.com/wp-content/uploads/2019/11/Smart-Wheelchair-Demo.jpg"/>
      </figure>
      <p><b>ทีม </b><b>Innovazione ผู้ชนะการแข่งขัน Ideathon</b> ได้กล่าวว่า “จุดเริ่มต้นของแนวคิดเก้าอี้รถเข็นอัจฉริยะ มาจากผู้สูงอายุที่บ้าน ซึ่งต้องมีคนคอยเข็นเก้าอี้รถให้หรือจะต้องออกแรงหมุนล้อเพื่อเคลื่อนตัวเอง จากการค้นข้อมูลของนักเรียนพบว่า ในอนาคตผู้สูงอายุมีแนวโน้วที่จะมีจำนวนมากขึ้นในขณะที่ลูกหลานผู้ดูแลจะมีน้อยลง จึงได้นำปัญหามาแก้ไข้ภายในทีม และถึงแม้ว่าเพื่อนในกลุ่มส่วนใหญ่จะมาจากต่างโรงเรียน แต่ก็สามารถแบ่งงานและสื่อสารผ่านการส่งข้อความออนไลน์ได้ตลอด การทำงานเป็นกลุ่มนอกจากจะได้เพื่อนใหม่แล้ว ยังช่วยให้งานเสร็จอย่างรวดเร็วมีข้อผิดพลาดน้อยลง และรู้สึกภาคภูมิใจเป็นอย่างมากที่สามารถประดิษฐ์ผลงานออกมาเป็นรูปธรรม สามารถคว้ารางวัลชนะเลิศการแข่งขันในครั้งนี้ไปได้อย่างสวยงาม แม้ในอนาคตอาจไม่ได้วางแผนศึกษาหรือทำงานทางด้านนี้ แต่ตอนนี้ได้พิสูจน์ตนเองแล้วว่าสามารถเขียนโค้ดสร้างโปรแกรม จึงเริ่มมีความคิดที่จะเรียนต่อและทำงานทางด้านนี้มากขึ้น และจะนำความรู้ที่ได้ในครั้งนี้ไปใช้ประยุกต์เป็นงานอดิเรก”</p>
      <p>ซัมซุงเชื่อมั่นใน “ศักยภาพคน”  และ “การพัฒนาสู่ชีวิตที่ดีร่วมกัน” ทั้งสองสิ่งนี้คือพลังสำคัญที่ขับเคลื่อนธุรกิจของซัมซุงตลอด 50 ปีที่ผ่านมา บริษัทฯ ได้สนับสนุนให้คนทุกคนค้นพบศักยภาพของตัวเอง และแสดงศักยภาพอย่างเต็มพลัง ซึ่งเป็นวิสัยทัศน์ด้านความรับผิดชอบต่อสังคมของซัมซุงทั่วโลก</p>
      <related>
        <h4>Related<b> Posts</b></h4>
        <a href="https://www.techoffside.com/2019/11/samsung-n700-nc-m2-wireless/"/>
        <a href="https://www.techoffside.com/2019/11/samsung-space-selfie/"/>
        <a href="https://www.techoffside.com/2019/11/new-rugged-tablet-samsung-galaxy-tab-active-pro/"/>
        <a href="https://www.techoffside.com/2019/11/leak-samsung-galaxy-s11-specs/"/>
        <a href="https://www.techoffside.com/2019/10/samsung-electronics-6th-interbrand/"/>
        <a href="https://www.techoffside.com/2019/10/samsung-close-smartphone-plant-china/"/>
      </related>
    </article>
  </body>
</html>