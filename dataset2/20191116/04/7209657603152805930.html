<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/trapianto-rene-da-vivente-1.4888760"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-16T04:00:01+00:00"/>
    <meta property="og:title" content="Trapianto rene da vivente, a Modena primo intervento con robot"/>
    <meta property="og:description" content="E’ stato eseguito al Policlinico dall’equipe del primario Fabrizio Di Benedetto. Non era mai accaduto in Emilia Romagna. &quot;Lavoro di squadra&quot;"/>
  </head>
  <body>
    <article>
      <h1>Trapianto rene da vivente, a Modena primo intervento con robot</h1>
      <h2>E’ stato eseguito al Policlinico dall’equipe del primario Fabrizio Di Benedetto. Non era mai accaduto in Emilia Romagna. "Lavoro di squadra"</h2>
      <address><time datetime="2019-11-16T04:00:01+00:00">16 Nov 2019, 04:00</time> by <a rel="author">il Resto del Carlino</a></address>
      <p>Modena, 16 novembre 2019 - Il<b> primo</b><b> trapianto di rene da donatore vivente</b> con prelievo <b>robotico </b>eseguito in <b>Emilia-Romagna</b>. È stato perfezionato al <b>Policlinico</b>, per iniziativa della Chirurgia oncologica, epatobiliopancreatica e dei trapianti di fegato dell’azienda ospedaliero-universitaria, proprio nei giorni del rilancio della rete dei trapianti in regione affidato al luminare <b>Antonio Pinna</b> di ritorno da Abu Dhabi. È stata l’<b>equipe </b>composta da chirurghi vascolari e chirurghi trapiantologhi, guidata dal professor Fabrizio Di Benedetto di Unimore a portare a termine la scorsa settimana un trapianto di rene da donatore vivente tramite prelievo completamente robotico.</p>
      <p>Si tratta del <b>primo caso</b> condotto con questa tecnologia in Emilia-Romagna. Il donatore è già stato dimesso, il ricevente sta proseguendo la convalescenza. Ma il Policlinico non si ferma qui. «Tra i prossimi obiettivi – segnala Di Benedetto – c’è quello di applicare la <b>tecnologia robotica</b> anche al trapianto di rene», nel senso che si ricorrerà ai robot sia per il <b>prelievo </b>sia per il <b>trapianto dell’organo</b> nel paziente in senso stretto. Tutto intanto è stato possibile, aggiunge il prof, «grazie alla collaborazione con chi ci ha preceduto nell’attività di trapianto di rene come l’esperto Massimo Giovannoni della Chirurgia vascolare, il reparto di Nefrologia diretto da Gianni Cappelli, Elisabetta Bertellini e Massimo Girardis con le loro equipe anestesiologiche, il sostegno della direzione sanitaria, i radiologi che hanno studiato con noi i pazienti e tutto il personale infermieristico».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>