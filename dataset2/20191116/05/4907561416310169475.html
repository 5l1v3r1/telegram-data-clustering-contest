<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/anne-adayinin-yasi-ileriyse-2219770"/>
    <meta property="og:site_name" content="Posta"/>
    <meta property="article:published_time" content="2019-11-16T05:01:47+00:00"/>
    <meta property="og:title" content="Anne adayının yaşı ileriyse"/>
    <meta property="og:description" content="Çocuk isteyen kadının yaşı ileriyse vakit kaybetmeden uzman doktora başvurmalı. Doktorunuz sizden adetinizin ikinci günü bazı testler ister, ardından ultrasonla muayene edip yumurtalık rezervinizi ve durumunuzu değerlendirir. Sonuçlar çıkınca yol gösterir."/>
  </head>
  <body>
    <article>
      <h1>Anne adayının yaşı ileriyse</h1>
      <address><time datetime="2019-11-16T05:01:47+00:00">16 Nov 2019, 05:01</time> by <a rel="author">Opr. Dr. Hande Akbaş</a></address>
      <p>
        <i>Çocuk isteyen kadının yaşı ileriyse vakit kaybetmeden uzman doktora başvurmalı. Doktorunuz sizden adetinizin ikinci günü bazı testler ister, ardından ultrasonla muayene edip yumurtalık rezervinizi ve durumunuzu değerlendirir. Sonuçlar çıkınca yol gösterir.</i>
      </p>
      <p>Bebek istiyorum 40 yaşındayım, bebek istiyorum ama olmuyor. Ateş basmalarım var. Östrojen 20 çıktı. Hangi testleri yaptırabilirim? Yumurtlama için bir ilaç kullanıyorum. Ne olur bana bir yol gösterin.</p>
      <p>
        <b>CEVAP</b>
      </p>
      <p>Sevgili okuyucum, kaç yıldır bebek istediğinizi belirtmemişsiniz. Ama 40 bizim için vakit kaybedilmemesi gereken bir yaştır. Ateş basmaları yumurtalık rezerviniz azalmaya başladığı için oluyor olabilir. Buna bakarak menopoza yaklaşıyorsunuz demek doğru olmaz.</p>
      <p>Östrojen değerinizin tek başına anlamı yoktur. Adetinizin ikinci günü FSH ve östrojenin birlikte bakılması daha bilgi verici olur. Hazır bu testleri yaptırırken AMH denilen yumurta rezervinizin başka bir göstergesi olan kan testini de yaptırabilirsiniz.</p>
      <p>Benim önerim tüm bunlardan önce üreme tıbbı konusunda deneyimli bir hekime başvurmanız. Muayenede ultrasonda antral folikül dediğimiz yumurta rezervinizin en doğru göstergesine bakılması uygun olacaktır. Sonrasında zaten yukarıda yazdığım tetkikler istenir.</p>
      <p>
        <b>Anne olabilir miyim?</b>
      </p>
      <p>22 yaşındayım ve 4 yıldır aritmi hastasıyım. Kan sulandırıcı ilaçlar kullanıyorum, ömür boyu içecekmişim. Bu ilaçlar ve kalbimin düzensiz ritmi anne olmamda sorun yaratır mı? Hamilelik dönemi zor mu geçer? Bir de yeşil reçeteli ilaç kullandım, gebe kalmaya etkisi olur mu?</p>
      <p>
        <b>CEVAP</b>
      </p>
      <p>Sevgili okuyucum, kalbinizdeki ritm bozukluğunun ne derece olduğu gebeliğiniz açısından çok önem taşır. Gebe kalmaya karar vermeden önce muhakkak sizi takip eden kardiyoloji uzmanının fikrini almanız gerekir.</p>
      <p>Eğer onlar size bir problem olmaz derse, gebelikte kullanılan, bebeğe zarar vermeyen birçok ritm bozukluğu ilacı ve kanı sulandırıcı iğne var. Bu açıdan bir sorun çıkmayacaktır. Geçmişte içtiğiniz ilacı şu anda kullanmıyorsanız geçmişte kullanmış olmanızın doğurganlığınız üzerine olumsuz bir etkisi olmaz.</p>
      <p>
        <b>Gebe kalınır mı?</b>
      </p>
      <p>23 yaşındayım. Adet sırasında ilişkiye girmek gebelikten korunmak açısından güvenli mi?</p>
      <p>
        <b>CEVAP</b>
      </p>
      <p>Sevgili okuyucum, genellikle 28-30 günde bir adet gören bir kadın için adetin son günlerinde ilişkiye girildiğinde gebelik ihtimali çok düşüktür. Ancak kadının adet sıklığı öne geldikçe (örneğin 22 günde bir) o zaman bugünlerde de gebe kalabilme ihtimali var.</p>
      <p>Dolayısıyla başka bir korunma yöntemi kullanmamanız halinde (doğum kontrol ilaçları, spiral vb) adetin son günlerindeki ilişki gebelik açısından riskli olabilir. Adet sırasında girilen ilişkide gebelik oluşmasa bile enfeksiyonlara yatkınlık normale kıyasla daha yüksektir.</p>
    </article>
  </body>
</html>