<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/roman-vashchuk-eks-posol-kanadi-pro-diasporu-interv-yu-novini-ukrajini-50053560.html"/>
    <meta property="og:site_name" content="НВ"/>
    <meta property="article:published_time" content="2019-11-16T05:03:00+00:00"/>
    <meta property="og:title" content="Екс-посол Канади пояснив особливості українського ставлення до діаспорян"/>
    <meta property="og:description" content="Екс-посол Канади Роман Ващук в інтерв'ю НВ пояснив особливості українського ставлення до діаспорян."/>
  </head>
  <body>
    <article>
      <h1>Екс-посол Канади пояснив особливості українського ставлення до діаспорян</h1>
      <h2>Екс-посол Канади Роман Ващук в інтерв'ю НВ пояснив особливості українського ставлення до діаспорян.</h2>
      <address>
        <time datetime="2019-11-16T05:03:00+00:00">16 Nov 2019, 05:03</time>
      </address>
      <p>За його словами, ці особливості, які мають свої позитивні і негативні сторони, були помітні ще у 90-ті роки.</p>
      <p>«Балтійські держави сприймали діаспорян із Канади як своїх. Більш своїх, ніж, скажімо, українців, білорусів чи росіян, із якими жили разом в одній країні. В Україні тоді діаспору сприймали як людей екзотичних, менш своїх, ніж ті люди, які живуть поруч», — пояснив Ващук.</p>
      <p>Екс-посол Канади додав, що, з одного боку, це було краще для солідарності та єдності українського суспільства, однак були і негативні наслідки такого ставлення.</p>
      <p>«В Україну в 90‑ті приїжджало багато людей ще з післявоєнної еміграції, професіоналів, які мали бажання щось тут робити та змінювати. Але ставлення до них було таке: ви приїжджаєте, привезіть нам комп’ютери, а ми вам знайдемо якусь шафу — ви там можете читати папери і не заважати нам тут розподіляти майно чи керувати країною», — пояснив Ващук.</p>
      <p>У Балтійських державах все було інакше.</p>
      <p>«Людину, яка була головним архітектором великого канадського муніципалітету, запросили стати головним архітектором Риги. Такого тут не було», — навів приклад екс-посол Канади.</p>
      <p>За його словами, після Майдану психологічна різниця стала ще помітнішою.</p>
      <p>«Проте, я думаю, такі міністри, як Уляна Супрун, знайшли тут своїх фанатів, і зокрема серед рядових сімейних лікарів. Але для інших вона залишилась людиною до певної міри з іншої реальності», — додав Ващук.</p>
      <p>Нагадаємо, 20 травня Зеленський <a href="https://nv.ua/ukr/ukraine/politics/zelenskiy-vstupiv-na-posadu-prezidenta-ukrajini-50022415.html?prefer_lang=ukr">офіційно вступив</a> на посаду президента України.</p>
      <p>Під час своєї інавгураційної промови він звернувся до українців діаспори і закликав їх повертатися в Україну.</p>
      <p>Він заявив про готовність <a href="https://nv.ua/ukraine/politics/nas-65-millionov-zelenskiy-zayavil-o-gotovnosti-predostavit-grazhdanstvo-vsem-ukraincam-na-planete-50022433.html">надати громадянство всім українцям</a> на планеті.</p>
      <p>
        <i>Читайте повний текст інтерв'ю з Романом Ващуком у свіжому номері <a href="https://magazine.nv.ua/">журналу НВ</a> — № 42 від 14 листопада 2019 року</i>
      </p>
    </article>
  </body>
</html>