<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/ve-vyskove-zavrou-tovarnu-o-praci-prijdou-temer-dve-stovky-lidi-20191116.html"/>
    <meta property="og:site_name" content="Deník.cz"/>
    <meta property="article:published_time" content="2019-11-16T05:17:00+00:00"/>
    <meta property="og:title" content="Ve Vyškově zavřou továrnu. O práci přijdou téměř dvě stovky lidí"/>
    <meta property="og:description" content="Společnost Unilin plánuje uzavřít závod v Tovární ulici ve Vyškově. Vyrábí tam lační a nábytkové panely. Jak plyne z informací České tiskové kanceláře, firma přesune výrobu do Malajsie."/>
  </head>
  <body>
    <article>
      <h1>Ve Vyškově zavřou továrnu. O práci přijdou téměř dvě stovky lidí</h1>
      <address><time datetime="2019-11-16T05:17:00+00:00">16 Nov 2019, 05:17</time> by <a rel="author">Jakub Dostál ,ČTK</a></address>
      <p>Vyškovský závod zaměstnává zhruba sto sedmdesát lidí. „Jsem si plně vědom dopadu tohoto plánu na zaměstnance v České republice, ale jsem přesvědčený, že toto je nejlepší cesta vpřed,“ uvedl pro Českou tiskovou kancelář prezident divize podlah firmy Unilin Ruben Desmet.</p>
      <p>O konkrétním datu ukončení produkce ve Vyškově společnost prozatím neinformovala.</p>
      <figure>
        <img src="https://g.denik.cz/24/31/pozar-zemedelske-haly-denik-jan-sedlak_denik-150-3x2.jpg"/>
      </figure>
      <aside>
        <a href="https://vyskovsky.denik.cz/pozary/po-pozaru-domu-v-dedicich-maji-straznici-podezreleho-20191115.html">Po požáru domu v Dědicích mají strážníci podezřelého Přečíst článek ›</a>
      </aside>
      <p>Zaměstnanci se se situací musejí vypořádat. „Neznám podrobnosti. Jediné, co nám řekli, bylo to, že firma bude končit a výroba se přestěhuje do zahraničí,“ uvedl jeden z pracovníků firmy, který si nepřál být jmenován, redakce však jeho jméno zná.</p>
      <p>Podle ekonoma Lukáše Kovandy představuje přesun výroby z České republiky zvláště do zemí na asijském kontinentu za větší efektivitou situaci, jakých bude v budoucnu přibývat. „Platí to zejména v případě výroby s nízkou přidanou hodnotou a nízkou marží,“ konstatoval Kovanda.</p>
      <p>Roli podle ekonoma sehrává i situace na českém trhu práce, kde chybí pracovníci a existuje tlak na růst mezd. „Tento přirozený tržní vývoj však až nežádoucím způsobem zesiluje tlak odborů a části politické reprezentace na překotné navyšování minimální mzdy a na obecné navyšování mezd a platů ve veřejné i soukromé oblasti,“ komentoval Kovanda.</p>
      <figure>
        <img src="https://g.denik.cz/43/10/olomouc-repcin-kaceni-maje-deti-zabava2019-9887-0325-clone_denik-150-3x2.jpg"/>
      </figure>
      <aside>
        <a href="https://vyskovsky.denik.cz/zpravy_region/ve-velesovicich-chystaji-kaceni-maje-po-nem-pripravili-tanecni-zabavu-20191115.html">Ve Velešovicích chystají kácení máje. Po něm připravili taneční zábavu Přečíst článek ›</a>
      </aside>
      <p>Společnost Unilin byla založena v Belgii v šedesátých letech minulého století. Od té doby se proměnila ve světového hráče v oblasti podlahových krytin. Nyní má pět tisíc zaměstnanců ve dvaceti závodech po celém světě.</p>
      <p>Do České republiky Unilin vstoupil v roce 2014 vstoupil Unilin do České republiky, když koupil továrnu na výrobu třívrstvých dřevěných podlah ve Vyškově Magnum Parket.</p>
    </article>
  </body>
</html>