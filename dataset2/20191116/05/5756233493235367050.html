<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621726/%D8%AF%D9%88%D9%84%D8%AA-%D8%B4%DB%8C%D9%84%DB%8C-%D8%AA%D8%B3%D9%84%DB%8C%D9%85-%D9%85%D8%B9%D8%AA%D8%B1%D8%B6%D8%A7%D9%86-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T05:00:00+00:00"/>
    <meta property="og:title" content="دولت شیلی تسلیم معترضان شد"/>
    <meta property="og:description" content="شیلی بعد از چند هفته تظاهرات ضد دولتی اعلام کرده که رفراندومی در مورد قانون اساسی این کشور برگزار می‌‌‌‌‌کند."/>
  </head>
  <body>
    <article>
      <h1>دولت شیلی تسلیم معترضان شد</h1>
      <h2>بعد از ۲۰ کشته و هزار نفر زخمی</h2>
      <address>
        <time datetime="2019-11-16T05:00:00+00:00">16 Nov 2019, 05:00</time>
      </address>
      <p>
        <i>شیلی بعد از چند هفته تظاهرات ضد دولتی اعلام کرده که رفراندومی در مورد قانون اساسی این کشور برگزار می‌‌‌‌‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معترضان خواستار اصلاحات اجتماعی و تغییر در قانون اساسی این کشور هستند. قانون اساسی شیلی متعلق به دوران قبل از برقراری دموکراسی در این کشور است، زمانی که اگوستو پینوشه رهبر نظامی این کشور بود.</p>
      <p>همه‌پرسی قانون اساسی قرار است در بهار آینده در ماه آوریل برگزار شود.</p>
      <figure>
        <img src="https://aftabnews.ir/files/fa/news/1398/8/25/359729_944.jpg"/>
      </figure>
      <p>در اعتراض هایی که ابتدا بر سر افزایش قیمت بلیط مترو آغاز شد حداقل ۲۰ نفر کشته و هزار نفر زخمی شدند.</p>
      <p>توافق بر سر قانون اساسی تازه بعد از ساعت های طولانی مذاکره در نیمه شب حاصل شد. در همه‌پرسی آتی از رای‌دهندگان سوال خواهد شد که آیا آنها خواهان جایگزین شدن قانون اساسی هستند یا نه. در این همه‌پرسی همچنین از رای دهندگان سوال خواهد شد که به نظر آنها چه کسانی باید برای تدوین قانون اساسی تازه انتخاب شوند . آیا این افراد باید از میان نمایندگان انتخابی یا سیاستمداران انتصابی و یا ترکیبی از این دو باشند.</p>
      <p>در قانون اساسی فعلی مسئولیت دولت این کشور برای تامین بهداشت و آموزش مشخص نشده است، این موضوع اکنون از خواسته‌های معترضان است.</p>
      <p>شیلی در ماه گذشته درگیر شورش، غارت و آتش سوزی بوده است.</p>
      <p>موسسه ملی حقوق بشر شیلی که نهادی مستقل است، گفته که اقدام حقوقی علیه پلیس در مورد ۱۷۹ مورد مربوط به خشونت های جنسی، شکنجه و ادعاهای مربوط به قتل را آغاز کرده است.</p>
      <p>در همین حال، مون لافرته خواننده شیلیایی که از معترضان حمایت کرده روز پنجشنبه در مراسم جوایز گرمی موسیقی لاتین در آمریکا در اقدامی اعتراضی با سینه برهنه بر روی فرش قرمز رفت. او بر روی سینه‌اش نوشته بود آنها در شیلی شکنجه می کنند، تجاوز می‌کنند و به قتل می‌رسانند.</p>
      <p>مون لافرته یکی از چندین هنرمندی بود که در مراسم گرمی موسیقی لاتین در باره فضای سیاسی کنونی در کشورهای آمریکای لاتین صحبت کرد.</p>
    </article>
  </body>
</html>