<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/16/opinions/politiki-mpakaliki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-16T05:35:41+00:00"/>
    <meta property="og:title" content="Πολιτική μπακάλικη"/>
    <meta property="og:description" content="  «Το υπουργείο Υγείας και η κυβέρνηση θα σκεφτεί να επιδοτήσει θερμάστρες για το έξω». Αυτά ακριβώς ήταν τα λόγια του υπουργού Υγείας κ. Βασιλείου"/>
  </head>
  <body>
    <article>
      <h1>Πολιτική μπακάλικη</h1>
      <address><time datetime="2019-11-16T05:35:41+00:00">16 Nov 2019, 05:35</time> by <a rel="author">Σουφλέρη Ιωάννα</a></address>
      <p>«Το υπουργείο Υγείας και η κυβέρνηση θα σκεφτεί να επιδοτήσει θερμάστρες για το έξω». Αυτά ακριβώς ήταν τα λόγια του υπουργού Υγείας κ. Βασιλείου Κικίλια σε τηλεοπτική εκπομπή κατά τη διάρκεια συζήτησης σχετικά με την (μη) εφαρμογή του αντικαπνιστικού νόμου. Πράγματι η χώρα μας έχει αποτύχει οικτρά στο να εφαρμόσει τον αντικαπνιστικό νόμο. Πράγματι χρειάζεται να γίνει συντεταγμένη προσπάθεια για την εφαρμογή του. Αλλά η παραπάνω δήλωση, η οποία ήρθε ως απάντηση σε ερώτημα σχετικά με το πώς θα επιβληθεί η άρση του καπνίσματος σε καφετέριες, είναι αποκαλυπτική του τρόπου με τον οποίο η κυβέρνηση αντιμετωπίζει το θέμα. Και ο τρόπος που το αντιμετωπίζει είναι εξόχως απογοητευτικός αφού καταδεικνύει την αμφιθυμία της. Από τη μια λέει πως θέλει να μειωθεί ο αριθμός των ατόμων που έχουν υποκύψει στη βλαβερή συνήθεια του καπνίσματος και από την άλλη ψάχνει να βρει τρόπους να τους διευκολύνει να καπνίζουν!</p>
      <p>
        <a href="https://www.in.gr/2019/11/15/politics/kommata/synedrio-pasok-gennimata-kalei-simiti-papandreou-kai-venizelo/">Συνέδριο ΠΑΣΟΚ : Η Γεννηματά καλεί Σημίτη, Παπανδρέου και… Βενιζέλο</a>
      </p>
      <p>Εδώ και δεκαετίες, από τότε δηλαδή που οι επιδημιολόγοι κατέδειξαν πέρα από κάθε αμφιβολία τις ολέθριες συνέπειες του καπνίσματος στην ανθρώπινη υγεία, αντικαπνιστικοί νόμοι έχουν εφαρμοστεί παντού με σκοπό την προστασία της δημόσιας υγείας. Ανεξαρτήτως χώρας, κεντρικός στόχος του νομοθέτη είναι πάντοτε η μείωση του αριθμού των καπνιστών, οι οποίοι πρέπει να αντιμετωπίζονται ως άτομα που χρήζουν βοηθείας.</p>
      <p>Αν όντως λοιπόν προβλέπεται να ξοδευτούν χρήματα από τον κρατικό κορβανά προκειμένου να εφαρμοστεί ο αντικαπνιστικός νόμος, ας δοθούν αυτά σε αποτελεσματικά προγράμματα απεξάρτησης των εθισμένων στο κάπνισμα. Ή ας δοθούν σε εκστρατείες ενημέρωσης για να μη βλέπουμε παιδιά παθητικούς καπνιστές μέσα σε γονεϊκά αυτοκίνητα, ούτε εφήβους να υποκύπτουν στη μάστιγα του (δήθεν εναλλακτικού) ατμίσματος. Αλλά το να δοθούν χρήματα σε ιδιοκτήτες καφετεριών, προκειμένου να αγοραστούν θερμάστρες που θα κρατούν ζεστούς τους καπνιστές που θα καπνίζουν στα υπόστεγα των καφετεριών, δεν είναι τρόπος ενθάρρυνσης της άρσης του καπνίσματος. Είναι πολιτική μπακάλικη! Είναι σαν ο υπουργός με ένα σμπάρο να θέλει να πιάσει τρία τρυγόνια (την ψήφο των οποίων θα ζητήσει στις επόμενες εκλογές): χαρούμενοι οι μη καπνιστές μέσα στις καφετέριες, χαρούμενοι οι καπνιστές στους ζεστούς και στεγασμένους υπαίθριους χώρους, χαρούμενοι οι μαγαζάτορες. Χαρούμενος, άραγε, και ο υπουργός; Κι ας έχασε τον στόχο;</p>
      <p>
        <a href="https://www.tovima.gr/2019/11/15/finance/anadromika-syntaksiouxon-poies-katigories-tha-diekdikisoun-ta-megala-posa/">Αναδρομικά συνταξιούχων : Ποιες κατηγορίες θα διεκδικήσουν τα μεγάλα ποσά</a>
      </p>
    </article>
  </body>
</html>