<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/16/Israelske-luftangrep-mot-Gazastripen-20407722.ece"/>
    <meta property="og:site_name" content="adressa.no"/>
    <meta property="article:published_time" content="2019-11-16T05:56:01+00:00"/>
    <meta property="og:title" content="Israelske luftangrep mot Gazastripen"/>
    <meta property="og:description" content="Israel hevder at deres rakettforsvarssystem skjøt ned to raketter avfyrt fra Gazastripen natt til lørdag. Som svar utførte de luftangrep mot Hamas, sier de."/>
  </head>
  <body>
    <article>
      <h1>Israelske luftangrep mot Gazastripen</h1>
      <address><time datetime="2019-11-16T05:56:01+00:00">16 Nov 2019, 05:56</time> by <a rel="author">(NTB) NTB-AP</a></address>
      <p>Israel hevder at deres rakettforsvarssystem skjøt ned to raketter avfyrt fra Gazastripen natt til lørdag. Som svar utførte de luftangrep mot Hamas, sier de.</p>
      <aside><a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/16/javascript:void(0);">Del denne artikkelen på e-post</a></aside>
      <p>Det israelske forsvaret meldte på <a href="https://twitter.com/IDF/status/1195498601167892481">Twitter</a> natt til lørdag at rakettene fra Gazastripen var rettet mot Beersheba, en by som ligger i sørlige Israel.</p>
      <p>Om lag tre timer senere melder det israelske forsvaret at de som svar har utført luftangrep «mot mål» i Gaza. Ifølge dem var det Hamas som sto bak angrepene fra Gazastripen, så luftangrepene var derfor rettet mot dem.</p>
      <p>– Hamas må bære konsekvensene for angrep mot israelske sivile, skriver IDF.</p>
      <p>Det har foreløpig ikke kommet meldinger om sårede. Hamas har så langt ikke kommentert luftangrepene.</p>
      <p>Denne uken har det vært Islamsk hellig krig (Jihad) som Israel har siktet seg inn mot, ikke Hamas, som i praksis har kontroll over den palestinske enklaven.</p>
      <p>Torsdag trådte en våpenhvileavtale mellom Israel og Islamsk hellig krig (Jihad) i kraft, men ikke lenge etterpå avfyrte sistnevnte gruppe raketter mot Israel. Fredag gjengjeldte Israel med luftangrep.</p>
      <p>I alt er 34 mennesker drept i de israelske luftangrepene denne uken. Ifølge palestinske menneskerettsgrupper var 16 av dem sivile.</p>
      <p>Det var Israels likvidering av en av lederne i Islamsk hellig krig, Baha Abu al-Ata, tidligere i uka som førte til den nye voldsopptrappingen. Også al-Attas kone ble drept i angrepet, mens to av parets barn ble såret, ifølge slektninger.</p>
      <p>(©NTB)</p>
    </article>
  </body>
</html>