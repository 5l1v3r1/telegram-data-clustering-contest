<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/letture-esperienza-un-lungo-viaggio-con-le-necessarie-provviste/1948528/"/>
    <meta property="og:site_name" content="IlSussidiario"/>
    <meta property="article:published_time" content="2019-11-16T05:11:42+00:00"/>
    <meta property="og:title" content="LETTURE/ “Esperienza”, un lungo viaggio (con le necessarie provviste)"/>
    <meta property="og:description" content="Col termine esperienza indichiamo la notizia piena di qualcosa. Ma il “viaggio” dell’esperienza risale molto indietro: al greco e all’indoeuropeo"/>
  </head>
  <body>
    <article>
      <h1>LETTURE/ “Esperienza”, un lungo viaggio (con le necessarie provviste)</h1>
      <h2>Col termine esperienza indichiamo la notizia piena e di prima mano di qualcosa. Ma il “viaggio” dell’esperienza risale molto indietro: al greco e all’indoeuropeo</h2>
      <address><time datetime="2019-11-16T05:11:42+00:00">16 Nov 2019, 05:11</time> by <a rel="author" href="https://www.ilsussidiario.net/autori/moreno-morani/" target="_blank">Moreno Morani</a></address>
      <p>Col termine <i>esperienza</i> indichiamo la notizia piena e di prima mano di qualcosa: la parola si presta a essere usata in senso specifico (<i>esperienza di un determinato settore</i>) o generico (<i>uomo d’esperienza</i>, <i>voler fare esperienza</i>) e indica qualcosa di diverso sia dall’<i>osservazione</i> sia dalla <i>scienza</i>, perché osservazione e scienza possono limitarsi alla semplice considerazione esterna o alla conoscenza teorica di una determinata realtà, mentre l’esperienza presuppone un coinvolgimento diretto con quella stessa realtà. Dante, dicendo <i>sì come mostra esperïenza e arte</i> (<i>Purgatorio</i> 15, 21), contrappone la prova provata con la conoscenza teorica o tecnica (<i>arte</i>).</p>
      <p>Legato alla parola è l’aggettivo <i>esperto</i>, termine normalmente precisato da un riferimento concreto (<i>esperto di informatica</i>). Sempre per Dante, il desiderio dell’esperienza, il volere <i>divenir del mondo esperto</i> (<i>Inferno</i> 26, 98) è ciò che contraddistingue l’uomo e gli permette di vivere non <i>come i bruti</i>, ma <i>per seguir virtute e canoscenza</i>: ma è un pregio che può tramutarsi in colpa, nel momento in cui l’uomo si avventura al di là dei limiti che natura e coscienza gli impongono, come appunto <a href="https://www.ilsussidiario.net/news/news-meeting/2010/8/24/meeting-ma-misi-me-per-l-alto-mare-aperto-l-incontro-sull-ulisse-dantesco/108102/">l’Ulisse del suo racconto</a>.</p>
      <p>E questo potrebbe anche spiegare perché nella stessa famiglia di <i>esperienza</i> ed <i>esperto</i> sia da collocare anche <i>pericolo</i>, termine che in origine (latino <i>periculum</i>) significa “prova, cimento”: la prova è un momento cruciale in cui l’uomo mette in gioco la sua capacità, e dunque un momento che potrebbe anche evolversi negativamente fino al completo disastro: da qui l’assunzione del valore negativo poi divenuto comune di “rischio, situazione temibile”.</p>
      <p>Collegato con <i>esperienza</i> è <i>esperimento</i>, che indica il momento o l’atto concreto attraverso il quale si acquisisce l’esperienza.</p>
      <p>Un altro termine che si collega con questo gruppo è <i>perito</i>, sinonimo di <i>esperto</i>, oggi usato soprattutto nella terminologia giuridica (<i>perito di parte</i>): naturalmente il perito esperto di una materia non ha nulla a che vedere col perito defunto: si tratta di due voci senza alcun collegamento fra loro e risalenti a radici diverse.</p>
      <p>Come spesso, l’analisi storica della parola può offrirci riflessioni e collegamenti che sfuggono a un’osservazione superficiale. Innanzitutto, <i>esperienza</i> <a href="https://www.ilsussidiario.net/news/educazione/2015/5/24/scuola-latino-e-greco-prima-vengono-la-cultura-e-la-storia-poi-la-lingua/611351/">viene da una parola latina</a> (<i>experientia</i>) che si rifà a un verbo – <i>experior</i> – completamente sparito nelle lingue romanze (<i>esperire</i> è un termine dotto di uso limitato). <i>Experior</i> è composto con <i>ex</i>– “fuori”, ma il verbo principale da cui dovrebbe derivare non esiste in latino: possiamo trovarne altri composti come <i>comperio</i> (“vengo a sapere”), <i>opperior</i> (“aspetto”), ma della forma semplice non abbiamo attestazioni: ne è rimasto un participio passato, <i>peritus</i>, e ne è stato tratto un sostantivo con un suffisso noto e produttivo, <i>periculum</i>, ma non abbiamo il <i>perio</i>, che dovrebbe essere a monte di tutte queste forme.</p>
      <p>Se estendiamo la nostra ricerca al di fuori del latino, troviamo termini corradicali nel greco <i>peîra</i> (“prova”, esito di un primitivo <i>per-ya</i>) ed <i>émpeiros</i> (“esperto”, parola che poi è stata acquisita dalla terminologia scientifica latina e italiana, in termini quali <i>empirico</i> o <i>empirismo</i>, che indicano la pratica di prima mano di una scienza, opponendosi quindi in modo nitido a teoria e simili) e nell’antico alto tedesco <i>fār</i> (“prova”, da <i>pēr</i>– coi normali esiti che caratterizzano la fonetica germanica), che è alla base del tedesco attuale <i>Gefahr</i> (“pericolo”), con una vicenda semantica quindi simile a quella di <i>periculum</i>.</p>
      <p>Ma si può andare ancora oltre. Tutti questi termini provengono da una radice indoeuropea <i>per-</i>, che propriamente contiene l’idea del “passare attraverso”. Per fare qualche esempio (tra i moltissimi che si potrebbero proporre) abbiamo in greco <i>póros</i> (“passaggio”), in germanico il tedesco <i>fahren</i> (“viaggiare”) e <i>Fahrt</i> (“viaggio”). Alcuni termini hanno avuto vicende complesse: in greco <i>póros</i> assume anche il valore di “provvista per il viaggio, risorse” ed è da collegare a <i>poreîn</i> (“ottenere dal destino”), e il suo contrario è <i>aporía</i> (“mancanza di mezzi”). Formazioni dalla stessa radice sono in latino <i>porta</i> (“il punto dove si passa da uno spazio a un altro”) e <i>portus</i>, che in origine significava “passaggio”, ma poi ha assunto il valore che conosciamo nell’italiano <i>porto</i> (però il valore antico è rimasto nel composto <i>angiportus</i>, “passaggio stretto”).</p>
      <p>Tornando a <i>experientia</i>, l’analisi etimologica ci porta all’idea della prova e insieme ci permette di focalizzare tre dati. Innanzitutto la radice <i>per</i>– col suo valore originario di “passare, trascorrere”, e quindi l’esperienza come percorso attraverso qualcosa (un ambito specifico oppure la vita nella sua totalità); poi il preverbo <i>ex</i>– che indica un esito (l’avere terminato e l’essere usciti da un percorso, e quindi l’avere ottenuto quelle informazioni che avevano mosso il nostro interesse o il nostro desiderio); infine, il fatto che si risale, in latino, a un verbo medio (<i>experior</i>): nella fase più antica il verbo medio indica propriamente l’interesse e il coinvolgimento del soggetto rispetto all’azione che sta compiendo.</p>
      <p>Sono piccole considerazioni che ci danno modo di riflettere sul valore esatto di una parola che è diventata frequente nel lessico attuale, e dunque nella nostra quotidiana esperienza.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/letture-alessandro-magno-ecco-perche-decise-di-tornare-indietro/1950168/"/>
        <a href="https://www.ilsussidiario.net/news/letture-piccolo-festival-dellessenziale-il-bello-di-interrogare-maestri/1948542/"/>
        <a href="https://www.ilsussidiario.net/news/letture-chiesa-e-modernita-il-vero-rivoluzionario-e-leone-xiii/1949202/"/>
        <a href="https://www.ilsussidiario.net/news/gianfranco-carofiglio-video-lo-stupore-e-lantidoto-alla-paura-della-morte/1949036/"/>
        <a href="https://www.ilsussidiario.net/news/letture-il-pd-ex-pci-e-il-gioco-di-prestigio-del-muro-di-berlino/1948599/"/>
        <a href="https://www.ilsussidiario.net/news/andreotti-e-de-gasperi-unamicizia-sulla-soglia-tra-politica-e-fede/1948124/"/>
      </related>
    </article>
  </body>
</html>