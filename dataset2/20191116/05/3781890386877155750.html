<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/741950"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T05:50:00+00:00"/>
    <meta property="og:title" content="กสทช.ผนึกพันธมิตรจิตอาสาระหว่างประเทศเฉลิมพระเกียรติในหลวงร.10"/>
    <meta property="og:description" content="กสทช. จัดกิจกรรมพันธมิตรจิตอาสาระหว่างประเทศเพื่อเฉลิมพระเกียรติในหลวง ร.10 สร้างฐานข้อมูลนักวิทยุสมัครเล่นจิตอาสาระหว่างประเทศ"/>
  </head>
  <body>
    <article>
      <h1>กสทช.ผนึกพันธมิตรจิตอาสาระหว่างประเทศเฉลิมพระเกียรติในหลวงร.10</h1>
      <address>
        <time datetime="2019-11-16T05:50:00+00:00">16 Nov 2019, 05:50</time>
      </address>
      <p>
        <b>กสทช. จัดกิจกรรมพันธมิตรจิตอาสาระหว่างประเทศเพื่อเฉลิมพระเกียรติในหลวง ร.10 สร้างฐานข้อมูลนักวิทยุสมัครเล่นจิตอาสาระหว่างประเทศ</b>
      </p>
      <p>วันนี้ (16 พ.ย.) นายฐากร ตัณฑสิทธิ์ เลขาธิการคณะกรรมการกิจการกระจายเสียง กิจการโทรทัศน์ และกิจการโทรคมนาคมแห่งชาติ (กสทช.) เปิดเผยว่า สำนักงาน กสทช. จัดกิจกรรมพันธมิตรจิตอาสาระหว่างประเทศเพื่อเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พุทธศักราช 2562 โดยกิจกรรมครั้งนี้นอกจากจะเป็นการเฉลิมพระเกียรติพระบาทสมเด็จพระปรเมนทรรามาธิบดีศรีสินทรมหาวชิราลงกรณ พระวชิรเกล้าเจ้าอยู่หัวแล้ว ยังมีวัตถุประสงค์เพื่อเป็นการแลกเปลี่ยนเรียนรู้ประสบการด้านการสื่อสารในภาวะภัยพิบัติระหว่างประเทศต่างๆ เพื่อก่อให้เกิดการพัฒนานักวิทยุสมัครเล่นด้านการสื่อสารในกรณีเกิดเหตุฉุกเฉินและภัยพิบัติ พร้อมทั้งนำข้อมูลนักวิทยุสมัครเล่นพันธมิตรจิตอาสาที่เข้าร่วมงานเก็บเป็นฐานข้อมูล เพื่อใช้ในกรณีเหตุฉุกเฉินหรือภัยพิบัติด้วย</p>
      <figure>
        <img src="https://www.dailynews.co.th/admin/upload/20191116/news_whgugxQWQh161721_533.jpg?v=20191118133?v=2220"/>
      </figure>
      <p>โดยงานนี้สำนักงาน กสทช. ร่วมกับสมาคมวิทยุสมัครเล่นแห่งประเทศไทย ในพระบรมราชูปถัมภ์ และสมาคมนักวิทยุอาสาสมัคร เชิญผู้แทนจากประเทศสมาชิกสหภาพวิทยุสมัครเล่นนานาชาติ (International Amateur Radio Union หรือ IARU) ซึ่งเป็นองค์กรผู้ชำนาญการในเรื่องกิจการวิทยุสมัครเล่นภายใต้สหภาพโทรคมนาคมระหว่างประเทศ (ITU) นักวิทยุสมัครเล่นจาก 11 ประเทศ ที่ทำความตกลงต่างตอบแทนในกิจการวิทยุสมัครเล่น กับประเทศไทย (Reciprocal Agreement) นักวิทยุสมัครเล่นทั่วประเทศไทย ผู้แทนจากสถานทูต ร่วมกับสมาคมวิทยุสมัครเล่นไทยเกี่ยวกับ การให้ความร่วมมือกันในกรณีเกิดเหตุการณ์ภัยพิบัติ และประเทศที่เกี่ยวข้อง อาทิ สหรัฐอเมริกา สวิตเซอร์แลนด์ สวีเดน เป็นต้น รวมกว่า 200 คน ร่วมแลกเปลี่ยนประสบการณ์ด้านการสื่อสารกรณีเกิดภัยพิบัติ การป้องกันและบรรเทาสาธารณภัย การให้ความช่วยเหลืออื่นๆ</p>
      <figure>
        <img src="https://www.dailynews.co.th/admin/upload/20191116/news_gSzMykadrJ161736_533.jpg?v=20191118133?v=2328"/>
      </figure>
      <p>นายฐากร กล่าวว่า ช่วงเช้า พล.อ.สุกิจ ขมะสุนทร ประธาน กสทช. ในฐานะประธานในพิธี พล.อ.ศิวะ ภระมรทัต ผู้ช่วยผู้อำนวยการศูนย์อำนวยการจิตอาสาพระราชทานและผู้บัญชาการกองกำลังจิตอาสาพระราชทาน นายฐากร ตัณฑสิทธิ์ เลขาธิการ กสทช. นายก่อกิจ ด่านชัยวิจิตร รองเลขาธิการ กสทช. ผู้แทนจากสถานทูตสวิตเซอร์แลนด์ อินโดนีเซีย และสหราชอาณาจักร ผู้บริหารและพนักงาน สำนักงาน กสทช. สมาคมวิทยุสมัครเล่นแห่งประเทศไทย ในพระบรมราชูปถัมภ์ สมาคมนักวิทยุอาสาสมัคร ผู้แทนจากประเทศสมาชิกสหภาพวิทยุสมัครเล่นนานาชาติ นักวิทยุสมัครเล่นจาก 11 ประเทศ และนักวิทยุสมัครเล่นทั่วประเทศไทย ร่วมกันถวายสักการะหน้าพระบรมฉายาลักษณ์พระบาทสมเด็จพระเจ้าอยู่หัว ก่อนเริ่มกิจกรรม<br/><br/>ภายในงานผู้แทนจากประเทศสมาชิกสหภาพวิทยุสมัครเล่นนานาชาติ (IARU) นักวิทยุสมัครเล่นจากต่างประเทศ จะมาเล่าประสบการณ์การสื่อสารขณะเกิดเหตุฉุกเฉินและภัยพิบัติที่เกิดขึ้นในต่างประเทศ ประสบการณ์การจากประเทศเยอรมัน ญี่ปุ่น อินโดนีเซีย ฟิลิปปินส์ ลักเซมเบิร์ก และประเทศอื่นๆ ส่วนนักวิทยุสมัครเล่นจากประเทศไทยจะมีการถอดประสบการณ์นักวิทยุสมัครเล่นจิตอาสาประเทศไทย กรณีศึกษาถ้ำหลวง การบรรยายเรื่องโครงการปรับปรุงการแพทย์ฉุกเฉิน ทำให้รู้ว่าใครมีประสบการณ์ มีความเชี่ยวชาญด้านใด เคยผ่านประสบการณ์แบบไหนมาบ้าง ทั้งนี้ กรณีเกิดเหตุฉุกเฉินหรือภัยพิบัติ สำนักงาน กสทช. จะอนุญาตให้มีการนำเข้าอุปกรณ์วิทยุสื่อสารได้เป็นการชั่วคราว โดยการยกเว้นใบอนุญาตที่เกี่ยวข้อง เพื่อเป็นการลดขั้นตอน ประหยัดเวลาดำเนินการ เพราะเมื่อเกิดภัยพิบัติเวลาเป็นสิ่งที่มีค่ามาก<br/><br/>ทั้งนี้ ปัจจุบันประเทศไทยมีผู้ผ่านการอบรมและสอบเพื่อเป็นนักวิทยุสมัครเล่นทั้งขั้นต้น ขั้นกลาง และขั้นสูง จำนวนกว่า 400,000 คน ในจำนวนนี้มีผู้มาขอสัญญาณเรียกขาน (Call Sign) เพื่อใช้งานแล้ว จำนวนกว่า 200,000 คน โดยจากข้อมูลของสำนักงาน กสทช. ปัจจุบันมีนักวิทยุสมัครเล่นที่มีการใช้งานวิทยุสมัครเล่น เพื่อติดต่อสื่อสาร อยู่จำนวน 76,436 คน ซึ่งทุกคนสามารถเป็นกำลังสำคัญที่จะช่วยเหลือในด้านการติดต่อสื่อสารยามเกิดเหตุฉุกเฉิน หรือเกิดภัยพิบัติได้ เพราะในขณะเกิดเหตุฉุกเฉินและภัยพิบัติ กรณีการติดต่อสื่อสารหลักทางโทรศัพท์อาจใช้งานไม่ได้ เนื่องจากไม่มีไฟฟ้า วิทยุสื่อสารจะเป็นอุปกรณ์ติดต่อสื่อสารที่สำคัญที่จะมีบทบาทในภาวะวิกฤติเหล่านี้ ใช้ติดต่อสื่อสารเพื่อประสานกำลังในการเข้าไปช่วยเหลือของหน่วยงานต่างๆ ให้กำลังใจผู้อยู่ในเหตุการณ์ หรือในพื้นที่ ช่วยให้ผู้คนสามารถติดต่อสื่อสารกันได้ไม่ขาดตอน<br/><br/>“การจัดงานครั้งนี้ นอกจากจะเป็นการเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก พุทธศักราช 2562 แล้ว เรายังหวังว่า การแลกเปลี่ยนเรียนรู้ประสบการด้านการสื่อสารในภารวะฉุกเฉินและภัยพิบัติจะสามารถพัฒนาทักษะในด้านการสื่อสารของนักวิทยุสมัครเล่นที่เข้าร่วมกิจกรรมครั้งนี้ ให้สามารถรับมือกรณีเกิดเหตุฉุกเฉินและภัยพิบัติต่างๆ ให้ดีขึ้น สามารถเป็นกำลังสำคัญ หรือกำลังสนับสนุน ที่พร้อมจะให้ความช่วยเมื่อเกิดเหตุภัยพิบัติต่างๆ รวมทั้งจะเป็นการสร้างฐานข้อมูลนักวิทยุสมัครเล่นพันธมิตรจิตอาสาระหว่างประเทศที่พร้อมให้ความช่วยเหลือประเทศไทยเมื่อเกิดภัยพิบัติขึ้นเป็นครั้งแรกของประเทศไทย อันจะเป็นประโยชน์กรณีเกิดเหตุฉุกเฉินและภัยพิบัติในภายหน้า” นายฐากร กล่าว</p>
    </article>
  </body>
</html>