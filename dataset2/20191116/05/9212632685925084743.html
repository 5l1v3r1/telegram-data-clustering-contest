<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/517611/irfan-selit-elemen-kejutan"/>
    <meta property="og:site_name" content="HM Online"/>
    <meta property="article:published_time" content="2019-11-16T05:20:21+00:00"/>
    <meta property="og:title" content="Irfan selit elemen kejutan"/>
    <meta property="og:description" content="BERCINTA memang indah, ibarat dunia ini kita yang punya. Namun, hanya yang melaluinya lebih tahu makna sebenar cinta."/>
  </head>
  <body>
    <article>
      <h1>Irfan selit elemen kejutan</h1>
      <address><time datetime="2019-11-16T05:20:21+00:00">16 Nov 2019, 05:20</time> by <a rel="author">Oleh Sudirman Mohd Tahir</a></address>
      <p>BERCINTA memang indah, ibarat dunia ini kita yang punya. Namun, hanya yang melaluinya lebih tahu makna sebenar cinta.</p>
      <p>Ada yang bercinta tidak kekal lama, ada pula yang ditinggal kerana orang ketiga. Tidak kurang juga yang setia tapi kekasih masih rambang mata.</p>
      <p>Lebih merana apabila usaha untuk memiliki cinta daripada wanita idaman tidak terlaksana hingga semua usaha menjadi sia-sia.</p>
      <p>Itu situasi dilalui penyanyi Irfan Haris, 18, yang membuatkan dirinya kecewa akibat cinta ditolak gadis idamannya.</p>
      <p>Namun, Irfan atau nama sebenarnya Irfan Haris Othman berkata, semua itu hanyalah jalan cerita dalam video muzik Honey khas buat peminat setianya.</p>
      <p>“Lagu ini sudah hampir dua tahun disiapkan tetapi baru sekarang dikeluarkan. Kebetulan, saya terbabit dalam program Big Stage 2019 dan berjaya ke peringkat akhir. Jadi, inilah waktu yang sesuai.</p>
      <p>“Kemudian, saya memikirkan konsep video muzik bagi disesuaikan dengan lirik lagu. Alhamdulillah, dengan bantuan dan tunjuk ajar daripada pengarah Syahmi Norsan terhasillah video muzik Honey ini.</p>
      <p>“Sejujurnya, saya berpuas hati sebab apa yang diinginkan dalam muzik video ini dapat ditunaikan,” katanya.</p>
      <p>Ifran berkata, apa yang pasti video muzik itu mempunyai keunikan tersendiri apatah lagi diselitkan elemen kejutan pada penghujung video muzik itu.</p>
      <figure>
        <img src="https://assets.hmetro.com.my/images/articles/16hmirfang_1573852810.jpg"/>
        <figcaption>IRFAN FOTO: Nurul Syazana Rose Razman.</figcaption>
      </figure>
      <p>“Video muzik ini bukan saja cukup bermakna buat saya tetapi ia sesuatu yang istimewa buat peminat. Saya mahu video muzik ini bukan seperti video muzik lain.</p>
      <p>“Disebabkan itu, saya cuba mencipta kelainan dengan menyelitkan elemen kejutan. Apa kejutan itu kenalah tonton sampai habis dan baru tahu jawapannya.</p>
      <p>“Harapan saya, semoga video muzik ini diterima baik dan mendapat sambutan. Saya juga sedia terima apa saja komen dan pandangan,” katanya.</p>
      <p>Lagu Honey adalah hasil ciptaan sepenuhnya Irfan bersama abangnya, Haiqal Iskandar.</p>
      <p>Video muzik lagu Honey menjalani penggambaran selama dua hari pada 19 dan 30 Oktober lalu.</p>
      <p>Ia dilancarkan secara rasmi semalam di saluran YouTube Seventeen Eleven Music.</p>
      <p>Teristimewa buat peminat Irfan Haris, lagu Honey edaran Seventeen Eleven Music ini boleh dimuat turun dan distrim di semua digital platform seperti Apple Music, iTunes, Spotify, JOOX, KKBox serta DeezerMusic.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/04/446146/zulin-buat-muzik-video-selepas-umrah-metrotv"/>
        <a href="https://www.hmetro.com.my/rap/2019/08/484287/serlah-kemampuan-vokal-saya"/>
        <a href="https://www.hmetro.com.my/utama/2019/02/425853/rindu-masih-bertamu"/>
        <a href="https://www.hmetro.com.my/utama/2019/11/514023/tiada-kaitan-masa-silam-kami"/>
        <a href="https://www.hmetro.com.my/utama/2019/10/505069/kejutan-buat-peminat"/>
        <a href="https://www.hmetro.com.my/utama/2019/11/517297/letak-harapan-pada-benci"/>
        <a href="https://www.hmetro.com.my/rap/2019/06/465964/kembali-dengan-goyang"/>
        <a href="https://www.hmetro.com.my/rap/2019/07/476604/tampil-dengan-muzik-video"/>
      </related>
    </article>
  </body>
</html>