<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/pompeo-proponuye-vladi-kitayu-diplomatichno-a-ne-siloyu-virishiti-pitannya-v-gonkonzi-329908_.html"/>
    <meta property="og:site_name" content="DT.ua"/>
    <meta property="article:published_time" content="2019-11-16T05:01:00+00:00"/>
    <meta property="og:title" content="Помпео пропонує владі Китаю дипломатично, а не силою вирішити питання в Гонконзі"/>
    <meta property="og:description" content="В Гонконзі вже близько п'яти місяців тривають масові протести"/>
  </head>
  <body>
    <article>
      <h1>Помпео пропонує владі Китаю дипломатично, а не силою вирішити питання в Гонконзі</h1>
      <h2>В Гонконзі вже близько п'яти місяців тривають масові протести</h2>
      <address>
        <time datetime="2019-11-16T05:01:00+00:00">16 Nov 2019, 05:01</time>
      </address>
      <p>Помпео дипломатично обійшов заходи, які може зробити президент США в Гонконзі, якщо Китай надумає застосувати проти протестувальників війська. Але при цьому держсекретар - за мирне врегулювання питання між владою і жителями Гонконгу.</p>
      <p>Держсекретар США Майкл Помпео заявив, що не може передбачити, які заходи може вжити Вашингтон, якщо Китай використовує військову силу проти протестувальників в Гонконзі.</p>
      <p>"Я ніколи не виключаю ніяких можливостей щодо того, що може прийти в голову президенту Трампу, і яким саме чином ми відповімо", - сказав Помпео, коментуючи ситуацію в Гонконзі у виступі в Університеті Райса в штаті Техас.</p>
      <p>"Ми звертаємося не лише до Пекіну, але і до страйкарів із закликом брати участь в політичному обговоренні, з деякою надією на те, що все буде врегульовано мирно з мінімумом насильства - така наша надія", - зазначив держсекретар США.</p>
      <p>В Гонконзі вже близько п'яти місяців тривають масові протести. Причиною послужив намір влади міста внести зміни в закон про екстрадицію, які дозволили б висилати в країни, що не мають відповідної угоди з Гонконгом, включаючи материковий Китай, підозрюваних у скоєнні злочинів.</p>
      <p>У зв'язку з протестами прийняття цих поправок було відкладено, а потім і скасовано. Однак протестні акції, які супроводжуються зіткненнями демонстрантів з поліцією, тривають з новими вимогами, зокрема, введення в адміністративному районі системи прямих виборів керівництва.</p>
      <p>Протести у місті спалахнули в середині червня, <b><a href="https://dt.ua/WORLD/bilshe-milyona-lyudey-viyshli-na-marsh-protestu-v-gonkonzi-scho-vidbuvayetsya-314387_.html">у найбільшій акції протесту брали участь майже два мільйони людей</a></b>. Жителі Гонконгу виступали проти прийняття закону про екстрадицію підозрюваних у порушенні закону осіб до материкового Китаю, вважаючи, що він може бути використаний для передачі в руки китайського правосуддя дисидентів і несправедливо переслідуваних людей.</p>
      <p>Під час однієї з акцій <b><a href="https://dt.ua/WORLD/protestuvalniki-v-gonkonzi-uvirvalisya-do-parlamentu-i-zumili-napolyagti-na-svoyemu-316282_.html">протестувальники прорвалися до будівлі парламенту</a></b>. Вони захопили залу засідань і вивісили британський колоніальний прапор, після чого влада відкликала законопроєкт і вибачилася перед людьми. Декого з активістів затримали.</p>
      <p><b><a href="https://dt.ua/WORLD/glava-gonkongu-zayavila-pro-smert-skandalnogo-zakonoproektu-pro-ekstradiciyu-316855_.html">Уряд відмовився від ратифікації проєкту закону</a></b>, проте тепер демонстранти вимагають розгляду справи про жорстокість поліції, демократичних реформ і відставки Керрі Лем.</p>
      <p>Докладніше про ситуацію в Гонконзі читайте в матеріалі<b> </b>DT.UA "<b><a href="https://dt.ua/WORLD/maybutnye-gonkongu-do-chogo-prizvedut-bagatotizhnevi-protesti-320111_.html">Майбутнє Гонконгу: до чого призведуть багатотижневі протести</a></b>"  і статті Наталії Бутирської<b> "<b><a href="https://dt.ua/international/borotba-nesumisnostey-324149_.html">Боротьба несумісностей</a></b>"  </b>у тижневику "Дзеркало Тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>