<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/corriere-della-sera-single-osoba-muze-byt-stastna-i-u-stolu/1821717?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T05:40:00+00:00"/>
    <meta property="og:title" content="Corriere della Sera: Single osoba může být šťastná i u stolu"/>
    <meta property="og:description" content="Řím - Šťastný může být i ten, kdo žije sám. Možnost dosáhnout tolik hledaného štěstí není uzavřena nikomu, ani tomu, kdo je single, píše italský deník Corriere della Sera."/>
  </head>
  <body>
    <article>
      <h1>Corriere della Sera: Single osoba může být šťastná i u stolu</h1>
      <address><time datetime="2019-11-16T05:40:00+00:00">16 Nov 2019, 05:40</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Šťastný může být i ten, kdo žije sám. Možnost dosáhnout tolik hledaného štěstí není uzavřena nikomu, ani tomu, kdo je single, píše italský deník Corriere della Sera.</p>
      <p>Stereotyp, podle něhož musí být život bez partnera přirozeně smutnější a prázdnější než společný život s jinou osobou, byl nyní zřejmě překonán. Stále více studií a výzkumů ukazuje, že jednička je dokonalé číslo otevírající prostor osobním zálibám a koníčkům a umožňující věnovat více času vztahům s přáteli a rodinnými příslušníky.</p>
      <p>Je to nové přesvědčení, které vyhovuje trhu, neboť počet o samotě žijících osob ve světě stále roste, nebo je to skutečnost? Těžko říci. Je jisté, že když si představíme single osobu v kuchyni, pak obraz průměrného zaměstnance, muže či ženy, který jí nekvalitní hotové jídlo v polotmě, tak rozšířený v kolektivní představivosti díky filmu a televizi, zpodobňuje jen malou část reality.</p>
      <p>Žít o samotě se může zdát velmi obtížnou volbou zejména v prvním čase, je to však z mnoha hledisek také osvobozující. Sbohem povinnosti a zvyky v rodině, které jsme byli od dětství donuceni dodržovat. Budiž naopak vítány nové životní styly a rituály, upřímný výraz přání dospělého a konečně nezávislého člověka.</p>
      <p>Ne všechno, co jsme se naučili od rodičů, je třeba zahodit. Přesto single život nabízí vzácné výhody: můžete objevovat, co se vám skutečně líbí, uvědomit si, jaké máte priority, a naučit se dodat správnou váhu pouze svému fyzickému a intimnímu prostoru.</p>
      <p>Jinak řečeno, jestliže se v minulosti mnozí obávali chvíle, kdy opustí domov, dnes se obrovská většina singles konečně plně těší svobodě dělat si co chce, také díky internetu a televizi. Kdo si nikdy na internetu nevyhledal nějaký ten recept nebo nesledoval v televizi pořad o vaření?</p>
      <p>Zde jsou tři typy osob žijících o samotě:</p>
      <p>1. Jídlo je pro něho radostí, tou správnou odměnou po dlouhém pracovním dni. V sobotu dopoledne nakupuje na místním trhu a jinak kupuje pouze bio potraviny v prověřeném obchodě: bio ovoce a zeleninu pocházející z Itálie, bio maso, bio ryby, bio těstoviny a bio saponát na mytí nádobí. Vaří jednoduchá jídla. Nikdy nejí bez prostírání. Ale televizi má vypnutou.</p>
      <p>2. Jídlo je podle něho funkcí organismu, kterou se snaží co nejlépe využít. Kupuje potraviny nejvyšší kvality a s nízkým obsahem tuku. Neumí moc vařit, ale pokouší se o to. Má sadu amerického prostírání a večeří vždy při oblíbeném televizním seriálu.</p>
      <p>3. Jídlo je pro něho velká ztráta času, takže se ho snaží omezit na minimum. Je zastáncem funkčního stravování. Stává se, že si objedná jídlo s donáškou do domu. Jindy jde do restaurace. Nepotřebuje žádné kuchyňské zařízení. Nic neumaže, nemusí mýt nádobí a nemusí uklízet kuchyni.</p>
      <p>A jaký typ jste vy?</p>
    </article>
  </body>
</html>