<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741726"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T05:00:00+00:00"/>
    <meta property="og:title" content="เตือนบิดผ้าเกินไปเสี่ยงโรค ปลอกหุ้มเอ็นข้อมืออักเสบ"/>
    <meta property="og:description" content="สัปดาห์นี้เตือนคนชอบซักผ้า-บิดผ้ามากเกินไป รู้หรือไม่เสี่ยง “โรคปลอกหุ้มเอ็นข้อมืออักเสบ” แพทย์ชี้อาการปวดบวมที่โคนนิ้วโป้ง ต้องฉีดสเตียรอยด์ลดอักเสบ แต่บางรายรุนแรงรักษาด้วยการผ่าตัด"/>
  </head>
  <body>
    <article>
      <h1>เตือนบิดผ้าเกินไปเสี่ยงโรค ปลอกหุ้มเอ็นข้อมืออักเสบ</h1>
      <address>
        <time datetime="2019-11-16T05:00:00+00:00">16 Nov 2019, 05:00</time>
      </address>
      <p>
        <b>สัปดาห์นี้เตือนคนชอบซักผ้า-บิดผ้ามากเกินไป รู้หรือไม่เสี่ยง “โรคปลอกหุ้มเอ็นข้อมืออักเสบ” แพทย์ชี้อาการปวดบวมที่โคนนิ้วโป้ง ต้องฉีดสเตียรอยด์ลดอักเสบ แต่บางรายรุนแรงรักษาด้วยการผ่าตัด</b>
      </p>
      <p>โรคภัยใกล้ตัวที่จะนำมาเตือนกันในวันนี้ เรียกได้ว่าเป็นอีกอันตรายที่แฝงมากับกิจวัตรประจำวันของเรา โดยเฉพาะพ่อบ้านแม่บ้านทั้งหลาย หรือชาวหอพัก รวมไปถึงพนักงานร้านซักรีดก็เป็นกลุ่มที่จะต้องระวังเป็นพิเศษ แต่ปัญหามันอยู่ที่ว่า…หลายคนไม่ทราบว่าตัวเองกำลังเจ็บป่วยด้วยโรคนี้<br/><br/>เราไปทำความรู้จัก <b>“โรคปลอกหุ้มเอ็นข้อมืออักเสบ” </b>โดยมี <mark><b>นพ.ณรงค์ อภิกุลวณิช</b></mark> รองอธิบดีกรมการแพทย์และโฆษกกรมการแพทย์ ให้ความรู้ว่า โรคนี้เป็นโรคที่พบได้บ่อย ซึ่งเกิดจากการอักเสบของ <b>“เส้นเอ็น”</b> และ <b>“ปลอกหุ้มเส้นเอ็น”</b> บริเวณข้อมือ โดยจะพบว่ามีอาการปวดบวมที่ข้อมือบริเวณโคนนิ้วโป้ง และจะปวดมากขึ้น ๆ ถ้ามีการใช้หรือขยับข้อมือและนิ้วโป้ง นอกจากนี้การจะขยับนิ้วโป้งหรือข้อมือก็จะมีความลำบากด้วยเช่นกัน โดยเฉพาะช่วงจังหวะที่เรากำมือหรือหยิบสิ่งของ<br/><br/>สำหรับสาเหตุนั้น คุณหมอบอกว่า อาจเกิดจากการใช้งานข้อมือที่มากเกินไป เช่น ซักผ้า บิดผ้า อุบัติเหตุ หญิงตั้งครรภ์หรือให้นมบุตร รวมถึงผู้ป่วยโรคข้ออักเสบรูมาตอยด์ เป็นต้น</p>
      <figure>
        <img src="https://www.dailynews.co.th/admin/upload/20191115/news_nBjOKyETxg153951_533.jpg?v=20191118125?v=7765"/>
      </figure>
      <p><mark><b>อย่างไรก็ตาม การตรวจแพทย์จะวินิจฉัยจากตำแหน่งที่ปวด และตรวจโดยการบิดข้อมือของผู้ป่วยไปทางฝั่งนิ้วก้อย ถ้าผู้ป่วยเป็นโรคนี้จะมีอาการปวดข้อมือฝั่งนิ้วโป้งมากขึ้น</b></mark><br/><br/>ส่วนใครที่สงสัยว่า…ภาวะนี้พบได้บ่อยในช่วงอายุประมาณเท่าไหร่ มีคำตอบจาก <b>นพ.สมพงษ์ ตันจริยภรณ์</b> ผอ.รพ.เลิดสิน กรมการแพทย์ ให้ข้อมูลเพิ่มเติมว่า ช่วง 30-50 ปี โดยผู้หญิงมีโอกาสเป็นมากกว่าผู้ชาย ประมาณ 8-10 เท่า การรักษาจึงมีด้วยกัน 2 วิธี คือ <b>“การรักษาโดยไม่ผ่าตัด”</b> และ <b>“การผ่าตัด”</b></p>
      <figure>
        <img src="https://www.dailynews.co.th/admin/upload/20191115/news_KyBVpnReLa153951_533.jpg?v=20191118125?v=7364"/>
      </figure>
      <p><b><mark>การรักษาโดยไม่ผ่าตัด</mark></b>คือ แพทย์จะหลีกเลี่ยงการใช้งานข้อมือในท่าซ้ำ ๆ โดยจะใส่อุปกรณ์ดามข้อมือและนิ้วโป้งเพื่อลดการเคลื่อนไหว พร้อมให้รับประทานยาแก้อักเสบ แต่อย่างไรก็ดีถ้าผู้ป่วยอาการยังไม่ดีขึ้น อาจพิจารณาฉีดยาสเตียรอยด์เข้าในปลอกหุ้มเส้นเอ็น เพื่อลดการอักเสบ แต่ควรทำโดยแพทย์ผู้เชี่ยวชาญ เพราะอาจเกิดภาวะแทรกซ้อนได้ เช่น การฝ่อของไขมันใต้ผิวหนังบริเวณที่ฉีดยา หรือสีผิวหนังเปลี่ยนไป<br/><br/><b>การผ่าตัด </b>คือ แพทย์จะพิจารณาในกรณีที่ผู้ป่วยรักษาด้วยวิธีอื่นแล้วไม่ดีขึ้น หรือผู้ป่วยที่มีกระดูกข้อมือผิดรูป ซึ่งจะเปิดปลอกหุ้มเอ็นออก เพื่อลดการเบียดรัดเส้นเอ็นภายในปลอกหุ้มเอ็น หลังการผ่าตัดผู้ป่วยสามารถกลับบ้านได้ แต่ต้องระวังไม่ให้แผลโดนน้ำ และควรมาตรวจตามแพทย์นัด เพื่อติดตามอาการและตัดไหม.<br/>......................................<br/>คอลัมน์ : <mark><b>Healthy Clean  </b></mark><br/>โดย <mark><b>“ทวีลาภ บวกทอง” </b></mark><br/>ขอบคุณภภาพประกอบบางส่วนจาก Pixabay<br/><br/><br/><a href="https://www.dailynews.co.th/article/Healthy%20Clean">คลิกติดตามอ่านการดูแลสุขภาพได้ทั้งหมดที่นี่</a>    <br/><br/>ร่วมสนับสนุนโดย :</p>
      <figure>
        <a href="https://bit.ly/2MxnI44">
          <img src="https://www.dailynews.co.th/admin/upload/20191115/news_DkWkXmmQhk154012_533.jpg?v=20191118125?v=8152"/>
        </a>
      </figure>
      <figure>
        <iframe src="https://www.youtube.com/embed/72zy01lZmrQ" width="640" height="360" data-service="Youtube" scrolling="no"/>
      </figure>
      <figure>
        <img src="https://www.dailynews.co.th/admin/upload/20191115/news_bJUFqiOLxI153952_533.jpg?v=20191118125?v=6105"/>
      </figure>
    </article>
  </body>
</html>