<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/16/sabarimala-supreme-court-question.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-16T05:41:00+00:00"/>
    <meta property="og:title" content="ശബരിമല: സുപ്രീം കോടതിയുടെ ചോദ്യം വിധിയുടെ മർമം ലക്ഷ്യമിട്ട്"/>
    <meta property="og:description" content="ന്യൂഡൽഹി ∙ 1965 ലെ കേരള പൊതു ആരാധന സ്ഥല (പ്രവേശനാനുമതി) ചട്ടങ്ങൾ ശബരിമല ക്ഷേത്രത്തിനു ബാധകമാണോ? – സുപ്രീം കോടതിയുടെ ഏഴംഗ ബെഞ്ച് പരിശോധിക്കാൻ കഴിഞ്ഞ.sabarimala women entry. sabarimala. supreme court. manorama news. manorama online.Kerala News. Malayalam News. Manorama Online"/>
  </head>
  <body>
    <article>
      <h1>ശബരിമല: സുപ്രീം കോടതിയുടെ ചോദ്യം വിധിയുടെ മർമം ലക്ഷ്യമിട്ട്</h1>
      <address><time datetime="2019-11-16T05:41:00+00:00">16 Nov 2019, 05:41</time> by <a rel="author">https://www.facebook.com/manoramaonline</a></address>
      <p>ന്യൂഡൽഹി ∙ 1965 ലെ കേരള പൊതു ആരാധന സ്ഥല (പ്രവേശനാനുമതി) ചട്ടങ്ങൾ ശബരിമല ക്ഷേത്രത്തിനു ബാധകമാണോ? – സുപ്രീം കോടതിയുടെ ഏഴംഗ ബെഞ്ച് പരിശോധിക്കാൻ കഴിഞ്ഞ ദിവസത്തെ ഭൂരിപക്ഷ വിധിയിൽ മുന്നോട്ടുവച്ച ഈ ചോദ്യം ആദ്യ നോട്ടത്തിൽ ശബരിമലയിൽ യുവതീപ്രവേശം ആവശ്യപ്പെട്ട ഹർജിയുടെയും അത് അനുവദിച്ച വിധിയുടെയും മർമത്തിൽ കുത്തുന്നതാണ്. കാരണം, ഈ ചട്ടത്തിലെ 3(ബി) വകുപ്പിലൂടെയാണു യുവതീപ്രവേശം തടഞ്ഞ‌ത്.</p>
      <p>1965ലെ കേരള പൊതു ആരാധന സ്ഥല (പ്രവേശനാനുമതി) നിയമത്തിന്റെ അടിസ്ഥാനത്തിലുള്ളതാണു ചട്ടങ്ങൾ. നിയമവും ചട്ടവും തമ്മിൽ പൊരുത്തമില്ലെന്നും ചട്ടത്തിലൂടെയുള്ള മൗലികാവകാശ ലംഘനം തടയണമെന്നുമായിരുന്നു ഹർജിക്കാരുടെ ആവശ്യം. ഈ നിലപാടാണു സുപ്രീം കോടതി കഴിഞ്ഞ വർഷം സെപ്റ്റംബറിൽ ശരിവച്ചത്.</p>
      <p>ഹൈക്കോടതിയും സുപ്രീം കോടതിയും ശബരിമല വിഷയം പരിശോധിച്ചത് 1965 ലെ നിയമത്തിന്റെയും ചട്ടത്തിന്റെയും പശ്ചാത്തലത്തിലാണ്. എന്നാൽ, ഇപ്പോൾ കോടതി ചോദിക്കുന്നത് ഈ ചട്ടം ശബരിമലയ്ക്കു ബാധകമാണോയെന്നും. കഴിഞ്ഞ സെപ്റ്റംബറിൽ ഭൂരിപക്ഷ വിധിയെഴുതിയ 4 ജഡ്ജിമാർ മാത്രമല്ല, വിയോജിച്ച ജസ്റ്റിസ് ഇന്ദു മൽഹോത്രയും ഈ ചട്ടം ശബരിമലയ്ക്കു ബാധകമാണോയെന്ന സംശയമുന്നയിച്ചില്ല എന്നതാണ് ശ്രദ്ധേയം. ഇപ്പോൾ ചോദ്യമുന്നയിച്ച ഭൂരിപക്ഷ ബെഞ്ചിൽ ജസ്റ്റിസ് ഇന്ദുവും ഉൾപ്പെടുന്നു.</p>
      <p>1965ലെ നിയമത്തെയും ചട്ടത്തെയും കുറിച്ചു വിശദമായ ചർച്ചയാണു കഴിഞ്ഞ വർഷത്തെ ഭൂരിപക്ഷ വിധിയിലുള്ളത്. ചട്ടത്തിലെ ഏതെങ്കിലും വകുപ്പല്ല, ചട്ടം മൊത്തത്തിൽ ശബരിമലയ്ക്കു ബാധകമോയെന്ന് ഏഴംഗ ബെഞ്ചിനോടു ചോദ്യമുന്നയിച്ച നടപടി ആശയക്കുഴപ്പത്തിനു കാരണമാകുന്നു. </p>
      <p>
        <b>ഭരണഘടനാ ധാർമികത</b>
      </p>
      <p>‘ധാർമികത’, ‘ഭരണഘടനാ ധാർമികത’ എന്നീ പ്രയോഗങ്ങൾ ഭരണഘടനയിൽ നിർവചിച്ചിട്ടില്ല. ഭരണഘടനയുടെ ആമുഖവുമായി ബന്ധപ്പെടുത്തി മൊത്തത്തിലുള്ള ധാർമികതയാണോ അത്, അതോ മത വിശ്വാസം സംബന്ധിച്ചതു മാത്രമാണോ? – ഇതാണ് ഏഴംഗ ബെഞ്ചിന്റെ പരിഗണനയ്ക്കായി മുന്നോട്ടുവച്ച മറ്റൊരു ചോദ്യം. എന്നാൽ, എന്താണ് ഭരണഘടനാ ധാർമികതയെന്നു മനോജ് നരൂല കേസിൽ 2014 ഓഗസ്റ്റ് 27ന് അഞ്ചംഗ ഭരണഘടനാ ബെഞ്ച് വ്യക്തമാക്കിയിട്ടുണ്ട്. </p>
      <p>
        <b>‘വിലക്ക് ബോർഡ്’ പുനഃസ്ഥാപിക്കില്ല</b>
      </p>
      <p>‌യുവതീപ്രവേശം വിലക്കി പമ്പയിൽ ബോർഡ് പുനഃസ്ഥാപിക്കാൻ ഇപ്പോൾ കഴിയില്ലെന്നു തിരുവിതാംകൂർ ദേവസ്വം ബോർഡ്. ഇതേസമയം, ബോർഡ് മുൻകൈയെടുത്തു യുവതികളെ ശബരിമലയിൽ എത്തിക്കില്ല. യുവതീപ്രവേശത്തിനു പ്രത്യക്ഷമായോ പരോക്ഷമായോ ആഹ്വാനം ചെയ്യുകയുമില്ല.</p>
      <p><b>English summary</b>: Sabarimala Women entry</p>
    </article>
  </body>
</html>