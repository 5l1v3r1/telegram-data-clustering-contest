<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-bihar-police-recruitment-2020-csbc-jobs-vacancy-candidates-can-re-upload-photo-in-appropriate-way-for-bihar-police-constable-11880-post-2851901.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-16T05:14:56+00:00"/>
    <meta property="og:title" content="बिहार पुलिस 11880 कांस्टेबल भर्ती 2019: CSBC ने उम्मीदवारों को दिया ये मौका"/>
    <meta property="og:description" content="बिहार पुलिस में सिपाही के 11880 पदों के लिए आवेदन कर चुके ऐसे अभ्यर्थी जिनका फोटो अपलोड नहीं हुआ है या तस्वीर साफ नहीं है उन्हें दोबारा मोका दिया गया है। केन्द्रीय चयन पर्षद (सिपाही भर्ती) ने ऐसे..."/>
  </head>
  <body>
    <article>
      <h1>बिहार पुलिस 11880 कांस्टेबल भर्ती 2019: CSBC ने उम्मीदवारों को दिया ये मौका</h1>
      <address><time datetime="2019-11-16T05:14:56+00:00">16 Nov 2019, 05:14</time> by <a rel="author">हिन्दुस्तान ब्यूरो,पटना</a></address>
      <p>बिहार पुलिस में सिपाही के 11880 पदों के लिए आवेदन कर चुके ऐसे अभ्यर्थी जिनका फोटो अपलोड नहीं हुआ है या तस्वीर साफ नहीं है उन्हें दोबारा मोका दिया गया है। केन्द्रीय चयन पर्षद (सिपाही भर्ती) ने ऐसे अभ्यर्थियों को 20 नवम्बर तक साफ तस्वीर अपलोड करने का मौका दिया है। यह आखिरी समय सीमा होगी। बिहार पुलिस में सिपाही के 11880 पदों पर बहाली की प्रक्रिया चल रही है। आवेदन जमा की आखिरी तारीख समाप्त हो चुकी है। आवेदनों की स्क्रूटनी के दौरान कई फार्म ऐसे मिले जिसमें अभ्यर्थी की तस्वीर ही नहीं है या फिर बिल्कुल पहचान के योग्य नहीं है। ऐसे 1294 अभ्यर्थियों की सूची पर्षद ने अपने वेबसाइट पर जारी करते हुए उन्हें 20 नवम्बर तक नया फोटो अपलोड करने को कहा है। फोटो रंगीन होनी चाहिए और दो माह के अंदर का खिंचा हुआ हो।</p>
      <p>11880 पदों के लिए 13 लाख से ज्यादा युवाओं ने आवेदन किया है। यानी एक पद पर 110 लोगों की दावेदारी है। केन्द्रीय चयन पर्षद (सिपाही भर्ती) ने बिहार पुलिस, बिहार सैन्य पुलिस, विशेषीकृत इण्डिया रिजर्व वाहिनी, रिजर्व वाहिनी, बिहार राज्य बिहार राज्य औद्योगिक सुरक्षा वाहिनी में खाली पड़े सिपाही के पदों को भरने के लिए वैकेंसी का नोटिफिकेशन जारी किया था।  5 अक्टूबर से 4 नवम्बर तक ऑनलाइन आवेदन किया गया था। 12वीं पास इन पदों के लिए आवेदन की योग्यता थी। वेतनमान - लेवल-3 21,700 — 69,100 तय किया गया है।    सामान्य उम्मीदवारों के लिए आयु की न्यूनतम सीमा 18 वर्ष और अधिकतम सीमा 25 वर्ष तय की गई थी। </p>
      <p>
        <a href="https://www.livehindustan.com/career/story-bihar-csbc-constable-recruitment-2019-know-how-many-candidates-applied-for-bihar-police-11880-sipahi-bharti-2847538.html">
          <b>बिहार पुलिस 11880 सिपाही भर्तियां 2019: जानें कितने लाख युवाओं ने किया आवेदन</b>
        </a>
      </p>
      <p><b>जनवरी में होगी लिखित परीक्षा</b><br/>बिहार में सिपाही या समकक्ष पदों पर बहाली केन्द्रीय चयन पर्षद (सिपाही भर्ती) के जरिए होती है। चयन पर्षद ने अक्टूबर में 11880 पदों के लिए विज्ञापन जारी किया था। ऑनलाइन आवेदन की आखिरी तारीख 4 नवम्बर थी। जानकारी के मुताबिक सिपाही के लिए 13,02000 से ज्यादा आवेदन आए हैं। आवेदन जमा करने की आखिरी तारीख समाप्त होने के बाद चयन पर्षद ने लिखित परीक्षा की तैयारी शुरू कर दी है। जिलों से 12 और 19 जनवरी को सेंटर उपलब्ध कराने के लिए पत्र लिखा गया है। इन्हीं दो तारीखों पर लिखित परीक्षा संभावित है। जल्द ही सेंटर उपलब्ध हुए तो आधिकारिक तौर पर इसकी घोषणा जल्द कर दी जाएगी।</p>
      <p><b>शारीरिक परीक्षा के लिए पांच गुना होगा चयन</b><br/>सिपाही बनने के लिए इंटर या समकक्ष पास होना जरूरी है। इसी आधार पर लिखित परीक्षा भी ली जाएगी। लिखित परीक्षा में कुल सौ प्रश्न होंगे। लिखित परीक्षा के आधार पर शारीरिक परीक्षा के लिए अभ्यर्थियों का चयन किया जाएगा। पद के मुकाबले पांच गुणा अभ्यर्थियों का चयन शारीरिक परीक्षा के लिए होगा। सिपाही के पद के लिए अंतिम रूप से चयन का आधार शारीरिक परीक्षा के तीन स्पर्धाओं में प्राप्त कुल अंक होंगे। शारीरिक दक्षता परीक्षा के तहत अभ्यर्थियों को दौड़, ऊंची कूद और गोला फेंक में भाग लेना होगा।  </p>
    </article>
  </body>
</html>