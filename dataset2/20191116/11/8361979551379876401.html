<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/kolomoyskiy-bahmatyuk-derzhbyudzhet-2020-roku-rinok-zemli-rizke-zrostannya-cini-na-gaz-golovni-dilovi-novini-50053891.html"/>
    <meta property="og:site_name" content="НВ"/>
    <meta property="article:published_time" content="2019-11-16T11:30:00+00:00"/>
    <meta property="og:title" content="Гроші тижня: держбюджет-2020, ринок землі, справа VAB Банку Бахматюка, російський план Коломойського, місія МВФ, різке зростання ціни на газ"/>
    <meta property="og:description" content="Рада ухвалила низку важливих законопроектів, суд відмовився заарештувати колишнього заступника Гонтаревої у справі VAB Банку, в Україну приїхала місія МВФ. НВ Бізнес вибрав головне за тиждень."/>
  </head>
  <body>
    <article>
      <h1>Гроші тижня: держбюджет-2020, ринок землі, справа VAB Банку Бахматюка, російський план Коломойського, місія МВФ, різке зростання ціни на газ</h1>
      <h2>Рада ухвалила низку важливих законопроектів, суд відмовився заарештувати колишнього заступника Гонтаревої у справі VAB Банку, в Україну приїхала місія МВФ. НВ Бізнес вибрав головне за тиждень.</h2>
      <address>
        <time datetime="2019-11-16T11:30:00+00:00">16 Nov 2019, 11:30</time>
      </address>
      <h3>Держбюджет-2020: без нічних торгів і у встановлені терміни</h3>
      <p>14 листопада Рада <a href="https://nv.ua/ukr/biz/finance/rada-priynyala-derzhbyudzhet-2020-novini-ukrajini-50053513.html">ухвалила законопроект № 2000 Про держбюджет на 2020 рік</a>. «За» проголосували 280 нардепів. Міністр фінансів Оксана Маркарова підкреслила, що ніколи ще держбюджет не ухвалювали так рано. Макропрогноз, на якому ґрунтується законопроект, передбачає зростання ВВП у 2020 році на 3,7% і середньорічний курс гривні до долара на рівні 27 грн/$.</p>
      <p>Доходи держбюджету передбачено в сумі 1,094 трлн грн, витрати — 1,18 трлн грн. Дефіцит бюджету встановлено на рівні 2,09% (94,3 млрд грн). Платежі за держборгом збільшаться до 423,6 млрд грн (обслуговування — 141,47 млрд грн, погашення — 282,14 млрд грн), а запозичення становитимуть 365,16 млрд грн (внутрішні — 231,1 млрд грн, зовнішні — 134 млрд грн). Пенсійному фонду з держбюджету перерахують 172,6 млрд грн — на 5,1 млрд грн більше, ніж у цьому році. План надходжень від приватизації до другого читання збільшили з 5 млрд грн до 12 млрд грн. У проект бюджету заклали також 3 млрд грн надходжень від легалізації грального бізнесу.</p>
      <h3>Рада зробила крок до скасування мораторію на продаж сільгоспземлі</h3>
      <p>13 листопада нардепи кілька годин обговорювали законопроект № 2178−10 про запуск ринку землі з 1 жовтня 2020 року. Емоційна дискусія в Раді супроводжувалася акцією протесту біля будівлі парламенту проти земельної реформи. Противники скасування мораторію принесли на площу Конституції мертву свиню в труні й ритуальні вінки.</p>
      <p>Законопроект № 2178−10 ініціювала група депутатів від Слуги народу, зокрема голова комітету з питань аграрної та земельної політики Микола Сольський. <a href="https://nv.ua/ukr/biz/economics/rinok-zemli-z-1-zhovtnya-rada-priynyala-zakonoproekt-pro-zemelnu-reformu-v-pershomu-chitanni-novini-ukrajini-50053274.html">Підтримали законопроект</a> лише депутати з цієї фракції (227 голосів) і позафракційні (13 голосів). Проект передбачає, що купувати право власності на земельні ділянки сільськогосподарського призначення зможуть громадяни України, юридичні особи України, створені відповідно до українського законодавства, територіальні громади та держава. Юрособи, бенефіціарними власниками яких є іноземці, а також особи без громадянства, юридичні особи, створені не за українським законодавством, та іноземні держави не зможуть це робити до 1 січня 2024 року. За два дні до голосування президент Володимир Зеленський заявив, що до другого читання в законопроект внесуть правки про те, що іноземці отримають право купувати землі сільгосппризначення в Україні <a href="https://nv.ua/ukr/biz/economics/inozemci-zmozhut-kupuvati-silgospzemli-v-ukrajini-tilki-pislya-referendumu-z-cogo-pitannya-zelenskiy-50052787.html">тільки після референдуму з цього питання</a>. За словами спікера Верховної Ради Дмитра Разумкова, референдум <a href="https://nv.ua/ukr/biz/economics/referendum-rinok-zemli-ne-ranishe-2024-novini-ukrajini-50053652.html">пройде не раніше 2024 року</a>.</p>
      <h3>Справа VAB Банку</h3>
      <p>Цього тижня співробітники НАБУ повідомили 10 особам про підозру у справі про заволодіння 1,2 млрд грн стабілізаційного кредиту, наданого Нацбанком у 2014 році VAB Банку. Серед підозрюваних — голова правління Райффайзен Банку Аваль Писарук, який у 2014−2015 роках був першим заступником голови НБУ Валерії Гонтаревої, член ради НБУ Микола Каленський, ексдиректор гендпартаменту банківського нагляду НБУ Алла Шульга, ексвласник VAB Банку Олег Бахматюк, ексголова правління банку Денис Мальцев. Сімом підозрюваним суд вже обрав запобіжний захід. Каленського суд відправив під цілодобовий домашній арешт на строк 60 днів, а Шульгу заарештував на 60 днів з альтернативою застави в розмірі 15 млн грн. Писарука суд заарештувати відмовився — йому <a href="https://nv.ua/ukr/biz/markets/sud-vidmovivsya-zaareshtovuvati-pisaruk-novini-ukrajini-50053681.html">встановлено заставу в розмірі 5 млн грн</a>. У Райффайзен Банку Аваль повідомили, що внесуть за нього заставу. Писарук продовжить керувати банком.</p>
      <p>У НАБУ заявляють, що в жовтні 2014 року Нацбанк видав VAB Банку стабілізаційний кредит у розмірі 1,2 млрд грн, хоча банк не подав усіх необхідних для цього документів. До того ж вартість нерухомості, що передається в заставу Нацбанку, завищили майже в 25 разів шляхом складання підроблених звітів про оцінку, зазначили в Бюро. Писарук <a href="https://nv.ua/ukr/biz/finance/pisaruk-pidozra-u-spravi-vab-banku-absolyutno-bezpidstavna-novini-ukrajini-50053441.html">вважає підозри безпідставними</a>. На його думку, в НАБУ не розуміють сенс функції Національного банку щодо підтримки фінансової стабільності. У Нацбанку підкреслюють, що видали кредит, оскільки проблеми VAB Банку могли спровокувати паніку.</p>
      <h3>В Україну приїхала місія МВФ</h3>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/375/big/96469deaa1d0cae7f0ae756b338a1936.png?stamp=20191116120649&amp;q=85&amp;output=jpg&amp;bg=white"/>
        <figcaption>Фото: Yakiv Smolii / Twitter</figcaption>
      </figure>
      <p>14 листопада в Київ <a href="https://nv.ua/ukr/biz/economics/misiya-mvf-pochala-robotu-novini-ukrajini-50053492.html">прибула місія</a> Міжнародного валютного фонду на чолі з Роном ван Роденом. За даними НВ Бізнес, вона працюватиме в Україні до 22 листопада. Україна веде переговори про можливість відкриття трирічної програми розширеного фінансування (EFF) на $5−6 млрд. У перший день візиту Рон ван Роден <a href="https://twitter.com/YSmolii/status/1195079072264667136">зустрівся</a> з головою НБУ Яковом Смолієм. Тим часом біля будівлі Нацбанку вже <a href="https://nv.ua/ukr/biz/finance/protesti-pid-nacbankom-mitinguvalniki-ne-znayut-proti-chogo-protestuyut-novini-ukrajini-50053463.html">кілька днів поспіль триває акція протесту</a>. Мітингувальники вимагають «розслідувати факти корупції в НБУ». Один з організаторів — організація Стоп корупції, яку неодноразово звинувачували в публікації замовних розслідувань. Не всі учасники мітингу знають, <a href="https://nv.ua/ukr/biz/finance/protesti-pid-nacbankom-mitinguvalniki-ne-znayut-proti-chogo-protestuyut-novini-ukrajini-50053463.html">проти чого протестують</a>.</p>
      <h3>Рада знову в турборежимі: що ще важливого депутати ухвалили цього тижня</h3>
      <p>Держбюджет і земельна реформа — не єдині важливі питання, які Рада розглядала цього тижня. Парламентарії також ухвалили в першому читанні законопроекти:</p>
      <ul>
        <li><a href="https://nv.ua/ukr/biz/consmarket/maydanchiki-yacenka-rada-hoche-likviduvati-poserednikiv-pri-ocinci-mayna-novini-ukrajini-50053067.html">про скасування посередників</a> (так звані <a href="https://nv.ua/ukr/biz/consmarket/ocinka-neruhomosti-modul-fdmu-novini-ukrajini-50051407.html">майданчики Яценка</a>) під час оцінювання об'єктів нерухомості;</li>
        <li>про <a href="https://nv.ua/ukr/biz/markets/nelegalniy-vidobutok-burshtinu-rada-priynyala-uryadoviy-zakonoproekt-v-pershomu-chitanni-novini-ukrajini-50053055.html">врегулювання питання видобутку бурштину</a> (забороняє експорт бурштину сирцю);</li>
        <li>про <a href="https://nv.ua/ukr/biz/economics/shcho-bude-z-ukrspirtom-rada-pidtrimala-skasuvannya-monopoliji-na-virobnictvo-spirtu-novini-ukrajini-50053739.html">скасування держмонополії на виробництво спирту</a>;</li>
        <li>про <a href="https://nv.ua/ukr/ukraine/politics/ukrajina-vidmovlyayetsya-vid-plastikovih-paketiv-novini-ukrajini-50053130.html">заборону пластикових пакетів</a> у магазинах і ресторанах;</li>
        <li>про внесення змін <a href="https://nv.ua/ukr/biz/economics/rada-hoche-zminiti-funkcionuvannya-rinku-elektroenergiji-novini-ukrajini-50053024.html">до закону про ринок електроенергії</a>.</li>
      </ul>
      <p>Крім того, Рада <a href="https://nv.ua/ukr/biz/economics/viddilennya-gazotransportnoji-sistemi-vid-naftogazu-parlament-vnis-pravki-do-zakoniv-novini-ukrajini-50053749.html">усунула неузгодженості</a> із законодавством Євросоюзу в законопроекті про відділення української газотранспортної системи від Нафтогазу.</p>
      <h3>Різке зростання ціни на газ для населення</h3>
      <p>У листопаді ціна на газ для населення <a href="https://nv.ua/ukr/biz/markets/cina-gazu-naftogaz-pidvishchiv-cinu-gazu-dlya-naselennya-na-ponad-14-6-novini-ukrajini-50052891.html">зросла на 14,65% у порівнянні з жовтнем</a>. Вона становить 4899 грн за тисячу кубометрів (без урахування ПДВ, націнки газзбутів і транспортних витрат). У Нафтогазі підкреслили, що з 2016 року це — найнижча ціна на газ для населення в листопаді.</p>
      <h3>Суди ПриватБанку: новий адвокат Коломойського і перемога олігарха в українському суді</h3>
      <p>Олігарха Ігоря Коломойського у справі за позовом ПриватБанку в канцелярських суді Делавера <a href="https://nv.ua/ukr/biz/markets/kolomoyskogo-zahishchatime-advokat-trampa-novini-ukrajini-50053666.html">захищатиме Марк Касовіц</a>, нью-йоркський адвокат, який протягом багатьох років працював на Дональда Трампа. Про це свідчать судові документи.</p>
      <p>Крім того, цього тижня стало відомо, що Коломойський в українському суді <a href="https://nv.ua/ukr/biz/finance/kolomoyskiy-i-privatbank-sud-pozbaviv-kolomoyskogo-borgu-v-7-5-mlrd-grn-novini-ukrajini-50053267.html">позбувся 7,5 млрд грн боргу перед ПриватБанком</a>: Північний апеляційний госпсуд визнав недійсними деякі положення низки кредитних договорів, укладених між ПриватБанком і пов’язаними з екс-власниками компаніями в 2006−2016 роках.</p>
      <p>Також у ПриватБанку повідомили, що Коломойський, Боголюбов і шість корпоративних відповідачів за позовом у Лондоні <a href="https://nv.ua/ukr/biz/finance/kolomoyskiy-i-bogolyubov-zaplatili-privatbanku-10-mln-funtiv-sterlingiv-novini-ukrajini-50053294.html">заплатили банку понад 10 млн фунтів стерлінгів</a> як компенсацію юридичних витрат.</p>
      <h3>Цитати тижня</h3>
      <ul>
        <li>
          <i>«Я хочу, щоб зараз вся країна подивилася на дітей Ягоди, Єжова, Берії — кривавих катів українського народу».</i>
        </li>
      </ul>
      <p>У середу, 13 листопада, народні депутати емоційно обговорювали необхідність введення ринку землі. Розгляд законопроектів почався з виступу народного депутата від Слуги народу Микити Потураєва. Він обізвав колег із фракції Опозиційна платформа <i>—</i> За життя «міньйонами Росії», які знову намагаються позбавити українців землі. Співголова фракції ОПЗЖ Вадим Рабінович у відповідь назвав Потураєва «віслюком, який продає землю».</p>
      <ul>
        <li>
          <i>«Ми візьмемо $100 млрд у росіян. Я думаю, що вони з радістю нам їх дадуть».</i>
        </li>
      </ul>
      <p>Олігарх <a href="https://nv.ua/ukr/biz/economics/kolomoyskiy-zaproponuvav-vidvernutisya-vid-mvf-v-storonu-rosiji-50053244.html">Ігор Коломойський заявив в інтерв'ю New York Times</a>, що Україні варто відвернутися від Заходу і налагодити відносини з Росією. На його думку, російське фінансування може замінити кредити МВФ. Головні заяви олігарха в інтерв'ю NYT можна прочитати <a href="https://nv.ua/ukr/ukraine/politics/kolomoyskiy-dlya-the-new-york-times-shokuyuchi-zayavi-interv-yu-novini-ukrajini-50053285.html">тут</a>.</p>
      <ul>
        <li>
          <i>«Потрібно докоряти нацистам, а не людям, які наполегливо працювали, щоб чогось досягти».</i>
        </li>
      </ul>
      <p>Гендиректор JPMorgan Chase Джеймс Даймон в інтерв'ю <a href="https://www.cbsnews.com/news/jamie-dimon-jp-morgan-chase-ceo-the-60-minutes-interview-2019-11-10/">CBS News</a> відповів на запитання про те, чи не вважає він занадто високою свою винагороду, яка торік становила $31 млн. Він також підкреслив, що рівень компенсації встановлює рада директорів компанії, а він сам не має до цього жодного стосунку.</p>
    </article>
  </body>
</html>