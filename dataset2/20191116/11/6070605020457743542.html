<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sanchez-militancia-PSOE-Unides-imprescindible_0_2345165643.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T11:19:40+00:00"/>
    <meta property="og:title" content="Sánchez demana a la militància del PSOE que avali el pacte amb Unides Podem: &quot;L'acord resulta imprescindible&quot;"/>
    <meta property="og:description" content="Defensa que l'executiu enfortiria &quot;la cohesió territorial des del diàleg i les lleis&quot;"/>
  </head>
  <body>
    <article>
      <h1>Sánchez demana a la militància del PSOE que avali el pacte amb Unides Podem: "L'acord resulta imprescindible"</h1>
      <h2>Defensa que l'executiu enfortiria "la cohesió territorial des del diàleg i les lleis"</h2>
      <address>
        <time datetime="2019-11-16T11:19:40+00:00">16 Nov 2019, 11:19</time>
      </address>
      <p>El president del govern espanyol en funcions, Pedro Sánchez, ha adreçat aquest dissabte una carta a la militància del PSOE perquè avali el preacord assolit dimarts entre els socialistes i Unides Podem per formar un govern de coalició. Un executiu que, per poder tirar endavant, necessita el suport d'altres grups del Congrés. Una majoria per la qual pot ser determinant el posicionament dels partits independentistes, sobretot el dels 13 diputats d'ERC. En la carta, Sánchez demana a la militància el seu suport al pacte perquè "l'acord resulta imprescindible" i és l'únic, diu, que pot desfer el bloqueig. Apunta, a més, que aquest executiu enfortiria la cohesió territorial "des del diàleg i les lleis", i sense promoure la confrontació ni l'enfrontament entre ciutadans de l'Estat</p>
      <p>El PSOE consultarà l'opinió de les seves bases sobre el govern de coalició a través d'una consulta el dissabte 23 de novembre, una consulta que els estatuts del partit estableixen que ha de ser vinculant. En la seva carta, Pedro Sánchez defensa que després dels resultats del 10-N l'acord entre el PSOE i Podem "és imprescindible", i que totes dues formacions estan ara "plenament convençudes" de la necessitat del pacte.</p>
      <p>"Ara tots dos tenim les garanties que necessitàvem. Per a Unides Podem era crucial participar en el consell de ministres. Per al PSOE era condició indispensable garantir un únic govern cohesionat, basat en la lleialtat i la solidaritat governamental, especialment en els assumptes econòmics i territorials", explica Sánchez.</p>
      <h3>Dards al PP i Ciutadans</h3>
      <p>El líder del PSOE defensa que el govern que pot derivar del preacord entre ell i Pablo Iglesias és "el que pot donar millors respostes als problemes nacionals. Però és, a més, l'únic capaç de trencar el cercle interminable d'eleccions i bloquejos successius" que Espanya arrossega des de fa quatre anys. "Espanya no pot viure en la interinitat política més temps", avisa.</p>
      <p>En la missiva, Sánchez es mostra especialment dur amb el PP i Ciutadans, als quals acusa d'haver-se "acovardit" davant la ultradreta, a qui, retreu, "han abraçat en governs autonòmics i municipals cada cop més retrògrads".</p>
    </article>
  </body>
</html>