<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/okupatsijna-vlada-v-krimu-vistavila-na-torgi-budivlju-ukrajinskogo-derzhavnogo-institutu-640375.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-16T11:47:46+00:00"/>
    <meta property="og:title" content="Окупаційна влада в Криму виставила на торги будівлю українського державного інституту"/>
    <meta property="og:description" content="Окупанти оцінили український навчальний заклад у понад 87 млн гривень"/>
  </head>
  <body>
    <article>
      <h1>Окупаційна влада в Криму виставила на торги будівлю українського державного інституту</h1>
      <address>
        <time datetime="2019-11-16T11:47:46+00:00">16 Nov 2019, 11:47</time>
      </address>
      <h4>Окупанти оцінили український навчальний заклад у понад 87 млн гривень</h4>
      <p>Російська окупаційна влада Криму виставила на торги будівлю Українського державного геологорозвідувального інституту в Сімферополі, пише <a href="http://ua.krymr.com/">«Крим.Реалії»</a>.</p>
      <p>Відповідна інформація опублікована на офіційному майданчику для розміщення інформації про проведення торгів. Повідомляється, що стартова ціна складає 232,3 мільйона рублів (понад 87 мільйонів гривень). «Будівля, розташована недалеко від Дитячого парку Сімферополя, площею 3405 квадратних метрів, а також сім підсобних приміщень, виставлені на торги одним лотом», — йдеться у повідомленні.</p>
      <p>Заявки на участь в аукціоні приймаються до 5 грудня, а сам аукціон відбудеться 9 грудня.</p>
      <p>Кримське відділення Українського державного геологорозвідувального інституту було створене у 1956 році. З 2000 року перебувало під управлінням Міністерства екології та природних ресурсів України.</p>
      <p>Згідно з інформацією з відкритих джерел, кримське відділення інституту — єдина в Україні галузева науково-дослідна установа, яка виконувала науково-дослідні і дослідно-методичні роботи в галузі геології, спрямовані на обґрунтування напрямків геологорозвідувальних робіт, розвиток і освоєння мінерально-сировинної бази твердих корисних копалин, створення нових екологічно чистих методів і технічних засобів безвідходної переробки мінеральної сировини, розробку і удосконалення методів гідрогеологічних, інженерно-геологічних досліджень, моніторинг геологічного середовища, оцінку сейсмічної безпеки Криму.</p>
      <p>До анексії Криму в інституті працювали 193 людини, з них — 145 наукових співробітників, у тому числі шість докторів і 34 кандидати наук.</p>
    </article>
  </body>
</html>