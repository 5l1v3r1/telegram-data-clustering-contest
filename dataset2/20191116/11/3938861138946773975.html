<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_ispansku-spravu-proti-firtasha-zakrito-cherez-vidsutnist-dokaziv/938454"/>
    <meta property="og:site_name" content="Gazeta.ua"/>
    <meta property="article:published_time" content="2019-11-16T11:43:00+00:00"/>
    <meta property="og:title" content="Іспанську справу проти Фірташа закрито через відсутність доказів"/>
    <meta property="og:description" content="Після чотирьох років розслідувань Слідчий суд Барселони №21 прийняв рішення про припинення кримінальної справи про відмивання грошей щодо 17 людей, зокрема українського бізнесмена Дмитра Фірташа. Про це повідомляє &quot;Цензор&quot; із посиланням на OBOZREVATEL, який цитує матеріал іспанського ..."/>
  </head>
  <body>
    <article>
      <h1>Іспанську справу проти Фірташа закрито через відсутність доказів</h1>
      <address><time datetime="2019-11-16T11:43:00+00:00">16 Nov 2019, 11:43</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938454_w_300.jpg?v=0"/>
        <figcaption>Фото: UAZMI</figcaption>
      </figure>
      <p>Після чотирьох років розслідувань Слідчий суд Барселони №21 прийняв рішення про припинення кримінальної справи про відмивання грошей щодо 17 людей, зокрема українського бізнесмена Дмитра Фірташа.</p>
      <p>Про це повідомляє "<a href="https://censor.net.ua/news/3159980/delo_firtasha_v_ispanii_zakryto_sudom_izza_otsutstviya_dokazatelstv">Цензор</a>" із посиланням на <a href="https://www.obozrevatel.com/politics/sud-ispanii-zakryil-delo-protiv-firtasha-iz-za-otsutstviya-veskih-dovodov.htm">OBOZREVATEL</a>, який цитує <a href="https://www.elespanol.com/espana/tribunales/20191114/archiva-proceso-oligarca-ucraniano-fbi-vincula-mafia/444206740_0.html">матеріал іспанського видання El Espanol</a>.</p>
      <p>El Espanol цитує суддю по справі Ігнасіо Санчеса, який заявив виданню, що зміст матеріалів розслідування до цього моменту базується виключно на підозрах та не включає вагомих доводів, що могли би вказувати на наявність ознак злочину, вчиненого будь-ким з обвинувачених.</p>
      <p>Видання також нагадує, що адвокати Дмитра Фірташа вимагали закрити справу проти нього в Іспанії, посилаючись на обгрунтування відмови у екстрадиції Фірташа з Австрії до Іспанії, що містяться у рішеннях австрійських судів. El Espanol нагадує, що Антикорупційна прокуратура Іспанії у листопаді 2016 року вимагала винесення постанови про арешт та видачу Дмитра Фірташа, який останні роки перебуває у Відні. Запит іспанських прокурорів було відхилено у серпні 2017 року австрійським судом.</p>
      <p>Газета повідомляє, що в цьому обгрунтуванні зазначається, що запит на арешт та екстрадицію від прокуратури Іспанії лише повторює обвинувачення ФБР проти бізнесмена "без надання мінімальних доказів його участі в контролі, управлінні або нагляді" за структурою, начебто створеної в Іспанії для відмивання коштів організованої злочинності. <br/>"Захист підкреслював, що Австрія відмовила у видачі бізнесмена в Іспанію на тій підставі, що запит грунтувався на абстрактних твердженнях та не містив будь-яких подробиць", - повідомила El Espanol. "Як ухвалили австрійські суди – іспанська влада не в змозі надати структуровані, точні та чіткі описи злочинних діянь, що приписуються Фірташу, включно із інформацією про час здійснення таких злочинів та про їх обставини", - зазначається у доводах захисту Дмитра Фірташа, що були розглянуті Слідчим судом Барселони.</p>
      <p>Нагадаємо, голова ради групи компаній Group DF Дмитро Фірташ був заарештований в Австрії 12 березня 2014 року за запитом США, що був виданий у 2013 році. За попередньої американської адміністрації бізнесмена звинуватили у намірах за допомогою підкупу вплинути на посадових осіб в Індії з метою отримання дозволу на видобуток титанової сировини для подальшого продажу компанії Boeing. Дмитро Фірташ відкидає всі обвинувачення та називає їх політично мотивованими. У 2015 році Земельний суд Відня прийняв рішення на користь Фірташа, визнавши запит на його екстрадицію до США політично мотивованим. У 2017 році апеляційна інстанція – Вищий земельний суд Відня – прийняв рішення про припустимість екстрадиції бізнесмена до США, в у червні 2019 року Верховний суд Австрії залишив це рішення в силі.</p>
      <p>Зараз екстрадиція бізнесмена до США призупинена через запит захисту Дмитра Фірташа про повторний перегляд справи у зв'язку із новими обставинами у справі.</p>
    </article>
  </body>
</html>