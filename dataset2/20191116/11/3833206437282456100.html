<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Kato-na-kino-Britanec-specheli-pochti-10-miliona-a-sega-raboti-kato-minyor-914260"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-16T11:59:00+00:00"/>
    <meta property="og:title" content="Като на кино! Британец спечели почти 10 милиона, а сега работи като миньор!"/>
    <meta property="og:description" content="Жител на Великобритания, спечелил 9,7 млн. паунда от лотарията, изпи цялата печалба и стана миньор, ..."/>
  </head>
  <body>
    <article>
      <h1>Като на кино! Британец спечели почти 10 милиона, а сега работи като миньор!</h1>
      <address>
        <time datetime="2019-11-16T11:59:00+00:00">16 Nov 2019, 11:59</time>
      </address>
      <p>Жител на Великобритания, спечелил 9,7 млн. паунда от лотарията, изпи цялата печалба и стана миньор, съобщава The Mirror. По данни на изданието, сега Мики се чувствал много по-щастлив. Мъжът купил щастливия билет за 1 паунд през 2002 г., когато бил само на 19 години. По това време живеел в английското графство Норфолк и работел като боклукчия. Въпреки че бил доста млад, Мики имал съпруга, която била бременна в седмия месец.</p>
      <p>След като разбрал, че е спечелил, той дал 1 млн. паунда на майка си, още 1 млн. – на чичо си и леля си, които помагали в отглеждането му след смъртта на баща му. С останалото започнал да се забавлява и хвърлял луди пари за алкохол, дрога и проститутки. На ден изпивал най-малко по две бутилки водка.</p>
      <p> Новият му начин на живот изобщо не допаднал на съпругата му и тя го изоставила. Мики обаче не я оставил с празни ръце и я изпратил с 1 млн. паунда.</p>
      <p>Британецът отбелязва, че от момента, в който спечелил от лотарията, се сдобил с много приятели и не спирал да харчи, за да ги впечатли. Заради пиянските си изцепки дори на няколко пъти стигал до съд.</p>
      <p>Когато парите му свършили, приятелите му обърнали гръб. Няколко пъти го заплашвали престъпници и изнудвачи. "Парите са зло. Разбрах, че не трябва да се доверяваш на никого, дори и на семейството си", споделя той. През 2013 г. Мики загубил всичките си пари и дома си. Никой не искал да го вземе на работа заради скандалната му репутация.</p>
      <p>Сега британецът работи като миньор. Въпреки че прекарва под земята по 10 часа, 7 дни в седмицата, той признава, че се чувства щастлив, защото изкарва парите си с честен труд. Мики добавя, че ако има възможност да върне времето назад, няма да промени нищо. "Това бяха най-веселите и безумни години в живота ми", споделя мъжът. И признава, че продължава да пробва късмета си в лотарийни игри., пише още "Блиц".</p>
    </article>
  </body>
</html>