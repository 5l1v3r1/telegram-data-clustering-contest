<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501103-novosti-iz-lagerya-sbornoj-ukrainy-tort-dlya-cygankova-pozdravleniya-malinovskomu-i-pesnya-ivaniseni"/>
    <meta property="og:site_name" content="Dynamomania.com"/>
    <meta property="article:published_time" content="2019-11-16T11:21:00+00:00"/>
    <meta property="og:title" content="Новости из лагеря сборной Украины. Торт для Цыганкова, поздравления Малиновскому и песня Иванисени"/>
    <meta property="og:description" content="Вечір п’ятниці 15 листопада для національної збірної України мав небуденні нотки."/>
  </head>
  <body>
    <article>
      <h1>Новости из лагеря сборной Украины. Торт для Цыганкова, поздравления Малиновскому и песня Иванисени</h1>
      <address>
        <time datetime="2019-11-16T11:21:00+00:00">16 Nov 2019, 11:21</time>
      </address>
      <p>Вечір п’ятниці 15 листопада для національної збірної України мав небуденні нотки.</p>
      <p>Наприкінці традиційної колективної вечері головний тренер Андрій Шевченко привітав від імені команди Руслана Маліновського з народженням донечки.<br/><br/>Після цього всі збірники дружно заспівали Happy Birthday Віктору Циганкову, якому виповнилося 22 роки. Аби побажання та прагнення здійснилися, іменинник успішно задув свічки на торті, який спеціально з такої нагоди спік шеф-кухар головної команди країни Любомир Тошич.<br/><br/>Але й це ще було не все. Уже протягом кількох зборів у таборі синьо-жовтих не було новачків. Дебют Дмитра Іванісені вимагав церемонії посвяти. Тож півзахисник, як і належить, піднявся на стілець та виконав пісню.<br/><br/>Слід сказати, що Дмитро намагався заспівати якнайкраще, за що заслужив гучні оплески від партнерів. Хоча й без білих серветок у його бік на знак критики вокальних даних не обійшлося. Відверто кажучи, непросто задовольнити вибагливу публіку, та головного завдання, безперечно, було досягнуто — родина збірної прийняла новачка.<br/><br/>Важко переоцінити значення емоційної розрядки перед відповідальними матчами, та згадані події залишилися у вчорашньому дні. Сьогодні ж синьо-жовті повністю сконцентровані на підготовці до кваліфікаційного поєдинку із Сербією.<br/><br/>О 17.00 Андрій Шевченко разом з одним із гравців національної команди дасть прес-конференцію на стадіоні «Райко Мітич». А за півгодини після цього розпочнеться офіційне тренування українців, перші 15 хвилин якого будуть відкритими для мас-медіа.<br/><br/>Заключний для нашої збірної матч успішного відбору Євро-2020, нагадаємо, відбудеться 17 листопада (початок — о 16.00 за Києвом).<br/><b><br/></b><b>Олександр Гливинський</b></p>
      <footer>Источник: <a href="http://www.ffu.org.ua/">Официальный сайт УАФ</a></footer>
    </article>
  </body>
</html>