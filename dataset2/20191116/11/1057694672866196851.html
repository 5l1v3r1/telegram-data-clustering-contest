<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2039375/chaos-stin-afstralia-machi-me-dekades-pirkagies-dinoun-i-pirosvestes.html"/>
    <meta property="og:site_name" content="News.gr"/>
    <meta property="article:published_time" content="2019-11-16T11:25:52+00:00"/>
    <meta property="og:title" content="Χάος στην Αυστραλία: Μάχη με δεκάδες πυρκαγιές δίνουν οι πυροσβέστες"/>
    <meta property="og:description" content="Στη Νέα Νότια Ουαλία, τέσσερις άνθρωποι έχουν χάσει τη ζωή τους "/>
  </head>
  <body>
    <article>
      <h1>Χάος στην Αυστραλία: Μάχη με δεκάδες πυρκαγιές δίνουν οι πυροσβέστες</h1>
      <address>
        <time datetime="2019-11-16T11:25:52+00:00">16 Nov 2019, 11:25</time>
      </address>
      <h3>Στη Νέα Νότια Ουαλία, τέσσερις άνθρωποι έχουν χάσει τη ζωή τους </h3>
      <p>Δεκάδες πυρκαγιές μαίνονταν σήμερα σε περιοχές χαμηλής βλάστησης σε μεγάλα τμήματα της ανατολικής και της δυτικής <a href="https://www.news.gr/tag/afstralia"><b>Αυστραλίας</b></a>, με τους πυροσβέστες να πασχίζουν να τις θέσουν υπό έλεγχο καθώς αναμένεται άνοδος της θερμοκρασίας και ενίσχυση των ανέμων, γεγονός που θα δυσκολέψει την κατάσταση τις επόμενες ημέρες.</p>
      <p>Σε κάποια τμήματα της δυτικής Αυστραλίας η θερμοκρασία αναμένεται να ξεπεράσει αύριο τους 40 βαθμούς Κελσίου, ενώ άνοδος της θερμοκρασίας αναμένεται και στο ανατολικό τμήμα της χώρας την επόμενη εβδομάδα, επιδεινώνοντας τις συνθήκες στη Νέα Νότια Ουαλία και το Κουίνσλαντ, δύο πολιτείες που έχουν ήδη πληγεί από τις καταστροφικές πυρκαγιές.</p>
      <p>Οι πυρκαγιές σε περιοχές χαμηλής βλάστησης της Αυστραλίας είναι μια συνηθισμένη αν και φονική απειλή αλλά το γεγονός ότι φέτος ξέσπασαν νωρίτερα από το συνηθισμένο στην ανοιξιάτικη περίοδο του νότιου ημισφαιρίου έχει ήδη στοιχίσει αρκετές ζωές και έχει καταστρέψει πάνω από 300 σπίτια την περασμένη εβδομάδα.</p>
      <p>Στη Νέα Νότια Ουαλία αναμένεται και αύριο να υπάρχει σοβαρός κίνδυνος πυρκαγιάς, σε μια περιοχή όπου περίπου 60 μέτωπα είναι ακόμα ενεργά, σύμφωνα με την πυροσβεστική υπηρεσία της πολιτείας. Οι πυροσβέστες προχωρούσαν στη δημιουργία αντιπυρικών ζωνών μέσω ελεγχόμενης καύσης γύρω από το μέτωπο στο Γκόσπερς Μάουντεν, που έχει κάψει πάνω από 400.000 στρέμματα γης κοντά στα βορειοδυτικά προάστια του Σίδνεϊ, χωρίς ωστόσο να έχει τεθεί ακόμα υπό έλεγχο. Οι αρχές εκτιμούν ότι και άλλα σπίτια θα υποστούν ζημιές ή θα καταστραφούν ολοσχερώς.</p>
      <p>«Ακόμα κι αν φέρουμε επιπλέον 1.000 πυροσβέστες, συνεχίζουμε να μην έχουμε αρκετά πυροσβεστικά και πυροσβέστες για κάθε ένα σπίτι στη Νέα Νότια Ουαλία», δήλωσε ο επιθεωρητής της πυροσβεστικής της πολιτείας Μπεν Σεπαρντ στο δίκτυο Sky News.</p>
      <p>Τα περισσότερα εθνικά πάρκα από τα κεντρικά προς τα βόρεια τμήματα της πολιτείας θα παραμείνουν κλειστά μέχρι νεοτέρας καθώς ο κίνδυνος πυρκαγιάς παραμένει πολύ υψηλός έως σοβαρός, όπως ανακοίνωσε μέσω Twitter η αρμόδια πολιτειακή υπηρεσία Περιβάλλοντος. Στη Νέα Νότια Ουαλία, τέσσερις άνθρωποι έχουν χάσει τη ζωή τους και 303 σπίτια έχουν καταστραφεί από τις 9 Νοεμβρίου.</p>
      <p>Στο Κουίνσλαντ, αρκετά μεγάλα μέτωπα συνεχίζουν να προκαλούν ανησυχία ενώ αύριο αναμένονται ισχυροί άνεμοι, επιδεινώνοντας τις συνθήκες. Την περασμένη εβδομάδα 16 σπίτια καταστράφηκαν στην πολιτεία αυτή.</p>
      <p>«Το μεγαλύτερο μέρος της πολιτείας θα βιώσει δύσκολες ή πολύ δύσκολες συνθήκες αυτό το σαββατοκύριακο», ανέφερε σε ανάρτηση στο Twitter η πυροσβεστική υπηρεσία του Κουίνσλαντ. «Μην εγκαταλείπετε την προσπάθεια -- θα το ξεπεράσουμε μαζί αυτό».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2039431/fotia-katestrepse-katastima-sti-chalkidiki.html"/>
        <a href="https://www.news.gr/kosmos/article/2036840/afstralia-ellinikis-katagogis-enas-ek-ton-thimaton-tis-pirkagias.html"/>
        <a href="https://www.news.gr/ellada/article/2038166/fotografies-apo-tin-fotia-stin-kipseli.html"/>
      </related>
    </article>
  </body>
</html>