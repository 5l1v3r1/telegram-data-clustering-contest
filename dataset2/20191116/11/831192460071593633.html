<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/koinoniko-merisma-19-poioi-pairnoyn-to-christoygenniatiko-doro-oi-dikaioychoi-ta-kritiria-kai-ta-posa/"/>
    <meta property="og:site_name" content="europost.gr"/>
    <meta property="article:published_time" content="2019-11-16T11:00:25+00:00"/>
    <meta property="og:title" content="Κοινωνικό μέρισμα ’19: Ποιοι παίρνουν το χριστουγεννιάτικο «δώρο»?… – Οι δικαιούχοι, τα κριτήρια και τα ποσά"/>
    <meta property="og:description" content="Στο τέλος του χρόνου θα καταβληθεί το κοινωνικό μέρισμα όπως επιβεβαίωσε ο πρωθυπουργός, Κυριάκος Μητσοτάκης. Όπως τόνισε ο πρωθυπουργός σε συνέντευξή του στον ΣΚΑΪ, «το μέρισμα ανάπτυξης θα μοιραστεί με δίκαιο τρόπο. Μετά από 10 χρόνια"/>
  </head>
  <body>
    <article>
      <h1>Κοινωνικό μέρισμα ’19: Ποιοι παίρνουν το χριστουγεννιάτικο «δώρο»?… – Οι δικαιούχοι, τα κριτήρια και τα ποσά</h1>
      <address>
        <time datetime="2019-11-16T11:00:25+00:00">16 Nov 2019, 11:00</time>
      </address>
      <p>Στο τέλος του χρόνου θα καταβληθεί το κοινωνικό μέρισμα όπως επιβεβαίωσε ο πρωθυπουργός, Κυριάκος Μητσοτάκης.</p>
      <p>Όπως τόνισε ο πρωθυπουργός σε συνέντευξή του στον ΣΚΑΪ, «το μέρισμα ανάπτυξης θα μοιραστεί με δίκαιο τρόπο. Μετά από 10 χρόνια κρίσης δεν θα ανεχτώ με τη νέα ανάπτυξη που έχουμε να δημιουργηθούν νέες ανισότητες. Θα υπάρχει υπερπλεόνασμα το 2019». Εν συνεχεία όπως είπε ο κ. Μητσοτάκης το κοινωνικό μέρισμα «θα πάει στοχευμένα στους πιο αδύναμους. Θα δούμε πού. Δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο».</p>
      <p>Ο βασικός σχεδιασμός θέλει το μέρισμα να δοθεί ως έκτακτη ενίσχυση σε ευπαθείς ομάδες:</p>
      <p>Στους χαμηλοσυνταξιούχους,<br/>Στους κοινωνικά και οικονομικά ασθενέστερους, χαμηλόμισθους, δικαιούχους του κοινωνικού επιδόματος αλληλεγγύης.<br/>Τα κριτήρια<br/>Το δεύτερο σημείο ουσιαστικά αποκαλύπτει ότι υπάρχει σκέψη να υιοθετηθούν τα κριτήρια του Κοινωνικού Εισοδήματος Αλληλεγγύης (ΚΕΑ) στο σύστημα χορήγησης του κοινωνικού μερίσματος.</p>
      <p>Από την 1η Νοεμβρίου του 2018 ισχύει ένας νέος κανονισμός για το Κοινωνικό Εισόδημα Αλληλεγγύης, φέρνοντας πιο στοχευμένα κριτήρια για τους δικαιούχους. Τα κριτήρια είναι εισοδηματικά και καθορίζονται από την κινητή και ακίνητη περιουσία κάθε νοικοκυριού.</p>
      <p>Συγκεκριμένα, βάσει της Κ.Υ.Α. Δ13/οικ./33475/1935/2018 ισχύουν οι εξής προϋποθέσεις:</p>
      <p>Ακίνητη περιουσία: Η συνολική αξία της ακίνητης περιουσίας του νοικοκυριού δεν μπορεί να υπερβαίνει το ποσό των 90.000 ευρώ για το μονοπρόσωπο νοικοκυριό, προσαυξανόμενη κατά 15.000 ευρώ για κάθε πρόσθετο μέλος και έως 150.000 ευρώ.</p>
      <p>Κινητή περιουσία:</p>
      <p>Η αντικειμενική δαπάνη της κινητής περιουσίας του νοικοκυριού (επιβατικά ΙΧ αυτοκίνητα ή και δίκυκλα) δεν μπορεί να υπερβαίνει στο σύνολό της το ποσό των 6.000 ευρώ.<br/>Το συνολικό ύψος εισοδήματος ή καταθέσεων του νοικοκυριού ή/και η τρέχουσα αξία μετοχών, ομολόγων κ.λπ. δεν μπορεί να υπερβαίνουν το εξής ποσό, έως έξι μήνες πριν από την υποβολή της αίτησης:<br/>Μονοπρόσωπο νοικοκυριό, 1.200 ευρώ.</p>
      <p>Νοικοκυριό αποτελούμενο από δύο ενήλικα μέλη ή μονογονεϊκή οικογένεια με ένα ανήλικο μέλος, 1.800 ευρώ.</p>
      <p>Νοικοκυριό αποτελούμενο από δύο ενήλικα και ένα ανήλικο μέλος ή μονογονεϊκή οικογένεια με δύο ανήλικα μέλη, 2.100 ευρώ.</p>
      <p>Για νοικοκυριό αποτελούμενο από τρία ενήλικα μέλη ή δύο ενήλικα και δύο ανήλικα μέλη ή μονογονεϊκή οικογένεια με τρία ανήλικα μέλη, το όριο που τίθεται είναι τα 2.400 ευρώ.</p>
      <p>Για νοικοκυριό αποτελούμενο από τρία ενήλικα και ένα ανήλικο μέλος ή δύο ενήλικα και τρία ανήλικα μέλη ή μονογονεϊκή οικογένεια με τέσσερα ανήλικα μέλη, το όριο αυξάνεται στα 2.700 ευρώ.</p>
      <p>Για νοικοκυριό αποτελούμενο από τέσσερα ενήλικα μέλη ή δύο ενήλικα και τέσσερα ανήλικα μέλη ή μονογονεϊκή οικογένεια με πέντε ανήλικα μέλη, το όριο φτάνει στα 3.000 ευρώ.</p>
    </article>
  </body>
</html>