<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T11:25:00+00:00"/>
    <meta property="og:title" content="شهرداری تهران: برای شرایط برفی تمرین نداریم/ نمی‌توان برف را در هوا با تیر زد"/>
    <meta property="og:description" content="اصغر عطایی مدیرکل امور خدمات شهری شهرداری تهران در گفت‌و‌گو با ایلنا درباره عدم نمک‌پاشی معابر سطح شهر که مشکلاتی را برای شهروندان و پلیس راهور ایجاد کرده است، گفت: برف یکی دو ساعت است که شروع شده و در بخشی از مناطق شمالی تهران شاهد بارش برف هستیم. "/>
  </head>
  <body>
    <article>
      <h1>شهرداری تهران: برای شرایط برفی تمرین نداریم/ نمی‌توان برف را در هوا با تیر زد</h1>
      <address>
        <time datetime="2019-11-16T11:25:00+00:00">16 Nov 2019, 11:25</time>
      </address>
      <p>مدیرکل امور خدمات شهری شهرداری تهران گفت: برودت هوا در سطح شهر در حد یخبندان نیست و برفی باریده که سطح شهر را یک مقدار سفید کرده است،‌ البته ما نیز برای این شرایط تمرین نداریم. سطح خیابان‌ها را پاک می‌کنیم، دوباره سفید می‌شود، برف نشسته و نمی‌توان آن را در هوا با تیر زد، برف طبیعی است و باید روی زمین بنشینید.</p>
      <p>اصغر عطایی مدیرکل امور خدمات شهری شهرداری تهران در گفت‌و‌گو با ایلنا درباره عدم نمک‌پاشی معابر سطح شهر که مشکلاتی را برای شهروندان و پلیس راهور ایجاد کرده است، گفت: برف یکی دو ساعت است که شروع شده و در بخشی از مناطق شمالی تهران شاهد بارش برف هستیم. </p>
      <p>وی ادامه داد: معاونت خدمات شهری از شهریور ماه تمهیداتی را در نظر گرفت که شامل تجهیزات و ماشین آلات، برف‌‌روب، نمک‌پاش و محلول‌پاش بود که در اختیار همه مناطق هستند.همچنین عوامل انسانی و آموزش‌دیده خدمات شهری  در تمامی مناطق مستقر هستند. </p>
      <p>عطایی در واکنش به اینکه نمک‌پاشی باید از ساعاتی قبل از شروع برف انجام می‌شد، اظهار داشت: با توجه به ترافیک صبحگاهی، ماشین‌آلات سنگین در مناطقی که شاهد بارش برف هستیم، نمی‌تواند فعالیت کند و برف نیز به اندازه‌ای نیست که بخواهیم تیغه‌زنی داشته باشیم و گریدر کار کند.</p>
      <p>او ادامه داد: برف محدود است و باید شن و نمک پاشیده شود. در حال رصد همه نقاط هستیم و در تلاش هستیم همکاران ما در خدمات شهری شن و نمک در سطح شهر پخش کنند. </p>
      <p>مدیرکل امور خدمات شهری شهرداری تهران تصریح کرد: برودت هوا در سطح شهر در حد یخبندان نیست و برفی باریده که تنها سطح شهر را یک مقدار سفید کرده است،‌ البته ما نیز برای این شرایط تمرین نداریم.</p>
      <p>او در پاسخ به این سوال که تصاویر در سطح شهر نشان می‌دهد، برف در برخی مناطق نسبتا سنگین است و یخ‌زدگی نیز در سطح شهر مشاهده می‌شود، اظهار داشت: سطح خیابان‌ها را پاک می‌کنیم، دوباره سفید می‌شود، برف نشسته و نمی‌توان آن را در هوا با تیر زد، برف طبیعی است و باید روی زمین بنشینید و با شن و نمک و یا گریدر آن را برطرف کرد. </p>
      <p>عطایی افزود: مدیران اجرایی شهرداری و ما آمادگی کامل داریم، ولی این نکته را توجه داشته باشید که برف تازه شروع شده و هنوز در تمام سطح شهر برف نباریده است و در مناطقی که شاهد بارش برف هستیم همکاران در حال رصد مناطق هستند. </p>
      <p>وی در پاسخ به این سوال که چرا نمک‌پاشی صورت نگرفته است، اظهار داشت: چرا در برخی نقاط نمک‌پاشی انجام شده  است، اما برف روی نمک‌ها می‌بارد و باید مجددا نمک‌پاشی شود. </p>
      <p>او در پاسخ به این سوال که پلیس راهور از خدمات‌رسانی شهرداری ناراضی است، اظهار داشت: ترافیک صبحگاهی نیز تاثیر داشت و مردم نیز با تجهیزات تابستانی و بدون بخاری و برف پاک‌کن وارد خیابان‌ها شدند که مشکلاتی را به وجود آورد. </p>
      <p>وی افزود: در منطقه ۱، ۲ و بخش‌هایی از منطقه ۵ شاهد بارش برف هستیم و نمک‌پاشی در این مناطق تا زمانی که برف ببارد، ادامه دارد.</p>
    </article>
  </body>
</html>