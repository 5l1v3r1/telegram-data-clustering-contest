<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547655.html/--%D8%A8%D9%86%D8%B2%DB%8C%D9%86-%D9%88-%D8%B3%D8%A8%D8%AF-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA-%D8%B3%D9%88%DA%98%D9%87-%D8%AC%D8%AF%DB%8C%D8%AF-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%D8%A7%D9%86-%D9%85%D8%AC%D8%A7%D8%B2%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-16T11:16:00+00:00"/>
    <meta property="og:title" content="« بنزین و سبد حمایت معیشتی دولت»سوژه جدید کلاهبرداران مجازی"/>
    <meta property="og:description" content="معاون اجتماعی پلیس فتا ناجا گفت: دریافت سهمیه سوخت و طرح حمایت معیشتی از خانواده‌ها سوژه جدید برای کلاهبرداری افراد سودجو است."/>
  </head>
  <body>
    <article>
      <h1>« بنزین و سبد حمایت معیشتی دولت»سوژه جدید کلاهبرداران مجازی</h1>
      <address>
        <time datetime="2019-11-16T11:16:00+00:00">16 Nov 2019, 11:16</time>
      </address>
      <p>معاون اجتماعی پلیس فتا ناجا گفت: دریافت سهمیه سوخت و طرح حمایت معیشتی از خانواده‌ها سوژه جدید برای کلاهبرداری افراد سودجو است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ رامین پاشایی معاون اجتماعی پلیس فتا ناجا در گفت‌وگو با فارس، در خصوص موضوعات داغ جامعه از جمله افزایش قیمت بنزین و اعلام طرح حمایت معیشتی دولت از خانواده‌ها و کمین کلاهبرداران اظهار داشت: کلاهبرداران و سودجویان همواره اخبار جامعه را رصد کرده و با توجه به موضوعات داغ و روز جامعه فعالیت‌های خود را مبنی بر کلاهبرداری و سواستفاده از عدم آگاهی افراد انجام می‌دهند. </p>
      <p>معاون اجتماعی پلیس فتا ناجا با بیان این مطلب که 65 درصد جرائم فضای سایبری را جرائم مالی به خود اختصاص داده است،‌ تصریح کرد:‌ فیشینگ و برداشت غیرمجاز از حساب‌های مالی از جمله بیشترین روش سودجویی کلاهبرداران است.   سرهنگ پاشایی به مانیتورینگ قوی کلاهبرداران از فضای رسانه‌ای جامعه پرداخت و گفت‌: با توجه به پرداخت سهمیه سوخت و طرح حمایت معیشتی از خانواده‌ها، سودجویان به این سمت متمرکز شده و اقدام به فرستادن پیامک‌هایی جهت ثبت‌نام در این دو طرح کرده‌اند؛ در صورتی که دولت اعلام کرده است شماره حساب افراد را دارد و نیاز به ثبت‌نام نیست.   وی با تاکید بر این مطلب که هموطنان همواره باید اخبار را از رسانه‌های معتبر و سازمان‌های مرتبط با موضوعات فوق پیگیر باشند، اظهار داشت: سودجویان در پیامکی  که به افراد می‌فرستند طی لینکی از آنها درخواست می‌کنند وارد صفحه مربوطه شده و به منظور ثبت‌نام مقداری وجه را پرداخت کنند؛ اگرچه این مبلغ ناچیز و به مقدار هزار یا دو هزار یا پنج هزار تومان است اما کلاهبرداران در پوشش این درخواست وجه به اطلاعات حساب مالی افراد دست پیدا کرده و حساب افراد را به سرقت می‌برند.   معاون اجتماعی پلیس فتا ناجا با تاکید مجدد بر اینکه دولت برای ثبت‌نام پولی دریافت نمی‌کند از مردم خواست تا در ثبت‌نام در هر طرحی که از آنها پول درخواست کرده شک کرده و بدانند حتما کلاهبرداری در کار است.    سرهنگ پاشایی به الزام طرح رمز یک بار مصرف که از سوی بانک‌ها انجام می‌شود،‌پرداخت و گفت:‌برای کوتاه کردن دست کلاهبرداران از سرقت حساب‌های مالی طرح رمز یک بار مصرف در حال راه‌اندازی از سوی بانک‌هاست؛ برخی بانک‌ها شروع کرده و برخی دیگر در حال راه‌اندازی زیرساخت‌ها هستند.   انتهای پیام/</p>
    </article>
  </body>
</html>