<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152364-u-volodymyri-na-ochysnyh-sporudah-vstanovliat-nove-obladnannia-z-italii-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-16T11:30:00+00:00"/>
    <meta property="og:title" content="У Володимирі на очисних спорудах встановлять нове обладнання з Італії. ФОТО"/>
    <meta property="og:description" content="15-го листопада на комплекс очисних споруд у Володимирі-Волинському доставили нову установку італійського виробництва – роторну повітродувку."/>
  </head>
  <body>
    <article>
      <h1>У Володимирі на очисних спорудах встановлять нове обладнання з Італії. ФОТО</h1>
      <address>
        <time datetime="2019-11-16T11:30:00+00:00">16 Nov 2019, 11:30</time>
      </address>
      <p>15-го листопада на комплекс очисних споруд у Володимирі-Волинському доставили нову установку італійського виробництва – роторну повітродувку. <br/><br/>Нове обладнання вирішить проблеми з очищенням стічних вод і дозволить значно зекономити на електроенергії, - повідомляє <a href="http://bug.org.ua/news/volodymyr/na-ochysni-sporudy-u-volodymyri-volyns-komu-dostavyly-nove-dorohovartisne-obladnannia-370483/">"Буг"</a>.<br/><br/>За словами директора Володимир-Волинського управління водопровідно-каналізаційного господарства <b>Сергія Луцюка</b>, обладнання було необхідне, адже старе повністю використало свій ресурс, тому що працює від початку запуску очисних споруд.<br/><br/>Нова повітродувка дозволить значно зекономити на електроенергії і попри те, що вартує близько 1,5 мільйона гривень, зможе окупити себе повністю за 1,5-2 роки, розповів директор УВКГ.<br/><br/>“Економія електроенергії становитиме 25 тисяч кВт⋅год за місяць. Це дасть можливість окупити обладнання десь за півтора-два роки. Крім того, це збереження навколишнього середовища, адже обладнання покращить якість очищення стічних вод”, – сказав Сергій Луцюк.<br/><br/>Роботи з встановлення і запуску нового обладнання встигнуть зробити приблизно за два тижні.<br/><br/>Як зазначив перший заступник міського голови <b>Ярослав Матвійчук</b>, у червні 2019 року під час виїзного Дня депутата здійснили візит на очисні споруди, бо гостро постала проблема реконструкції та оновлення системи, яка очищує стічні води Володимирщини.<br/><br/>Вже під час наступної сесії міської ради депутати проголосували про виділення коштів на заміну обладнання, що насичує відстійники повітрям.<br/><br/>З міського бюджету спрямували півтора мільйона гривень на придбання роторної повітродувки з шафою управління та перетворювачем частоти з електродвигуном потужністю 110 кВт.</p>
      <figure>
        <img src="http://www.volynpost.com/img/modules/news/9/38/3b7c865e0a705553812b45e3402fd389/cb-img4877.jpg"/>
      </figure>
      <figure>
        <img src="http://www.volynpost.com/img/modules/news/9/36/5cf833986cb5cb7dd196535513ca3369/cb-img4882.jpg"/>
      </figure>
      <figure>
        <img src="http://www.volynpost.com/img/modules/news/9/36/5cf833986cb5cb7dd196535513ca3369/cb-img4888.jpg"/>
      </figure>
      <figure>
        <img src="http://www.volynpost.com/img/modules/news/9/36/5cf833986cb5cb7dd196535513ca3369/cb-img4895.jpg"/>
      </figure>
    </article>
  </body>
</html>