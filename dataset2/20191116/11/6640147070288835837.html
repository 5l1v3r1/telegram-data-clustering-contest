<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ps5-scarlett-ray-tracing-merito-rtx/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-16T11:14:00+00:00"/>
    <meta property="og:title" content="PS5 e Xbox Scarlett, per Nvidia il ray tracing è merito di RTX | Game Division"/>
    <meta property="og:description" content="Secondo il CEO di Nvidia la diffusione delle schede RTX ha favorito l'adozione del ray tracing anche su PS5 e XBox Scarlett."/>
  </head>
  <body>
    <article>
      <h1>PS5 e Xbox Scarlett, per Nvidia il ray tracing è merito di RTX | Game Division</h1>
      <address>
        <time datetime="2019-11-16T11:14:00+00:00">16 Nov 2019, 11:14</time>
      </address>
      <p>Secondo il CEO di Nvidia Jen-Hsun Huang la decisione di includere il <b>ray tracing</b> su PS5 e Xbox Scarlett sarebbe dovuta anche all’introduzione delle schede video <b>RTX</b> e al loro effetto <b>traino</b>. Durante un incontro con gli investitori e analisti l’amministratore delegato ha ancora una volta ribadito che il ray tracing in tempo reale garantito da Nvidia con la piattaforma proprietaria che include una componente hardware specifica per gestire questo tipo di effetti, <b>diventerà lo standard</b> in un futuro non troppo lontano.</p>
      <p><i>“Quasi tutti i principali sviluppatori punteranno sul ray tracing</i> – ha detto Huang – <i>Anche la prossima generazione di console è dovuta correre ai ripari decidendo di includerlo. Gli effetti, la grafica fotorealistica sono così sorprendenti che non è possibile più tornare indietro”</i>. Sia PS5 che Xbox Scarlett saranno basate non su tecnologia Nvidia ma sulla rivale <b>AMD</b> non solo per la <b>grafica</b> con l’architettura Navi della GPU ma anche per quanto riguarda il <b>processore</b> con quella Zen 2.</p>
      <figure>
        <img src="https://www.tomshw.it/images/images/2019/08/control-48198.jpg"/>
      </figure>
      <p>Leggi anche: <a href="https://www.tomshw.it/videogioco/days-gone-2-differente-primo-capitolo/">Days Gone 2 sarà molto differente dal primo capitolo</a></p>
      <p>In questo senso <b>l’approccio</b> di AMD all’implementazione di un hardware dedicato alla gestione del ray tracing è stato più <b>attendista</b> rispetto alla <b>concorrenza</b> puntando a rilasciare soluzioni dedicate a questa tipologia di effetti soltanto nel corso del prossimo anno con la seconda generazione dell’architettura <b>RDNA</b>. Proprio alla <b>fine del 2020</b> è previsto l’arrivo delle due console di prossima generazione.</p>
      <p>Già nei mesi scorsi il CEO di Nvidia era tornato a ribadire il proprio punto di vista sull’<b>importanza del ray tracing</b> in tempo reale dichiarando che acquistare oggi una nuova scheda grafica senza ray tracing per poter giocare nei prossimi anni sarebbe <i>“semplicemente da pazzi”</i>. Tra i progetti previsti con questa tecnologia dall’azienda c’è anche quello che riguarda la possibilità di <b>rimasterizzare</b> alcuni giochi classici per PC.</p>
      <blockquote>Tra i giochi che su PC sfruttano il ray tracing c’è anche Shadow of the Tomb Raider che è disponibile <a href="https://store.steampowered.com/app/750920/Shadow_of_the_Tomb_Raider_Definitive_Edition/">anche su Steam</a>.</blockquote>
    </article>
  </body>
</html>