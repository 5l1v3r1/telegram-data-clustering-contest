<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/bedragerisiktet---beklager/71827286"/>
    <meta property="og:site_name" content="Dagbladet.no"/>
    <meta property="article:published_time" content="2019-11-16T11:22:50+00:00"/>
    <meta property="og:title" content="Bedragerisiktet: - Beklager"/>
    <meta property="og:description" content="«Paradise Hotel»-profilen ble pågrepet i september."/>
  </head>
  <body>
    <article>
      <h1>Bedragerisiktet: - Beklager</h1>
      <h2>«Paradise Hotel»-profilen ble pågrepet i september.</h2>
      <address><time datetime="2019-11-16T11:22:50+00:00">16 Nov 2019, 11:22</time> by <a rel="author">Vilde Holta Røssland</a></address>
      <p>I september ble den tidligere «Paradise Hotel»-deltakeren Carl Aksel Jansen (24) <a href="https://www.dagbladet.no/kjendis/realitykjendis-pagrepet-for-grovt-bedrageri/71642861">pågrepet og siktet for flere forhold av grovt bedrageri</a>.</p>
      <p>I en uttalelse til Dagbladet sier Jansens forsvarer, Petter Bonde, at hans klient beklager overfor de fornærmede.</p>
      <p>
        <b>- Han har erkjent de fleste forholdene i siktelsen, og beklager overfor de fornærmede. Han vil nå ta sin straff for det han har gjort, og jobber for å bekjempe sin rusavhengighet, sier advokaten.</b>
      </p>
      <p>Saken ble først omtalt av <a href="https://www.tv2.no/nyheter/10994407/">TV 2</a>.</p>
      <p>Jansen har tidligere snakket om at han sliter med alkohol- og rusmisbruk til ukebladet <a href="https://www.seher.no/kjendis/etter-a-ha-drukket-hver-dag-i-flere-maneder-sa-kroppen-stopp/68936321">Se og Hør</a>.</p>
      <h3>Tatt opp lån i andres navn</h3>
      <p>I første omgang ble Jansen fengslet i fire uker, to av dem med brev- og besøksforbud, og i slutten av oktober ble <a href="https://www.dagbladet.no/kjendis/realitykjendis-fengsles-i-fire-nye-uker/71744426">fengslet i ytterligere fire nye uker</a>.</p>
      <p>Politiet mener 24-åringen har <a href="https://www.dagbladet.no/nyheter/realitykjendis-svindlet-unge-kvinner-for-millioner/71645649">brukt kjendisstatusen sin til å få betalingsopplysninger fra ofrene</a> i saken, og disse skal han deretter ha brukt til å ta opp lån i deres navn.</p>
      <figure>
        <img src="https://dbstatic.no/71827373.jpg?imageId=71827373&amp;width=1024&amp;height=615"/>
        <figcaption><b>REALITYKJENDIS:</b> Carl Aksel Jansen ble kjent for det norske folk da han deltok i «Paradise Hotel» i 2016. Foto: TV3 Vis mer</figcaption>
      </figure>
      <p>Det skal dreie seg om et beløp på flere millioner kroner, han er nå siktet for grovt bedrageri mot fem personer, to menn og tre kvinner. Ved hjelp av BankID-opplysningene deres skal han ha tatt opp lån hos ulike finansinstitusjoner i ofrenes navn.</p>
      <h3>- Føler seg lurt</h3>
      <p>Mari Sveen og Jørn Mejdell Jakobsen, bistandsadvokatene til de tre fornærmede kvinnene, forteller til <a href="https://www.tv2.no/nyheter/10994407/">TV 2</a> at saken har vært en enorm belastning. Den første kvinnen anmeldte Jansen høsten 2018, men trakk seinere anmeldelsen. I vår gikk de to andre kvinnene til politiet, og da ble den første saken gjenopptatt.</p>
      <p>
        <b>- Det har preget både dem og familiene deres i stor grad. De er nedbrutt og føler seg lurt, og i tillegg er det en tung byrde økonomisk, sier Sveen til kanalen.</b>
      </p>
      <p>Alle tre har forklart at de hadde tillit til Jansen, og ikke visste noe om forbrukslånene som Jansen tok opp.</p>
      <h3>Dømt tidligere</h3>
      <p>Realityprofilen er tidligere straffedømt. I 2013 brukte han falsk ID og oppbevarte narkotika, og to år seinere ble han dømt for å kjøre bil i påvirka tilstand, i tillegg til at han var i besittelse av kokain og marihuana.</p>
      <p>Det siste lovbruddet skjedde like før han sjekket inn på «Paradise Hotel».</p>
    </article>
  </body>
</html>