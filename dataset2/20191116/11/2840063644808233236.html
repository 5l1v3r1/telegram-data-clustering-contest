<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/16/gilet-gialli-tensione-parigi-fermi_E1C0VSwjfZo9dBGVN8OuhL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-16T11:53:00+00:00"/>
    <meta property="og:title" content="Gilet gialli, guerriglia a Parigi"/>
    <meta property="og:description" content="Manifestazioni per il primo anniversario. Assaltata una banca, in fiamme cassonetti e transenne. La polizia interviene con gas lacrimogeni: 124 i fermati. Revocata l'autorizzazione al corteo a Place d'Italie"/>
  </head>
  <body>
    <article>
      <h1>Gilet gialli, guerriglia a Parigi</h1>
      <address>
        <time datetime="2019-11-16T11:53:00+00:00">16 Nov 2019, 11:53</time>
      </address>
      <p><b>Tensione altissima a Parigi </b>in occasione del <a href="https://www.adnkronos.com/fatti/esteri/2019/11/15/gilet-gialli-nuovo-piazza-tra-rabbia-tentazione-urne_WSiTBNeJLut7Xaz7fdYxpJ.html">primo anniversario delle manifestazioni dei gilet gialli</a>. Un gruppo di manifestanti violenti <b>ha assaltato una sede della banca Hsbc</b>, in avenue d'Italie. Lo riferiscono i media francesi, secondo cui sono stati dati anche alle fiamme dei cassonetti dell'immondizia e sono state divelte pensiline alle fermate degli autobus. Le forze dell'ordine hanno lanciato <b>gas lacrimogeni </b>per disperdere i violenti.</p>
      <p>
        <a href="https://www.adnkronos.com/fatti/esteri/2019/11/16/bloccata-dai-gilet-gialli-racconto-angela_01RPhHCI0NVitpLH8AlwhO.html">"Il bloccata dai gilet gialli", il racconto di Angela</a>
      </p>
      <p>In una giornata di nuove violenze e devastazioni a Parigi nel primo anniversario della protesta dei gilet gialli, diventa virale il video di due poliziotti che si rifugiano in una lavanderia per sfuggire a manifestanti dal volto coperto. Le immagini, girate da un cronista del Nouvel Observateur, mostrano alcuni manifestanti che cercano di sfondare la vetrina del negozio con bastoni e transenne per raggiungere i due agenti. Altri manifestanti hanno tentato di interporsi ma i due agenti sono stati liberati solo con l'arrivo di rinforzi.</p>
      <p>A Place d'Italie sono state date alle fiamme alcune transenne, mentre sono stati usati lacrimogeni per disperdere un centinaio di dimostranti che avevano brevemente invaso la 'peripherique', la tangenziale di Parigi, all'altezza di Champerret. Secondo quanto riferito dai media francesi, intorno a Place d'Italie sono stati dati alle fiamme alcuni motorini e divelti alcuni sanpietrini, con la polizia che ha fatto ricorso agli idranti per disperdere i manifestanti violenti.</p>
      <p>La prefettura di Parigi ha revocato l'autorizzazione alla manifestazione dei gilet gialli a Place d'Italie, dopo le violenze avvenute sul posto. Lo scrive Le Figaro. Manifestanti dei gilet gialli hanno fatto irruzione nel centro commerciale delle Halles a Parigi, dove sono stati lanciati petardi. Le Parisien riferisce che decine di dimostranti hanno divelto gli arredi urbani per affrontare la polizia in seno alle galleria commerciale.</p>
      <p>E' salito a 124 il numero delle persone fermate, mentre sono quasi 9mila i controlli preventivi fatti dalle forze dell'ordine. Alle manifestazioni indette dai gilet gialli in tutta la Francia per il primo anniversario della nascita del movimento hanno partecipato 28mila persone. E' quanto ha reso noto il ministero dell'Interno francese precisando che a Parigi, dove si sono registrati scontri e disordini, sono scese in piazza 4700 persone, secondo quanto si legge sul sito de Le Figaro.</p>
    </article>
  </body>
</html>