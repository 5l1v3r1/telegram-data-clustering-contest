<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89773"/>
    <meta property="og:site_name" content="Denník politika"/>
    <meta property="article:published_time" content="2019-11-16T11:35:05+00:00"/>
    <meta property="og:title" content="Izraelské nálety zasiahli dva vojenské ciele Hamasu, reagovali na rakety z Pásma Gazy"/>
    <meta property="og:description" content="16.11.2019 (Webnoviny.sk) – Izraelské nálety v sobotu zasiahli dva vojenské ciele Hamasu po tom, ako z územia Pásma Gazy vystrelili dve rakety. Bol to prvý izraelský útok proti palestínskemu hnutiu od vypuknutia cezhraničných bojov s inou militantnou skupinou z enklávy, Iránom podporovaným Islamským džihádom."/>
  </head>
  <body>
    <article>
      <h1>Izraelské nálety zasiahli dva vojenské ciele Hamasu, reagovali na rakety z Pásma Gazy</h1>
      <address><time datetime="2019-11-16T11:35:05+00:00">16 Nov 2019, 11:35</time> by <a rel="author">Webnoviny</a></address>
      <p>16.11.2019 (Webnoviny.sk) – Izraelské nálety v sobotu zasiahli dva vojenské ciele Hamasu po tom, ako z územia Pásma Gazy vystrelili dve rakety. Bol to prvý izraelský útok proti palestínskemu hnutiu od vypuknutia cezhraničných bojov s inou militantnou skupinou z enklávy, Iránom podporovaným Islamským džihádom.</p>
      <h3>Vystrelili stovky rakiet</h3>
      <p>Násilie vypuklo v utorok ráno, keď Izrael pri cielenej akcii v Gaze zabil vysokopostaveného veliteľa Islamského džihádu. Militantná skupina následne v utorok a v stredu vystrelila na Izrael najmenej 450 rakiet, ktoré nenapáchali významné škody. Sporadické ostreľovanie pokračovalo aj vo štvrtok po oznámení prímeria. Židovský štát naň začal odpovedať v piatok ráno.</p>
      <p>Dosiaľ Izrael v tejto súvislosti neútočil na Hamas, ktorý sa držal bokom, no v sobotu zopakoval svoje tradičné stanovisko a teda, že „<i>Hamas je zodpovedný za všetky udalosti na území Pásma Gazy, aj tie, ktoré smerujú z jeho územia</i>„. Reagovali tak na niekoľko rakiet, ktoré vystrelili palestínski militanti.</p>
      <h3>Izrael dve rakety zneškodnil</h3>
      <p>Podľa agentúry AP môže byť za vystrelením rakiet nejaká menšia militantná skupina, prípadne frakcia Islamského džihádu, ktorá nie je spokojná s podmienkami štvrtkového prímeria.</p>
      <p>Izrael v sobotu informoval, že zneškodnil dve rakety vystrelené z Gazy a v reakcii na ne zasiahol vojenský tábor Hamasu a námornú základňu. Hamas sa zatiaľ k situácii nevyjadril a nie sú k dispozícii ani informácie o prípadných obetiach.</p>
      <p>Viac k témam: <a href="https://www.webnoviny.sk/tag/pasmo-gazy/"><u>Pásmo Gazy</u></a>, <a href="https://www.webnoviny.sk/tag/raketovy-utok/"><u>raketový útok</u></a><br/>Zdroj: Webnoviny.sk – <a href="https://www.webnoviny.sk/izraelske-nalety-zasiahli-dva-vojenske-ciele-hamasu-reagovali-na-rakety-z-pasma-gazy/"><u>Izraelské nálety zasiahli dva vojenské ciele Hamasu, reagovali na rakety z Pásma Gazy</u></a> © SITA Všetky práva vyhradené.</p>
    </article>
  </body>
</html>