<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/lepa-priloznost-za-slovo-ilicica-sporarja-in-druscine-249342"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T11:04:00+00:00"/>
    <meta property="og:title" content="Lepa priložnost za slovo Iličića, Šporarja in druščine"/>
    <meta property="og:description" content="LJUBLJANA – Kakšno bo letošnje slovo slovenske nogometne reprezentance od njenih navijačev? Današnja tekma v Stožicah ponuja selekciji Matjaža Keka imenitno priložnost za odkup terjatev, ki j..."/>
  </head>
  <body>
    <article>
      <h1>Lepa priložnost za slovo Iličića, Šporarja in druščine</h1>
      <h2>Danes zadnja letošnja tekma nogometne reprezentance v Stožicah. Euro 2020 se zdi (pre)daleč, toda fantje motivirani tudi za Latvijo.</h2>
      <address><time datetime="2019-11-16T11:04:00+00:00">16 Nov 2019, 11:04</time> by <a rel="author">Jernej Suhadolnik</a></address>
      <p>LJUBLJANA – Kakšno bo letošnje slovo slovenske nogometne reprezentance od njenih navijačev? Današnja tekma v Stožicah ponuja selekciji <b>Matjaža Keka </b>imenitno priložnost za odkup terjatev, ki jih imajo do reprezentance najzvestejši podporniki. Latvija s selektorjem <b>Slavišo Stojanovićem</b> je tekmica po meri Slovencev, ki bodo v predzadnji tekmi boja za euro 2020 lovili čim višjo zmago.<br/><br/>Zgodovinsko razširjeno evropsko prvenstvo bo zanesljivo ustavilo čas tudi pri nas, toda – na žalost – le pred TV-zasloni. Slovenci resda gojijo teoretične možnosti za senzacijo, a dva kroga pred koncem je v skupini G bolj ali manj vse jasno: na šampionat stare celine bosta potovali izbrani vrsti Poljske in Avstrije (Poljska 19, Avstrija 16, S. Makedonija, Slovenija in Izrael po 11, Latvija 0). Danes bodo resda igrali še tri tekme (Slovenija – Latvija, Avstrija – S. Makedonija, Izrael – Poljska), v torek še tri (S. Makedonija – Izrael, Latvija – Avstrija, Poljska – Slovenija), možnih je torej še 729 različnih scenarijev, toda malo je ugodnih za Slovenijo.</p>
      <h3>Tudi Miha Zajc?</h3>
      <p>Selektor Kek je napovedal delne spremembe v začetni enajsterici v primerjavi z oktobrom, ko je Slovenija izgubila z Makedonijo in Avstrijo. Če drugega ne, čutijo različne bolečine <b>Rene Krhin</b>, <b>Roman Bezjak</b> in <b>Bojan Jokić</b>, tudi <b>Robert Berić</b> bolj ali manj vadi le po individualnem programu, <b>Žan Majer </b>(stegenska mišica) pa je odpotoval domov in se pridružil <b>Domnu Črnigoju</b> na seznamu poškodovanih.<br/><br/>V seštevku vendarle ne gre pričakovati večjih posegov v udarne Kekove sile, morda eno do dve »novi« imeni v primerjavi z oktobrom. Mariborčan naj bi ohranil sistem igre s štirimi branilci, ki bodo zapirali dostop do vratarja<b> Jana Oblaka</b>. Nad Latvijo bi lahko krenili (4-2-3-1): Oblak, <b>Balkovec </b>(Jokić), <b>Mevlja</b>, <b>Struna</b> (<b>Blažič</b>), <b>Stojanović</b>, Krhin<b> </b>(<b>Vetrih</b>), <b>Kurtić</b>, <b>Verbič</b>, <b>Zajc </b>(Bezjak), <b>Iličić</b> in <b>Šporar</b>. Ne pozabimo, Slovenija bo v torek igrala še zadnjo tekmo boja za euro 2020 na Poljskem. Slaviša Stojanović bo skoraj zanesljivo postavil pred vratarja pet branilcev (3-5-2), pri čemer bi lahko dobili priložnost <b>Vanins</b>, <b>Maksimenko</b>, <b>Ošs</b>, <b>Jagodinskis</b>, <b>Dubra</b>, <b>Rugins</b>, <b>Laizans</b>, <b>Ikaunieks</b>, <b>Kigurs</b>, <b>Uldrikis</b> in <b>Gutkovskis</b>.<br/><br/>Drevi naj bi se zbralo na severu Ljubljane približno 10.000 navijačev, ki bodo zahtevali visoko zmago Slovencev. Ti so bili junija uspešni v Rigi (0:5), tudi primerjava trenutne vrednosti reprezentanc (162 : 7 v milijonih evrov) razkriva pričakovano premoč gostiteljev, ki bodo imeli lepo priložnost za častno slovo od navijačev. Ti bodo zahtevali največ od <b>Josipa</b> Iličića, <b>Andraža </b>Šporarja in <b>Benjamina</b> Verbiča, medtem ko naj bi imel daleč najdražji mož na igrišču (Jan Oblak) celo manj dela kot v majici Atletica ... Bomo videli.<br/><br/><b>Slovenski upi spet nepremagani</b><br/>Mlada slovenska reprezentanca (do 21 let) se je izkazala tudi v Estorilu, kjer se je z izbrano vrsto Portugalske razšla z neodločenim izidom 0:0. Tako so varovanci selektorja Primoža Glihe še šestič zapored ostali nepremagani.</p>
    </article>
  </body>
</html>