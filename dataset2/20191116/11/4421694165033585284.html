<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://varta1.com.ua/kiberpolitsejski-vyluchyly-250-kilogramiv-zaboronenyh-medychnyh-zasobiv-foto/"/>
    <meta property="og:site_name" content="VARTA1"/>
    <meta property="article:published_time" content="2019-11-16T11:00:02+00:00"/>
    <meta property="og:title" content="Кіберполіцейські вилучили 250 кілограмів заборонених медичних засобів (фото)"/>
    <meta property="og:description" content="Кіберполіцейські вилучили 250 кілограмів заборонених медичних засобів (фото)"/>
  </head>
  <body>
    <article>
      <h1>Кіберполіцейські вилучили 250 кілограмів заборонених медичних засобів (фото)</h1>
      <address>
        <time datetime="2019-11-16T11:00:02+00:00">16 Nov 2019, 11:00</time>
      </address>
      <p>Post Views: 247</p>
      <p>
        <b>Зловмисники створили кілька інтернет-магазинів з продажу сильнодіючих лікарських засобів, які потрапляли в Україну контрабандою. Магазини «працювали» не лише на території держави, але й за її межами. Правоохоронці вилучили 12 тисяч пігулок та кілька сотень ампул іноземних медичних засобів. Про це інформує Управління комунікації Національної поліції України. </b>
      </p>
      <p>Працівники департаменту кіберполіції Національної поліції України спільно зі слідчими Подільського управління поліції ГУНП у м. Києві та співробітниками ГУ БКОЗ Служби безпеки України, за процесуального керівництва Київської місцевої прокуратури № 7, припинено діяльність злочинної групи збувачів заборонених речовин.</p>
      <p>Оперативники з’ясували, що члени групи, використовуючи мережу Інтернет, здійснювали масовий продаж заборонених сильнодіючих лікарських засобів. Для цього зловмисники створили кілька інтернет-магазинів. Через них «продавці» пропонували клієнтам придбати лікарські засоби, які відносяться до групи анаболічних стероїдів і заборонені для продажу в Україні.</p>
      <p>«Географія» збуту лікарських засобів не обмежувалася кордонами України. Учасники злочинної групи за допомогою мережі Інтернет збували їх і за межами держави.</p>
      <figure>
        <img src="https://varta1.com.ua/wp-content/uploads/2019/11/Screenshot_6-4.png"/>
      </figure>
      <figure>
        <img src="https://varta1.com.ua/wp-content/uploads/2019/11/Screenshot_7-2.png"/>
      </figure>
      <figure>
        <img src="https://varta1.com.ua/wp-content/uploads/2019/11/Screenshot_8-2.png"/>
      </figure>
      <figure>
        <img src="https://varta1.com.ua/wp-content/uploads/2019/11/Screenshot_9-2.png"/>
      </figure>
      <figure>
        <img src="https://varta1.com.ua/wp-content/uploads/2019/11/Screenshot_10-1.png"/>
      </figure>
      <p>За час документування дій зловмисників правоохоронці зафіксували неодноразові факти контрабанди сильнодіючих лікарських засобів. За одним із таких фактів вже винесено обвинувальний вирок суду.</p>
      <p>На завершальному етапі документування діяльності зловмисників оперативники кіберполіції та СБУ знешкодили міжнародний канал поставки заборонених препаратів із республіки Молдова. При цьому було припинено експортування препаратів до країн Європи через поштові та кур’єрські служби.</p>
      <p>У результаті проведення слідчих дій в учасників злочинної схеми вилучено препарати іноземного виробництва на суму понад 30 тисяч доларів США. Ці лікарські засоби потрапляли до України винятково контрабандним шляхом.</p>
      <p>Загальна вага вилучених препаратів становить близько 250 кілограмів. Серед вилученого — 12 тисяч пігулок та 400 ампул із забороненими до обігу речовинами.</p>
      <p>Слідчі кваліфікували злочин за ч. 4 ст. 321 Кримінального кодексу України. Стаття передбачає відповідальність за незаконне виробництво, виготовлення, придбання, перевезення, пересилання, зберігання з метою збуту або збут отруйних чи сильнодіючих речовин або отруйних чи сильнодіючих лікарських засобів. Зловмисникам може загрожувати покарання у вигляді позбавлення волі на термін до 10 років.</p>
      <p>Наразі, вирішується питання щодо оголошення про підозру учасникам злочинного угрупування та обрання міри запобіжного заходу. Слідчі дії тривають.</p>
      <p>загрузка...</p>
      <figure>
        <a href="https://reindaks.com/link?i=p1jgx8tf9db46an0ef">
          <img src="https://reindaks.com/img?i=p1jgx8tf9db46an0ef"/>
        </a>
      </figure>
      <p> </p>
      <p> </p>
    </article>
  </body>
</html>