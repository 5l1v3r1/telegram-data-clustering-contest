<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/prosena-kasa-z-gobami-243300"/>
    <meta property="og:site_name" content="Slovenske novice"/>
    <meta property="article:published_time" content="2019-11-16T11:30:00+00:00"/>
    <meta property="og:title" content="Prosena kaša z gobami"/>
    <meta property="og:description" content="Jesenske darove s pridom izkoristimo tudi za malce nenavadne kombinacije. Preprosto jed iz kaše z gobami postrežemo v skodelici iz pečene buče. Seveda lahko namesto prosa uporabimo drugo kašo, na..."/>
  </head>
  <body>
    <article>
      <h1>Prosena kaša z gobami</h1>
      <h2>Preprosta, a navdušujoča jesensko-zimska jed, postrežena v skodelici iz pečene buče.</h2>
      <address><time datetime="2019-11-16T11:30:00+00:00">16 Nov 2019, 11:30</time> by <a rel="author">A. K.</a></address>
      <p>Jesenske darove s pridom izkoristimo tudi za malce nenavadne kombinacije. Preprosto jed iz kaše z gobami postrežemo v skodelici iz pečene buče. Seveda lahko namesto prosa uporabimo drugo kašo, na primer ajdovo, pa tudi riž. Kaši dodamo bučko, da bo jed ravno prav sočna, saj je sama precej suha. Imenitnost jedi daje prav buča, ki je ne smemo preveč speči, da se ne bo razlezla. Piko na i jedi dajo bučna semena in nekaj kapljic bučnega olja. Jed je dovolj nasitna, da jo lahko ponudimo za kosilo, mesojedcem pa lahko postrežemo še kos mesa. <br/>Za 4 osebe:<br/>1 skodelica prosene kaše<br/>2 majhni buči<br/>1 manjša bučka<br/>500 g šampinjonov<br/>1 čebula<br/>3 stroki česna<br/>sol, poper, olje<br/>sveži peteršilj<br/>1 pest bučnih semen<br/>bučno olje<br/>Buče prerežemo na pol, izdolbemo in damo v pečico. Pečemo na 190 stopinj, dokler se malo ne zmehčajo, ostati morajo čvrste. Proseno kašo skuhamo v slani vodi in precedimo. Čebulo, česen in bučko olupimo, sesekljano čebulo in česen svetlo prepražimo na olju. Dodamo očiščene, na lističe narezane gobe in na hitro prepražimo na visoki temperaturi. Bučko drobno naribamo in dodamo gobam. Solimo in popramo, dobro premešamo in dušimo, dokler se bučke ne raztopijo. Primešamo kašo in napolnimo pečene buče. Okrasimo s peteršiljem ter bučnim oljem in semeni.</p>
    </article>
  </body>
</html>