<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/orlici-pobedu-posvetili-saigracu-koji-prolazi-kroz-teske-trenutke-392902.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-16T11:01:00+00:00"/>
    <meta property="og:title" content="''Orlići'' pobedu posvetili saigraču koji prolazi kroz teške trenutke"/>
    <meta property="og:description" content="Ubedljivom pobedom nad Estonijom, mlada reprezentacija Srbije krenula je u pohod ka vrhu tabele u svojoj kvalifikacionoj grupi."/>
  </head>
  <body>
    <article>
      <h1>''Orlići'' pobedu posvetili saigraču koji prolazi kroz teške trenutke</h1>
      <h2>Ubedljivom pobedom nad Estonijom, mlada reprezentacija Srbije krenula je u pohod ka vrhu tabele u svojoj kvalifikacionoj grupi.</h2>
      <address><time datetime="2019-11-16T11:01:00+00:00">16 Nov 2019, 11:01</time> by <a rel="author">Darko Mitrović</a></address>
      <p><b>Posle bledog starta i promene na klupi ''Orlića'', mlada repezentacija Srbije juče je savladala Estoniju u Nišu sa 6:0 izdvojila se na četvrtom mestu u grupi.<br/></b><br/>Uoči ovog meča stigla je užasna vest da je našem mladom reprezentativcu Nikoli Čumiću preminuo brat, pa su jučerašnju pobedu Čumićevi drugovi posvetili svom saigraču. <br/><i><br/></i><i>''Čestitam momcima na izuzetno kvalitetnoj igri i zasluženoj pobedi. Jesmo igrali protiv ekipe koja na papiru važi za autsajdera, ali je ta Estonija imala samo bod manje od nas pre ove utakmice i samo jedan poraz u dosadašnjem toku kvalifikacija.<br/></i><i><br/></i><i>Ovu pobedu poklanjamo našem Nikoli Čumiću koji je proteklih dana preživeo teške trenutke zbog porodične tragedije i gubitka brata Nemanje'',</i> izjavio je selektor Ilija Stolica, a prenosi zvanični sajt FSS. <br/><br/>Kada je sama utakmica u pitanju, posebno se istakao trostruki strelac Dejan Joveljić.<br/><br/><i>''Ne pada mi na pamet da izdvajam pojedince, mi smo kolektiv i samo tako možemo do našeg cilja. Dejan Joveljić je uradio ono što je u opisu njegovog posla, tresao je mrežu i otvorio nam vrata pobede.<br/></i><i><br/></i><i>Braći Ilić je prijalo da igraju na stadionu na kome se osećaju kao kod kuće, ali isto tako je svima nama prijalo u Nišu i uvek prija kada igrate pred svojim navijačima. Momci zrače optimizmom, svesni su sada još više svog kvaliteta i postoje svi preduslovi da u utorak odigramo još jednu odličnu utakmicu'',</i> objašnjava Stolica. <br/><br/>Narednu utakmicu ''Orlići'' igraju takođe u Nišu, a rival će im biti prvoplasirana selekcija Rusije. Meč se igra 19. novembra od 19 časova.</p>
      <p>Izvor: Sportske.net, fss.rs</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/gotovo-je-srbija-zna-rivala-u-potencijalnom-barazu-392883.html"/>
        <a href="https://www.sportske.net/vest/domaci-fudbal/briljirao-joveljic-estonija-osetila-bes-orlica-392875.html"/>
        <a href="https://www.sportske.net/vest/domaci-fudbal/mitrova-lekcija-kako-se-u-fudbalu-dobija-po-du-etu-392847.html"/>
        <a href="https://www.sportske.net/vest/domaci-fudbal/pocinje-li-kokeza-da-sumnja-u-tumbu-evo-sta-sad-ocekuje-od-njega-392832.html"/>
        <a href="https://www.sportske.net/vest/domaci-fudbal/tadic-besan-nakon-pobede-nad-luksemburgom-hoce-osvetu-392805.html"/>
      </related>
    </article>
  </body>
</html>