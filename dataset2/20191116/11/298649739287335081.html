<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/scienza-e-innovazione/2019/11/16/presentato-a-monaco-il-satellite-sentinel-6-di-copernicus-pn_20191116_00070/"/>
    <meta property="og:site_name" content="Askanews"/>
    <meta property="article:published_time" content="2019-11-16T11:39:37+00:00"/>
    <meta property="og:title" content="Presentato a Monaco il satellite Sentinel-6 di Copernicus"/>
    <meta property="og:description" content="Monaco di Baviera, 16 nov. (askanews) – Situazioni come quella relativa alla recente inondazione di Venezia dovuta al fenomeno dell’acqua alta, in futuro potrebbero essere previste e prevenute grazie alla tecnologia satellitare. Nella clean room dell’IABG (Industrieanlagen Betriebsgesellschaft mbH) di Monaco di Baviera, infatti, è stato presentato alla stampa il nuovo satellite Sentinel-6 del programma […]"/>
  </head>
  <body>
    <article>
      <h1>Presentato a Monaco il satellite Sentinel-6 di Copernicus</h1>
      <h2>Monitorerà il livello del mare per prevenire possibili disastri</h2>
      <address>
        <time datetime="2019-11-16T11:39:37+00:00">16 Nov 2019, 11:39</time>
      </address>
      <figure>
        <img src="http://www.askanews.it/wp-content/uploads/2019/11/20191116_123928_B37BAB1F.jpg"/>
      </figure>
      <p>Monaco di Baviera, 16 nov. (askanews) – Situazioni come quella relativa alla recente inondazione di Venezia dovuta al fenomeno dell’acqua alta, in futuro potrebbero essere previste e prevenute grazie alla tecnologia satellitare.</p>
      <p>Nella clean room dell’IABG (Industrieanlagen Betriebsgesellschaft mbH) di Monaco di Baviera, infatti, è stato presentato alla stampa il nuovo satellite Sentinel-6 del programma Copernicus, cofinanziato dall’Esa e dalla Commissione europea.</p>
      <p>Realizzato dalla Airbus, è un nuovo baluardo nella lotta contro i cambiamenti climatici; da un’orbita di 1.300 km misurerà l’innalzamento del livello medio del mare e osserverà le correnti oceaniche con un’accuratezza di meno di un centimetro su livello globale, ripetendo il ciclo ogni 10 giorni.</p>
      <p>“Queste informazioni, ovviamente, possono essere misurate dallo Spazio, in combinazione con sensori sulla Terra – ha spiegato Joseph Ashbacher, direttore dei programmi di osservazione della Terra dell’Esa e dello stabilimento Esa-Esrin di Frascati – il riscaldamento del pianeta ha effetti globali ma anche locali, come abbiamo visto a Venezia. È un po’ difficile dire che questo è solo l’effetto del climate change, perché sono diversi i parametri che devono essere messi insieme: il tempo, il vento, la temperatura, l’acqua, le precipitazioni. Però tutto insieme il pianeta si riscalda e s’intensificano gli uragani, il vento e anche il movimento dell’acqua verso una città come Venezia. Questo è un processo molto complesso e per capire meglio come funziona bisogna guardarlo dallo Spazio”.</p>
      <p>L’Esa stima che il livello medio del mare sta aumentando di 3,3 millimetri all’anno; ciò potrebbe avere conseguenze drammatiche per i Paesi costieri e quello che è accaduto a Venezia – anche se non direttamente imputabile al cambiamento climatico – ne è un drammatico esempio.</p>
      <p>I dati di Sentinel-6, a disposizione gratuitamente, combinati con quelli delle altre 8 sentinelle della costellazione Copernicus, consentiranno ai governi e alle istituzioni di tutto il mondo – nell’ambito di una grande cooperazione internazionale che vede impegnate Esa, Commissione europea, Nasa, Noaa ed Eumetsat – di stabilire una protezione efficace.</p>
      <p>“Non è la prima volta che lanciamo un satellite di questo tipo – ha precisato ad askanews Guido Levrini, responsabile dello sviluppo delle sentinelle di Copernicus – ovviamente è un satellite più sofisticato dei precedenti ma s’inserisce in una lunga serie di satelliti, per l’altimetria e per il monitoraggio dello stato degli oceani”.</p>
      <p>“È una sentinella su cui lavoriamo con la Nasa, con il Jpl (Jet propulsion laboratory) in particolare – ha aggiunto Simonetta Cheli, responsabile strategie, programmi e coordinamento alla direzione osservazione della Terra dell’Esa – dove la Nasa fornisce uno strumento a bordo del satellite e anche l’opportunità di lancio e poi con il Noaa (National Oceanic and Atmospheric Administration), l’agenzia meteorologica americana, che si prenderà in carico la distibuzione dei dati nel continente americano”.</p>
      <p>I satelliti Sentinel-6 saranno 2. Il primo, Sentinel-6A, costato circa 130 milioni di euro, lungo 5.30 metri, alto 4.17 e largo 2,35 per una massa di 1.440 Kg, verrà lanciato nello Spazio nel novembre 2020 dalla base americana di Vandenberg, in California con un razzo Falcon-9. Il secondo, Sentinel-6B sarà pronto nel 2025.</p>
      <p>Sei in tutto gli strumenti sulla sonda; tra essi la parte del leone la fa il radar altimetro Poseidon-4. A bordo però c’è anche tecnologia italiana. Leonardo, infatti, ha fornito i 4 pannelli solari del Photo Voltaic Assembly (Pva) che garantisce l’energia necessaria al suo funzionamento.</p>
    </article>
  </body>
</html>