<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/CDR-intenten-bloquejar-estacio-Sants_0_2345165639.html"/>
    <meta property="og:site_name" content="Ara.cat"/>
    <meta property="article:published_time" content="2019-11-16T11:35:00+00:00"/>
    <meta property="og:title" content="Els Mossos desallotgen els CDR de l'estació de Sants"/>
    <meta property="og:description" content="Un centenar de manifestants havien ocupat el vestíbul de l'estació"/>
  </head>
  <body>
    <article>
      <h1>Els Mossos desallotgen els CDR de l'estació de Sants</h1>
      <h2>Un centenar de manifestants havien ocupat el vestíbul de l'estació</h2>
      <address>
        <time datetime="2019-11-16T11:35:00+00:00">16 Nov 2019, 11:35</time>
      </address>
      <p>Nova jornada de mobilitzacions contra la sentència del Tribunal Suprem que va condemnar a penes d'entre 9 i 13 anys de presó els líders independentistes que van fer possible l'1-O. Aquest dissabte els CDR han fet una crida a bloquejar l'estació de Sants de Barcelona, de manera que han reformulat la primera protesta que havien convocat, que consistia en intentar ocupar totes les estacions de tren de la capital catalana.</p>
      <p>Els Mossos han desallotjat el centenar de manifestants que havia ocupat el vestíbul de l'Estació de Sants des de les 11 del matí, però que en cap moment han afectat la circulació dels trens ni el trànsit dels passatgers. Els manifestants s'han concentrat després a les portes de l'estació de Sants.</p>
      <p>Inicialment, els CDR havien demanat concentrar-se a les parades de Sant Andreu Comtal, Clot-Aragó, Passeig de Gràcia, Sants, Bellvitge, Plaça Catalunya, Arc de Triomf, Sagrera-Meridiana i Sant Andreu Arenal, les principals artèries ferroviàries a la Ciutat Comtal, però després han agrupat la concentració.</p>
      <p>A primera hora, en estacions com Sant Andreu Comtal i Sant Andreu Arenal només hi havia presència de furgonetes i agents dels Mossos i la Policia Nacional, i a Sants hi havia pocs manifestants a fora. Una vegada s'ha fet la crida unitària, s'ha reforçat el control de seguretat a les entrades i es demana als passatgers el bitllet d'AVE per accedir a les andanes. L'estació de metro a Sants s'ha tancat.</p>
      <p>Des del moment en què s'ha fet pública la intenció dels CDR d'ocupar el vestíbul d'entrada a l'AVE de l'estació s'hi han començat a concentrar agents de la Policia Nacional i els Mossos d'Esquadra, que han encerclat els pocs manifestants que hi havia a l'estació poc després de les 11 del matí. Malgrat tot, Renfe informa que tant el servei de Rodalies com el de l'AVE s'estan desenvolupant amb normalitat. </p>
    </article>
  </body>
</html>