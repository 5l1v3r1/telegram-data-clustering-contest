<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425908/h-aponomh-pistopoihsewn-xenwn-glwsswn-twn-ekpaideythriwn-rodiwn-paideia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T11:30:02+00:00"/>
    <meta property="og:title" content="Η απονομή πιστοποιήσεων ξένων γλωσσών των εκπαιδευτηρίων «Ροδίων Παιδεία»"/>
    <meta property="og:description" content="Την Τετάρτη 13 Νοεμβρίου 2019 πραγματοποιήθηκε με ιδιαίτερη επιτυχία στο Δημοτικό Θέατρο Ρόδου η τελετή απονομής των πιστοποιήσεων στους μαθητές και τις μαθήτριες των Εκπαιδευτηρίων «ΡΟΔΙΩΝ ΠΑΙΔΕΙΑ» που πήραν μέρος στις εξετάσεις Ξένων Γλωσσών (Μάιος - Ιούνιος 2019) διεθνώς αναγνωρισμένων φορέων."/>
  </head>
  <body>
    <article>
      <h1>Η απονομή πιστοποιήσεων ξένων γλωσσών των εκπαιδευτηρίων «Ροδίων Παιδεία»</h1>
      <address>
        <time datetime="2019-11-16T11:30:02+00:00">16 Nov 2019, 11:30</time>
      </address>
      <p>
        <b>Την Τετάρτη 13 Νοεμβρίου 2019 πραγματοποιήθηκε με ιδιαίτερη επιτυχία στο Δημοτικό Θέατρο Ρόδου η τελετή απονομής των πιστοποιήσεων στους μαθητές και τις μαθήτριες των Εκπαιδευτηρίων «ΡΟΔΙΩΝ ΠΑΙΔΕΙΑ» που πήραν μέρος στις εξετάσεις Ξένων Γλωσσών (Μάιος - Ιούνιος 2019) διεθνώς αναγνωρισμένων φορέων.</b>
      </p>
      <p>Φέτος απονεμήθηκαν συνολικά 265 πιστοποιήσεις στους μαθητές και τις μαθήτριες των Εκπαιδευτηρίων «ΡΟΔΙΩΝ ΠΑΙΔΕΙΑ». Την εκδήλωση προλόγισε ο Γενικός Διευθυντής των Εκπαιδευτηρίων κ. Κυριάκος Κυριακούλης, ο οποίος αναφέρθηκε στην ιδιαίτερη αξία της ξενόγλωσσης εκπαίδευσης για τους σημερινούς μαθητές και αυριανούς πολίτες.<br/>Κεντρικός ομιλητής της εκδήλωσης ήταν ο Υφυπουργός Τουρισμού, Βουλευτής Δωδεκανήσου και Αναπληρωτής Καθηγητής του Πανεπιστημίου Αιγαίου κ. Μάνος Κόνσολας με θέμα: «Οι άξονες για μια πολιτική εξωστρέφειας στην Τουριστική Εκπαίδευση».</p>
      <p>Ο κ. Κόνσολας στην ενδιαφέρουσα και εμπεριστατωμένη ομιλία του αναφέρθηκε στη σπουδαιότητα της τουριστικής εκπαίδευσης στη χώρα μας και ιδιαίτερα στον τόπο μας, τη Ρόδο και παρουσίασε τους βασικούς άξονες πάνω στους οποίους θα πρέπει να στηριχθεί η Τουριστική Εκπαίδευση προκειμένου να είναι αποτελεσματική. Παράλληλα, εξήρε το σημαντικό εκπαιδευτικό έργο που επιτελείται στα Εκπαιδευτήρια «ΡΟΔΙΩΝ ΠΑΙΔΕΙΑ».</p>
      <p>Στην εκδήλωση παρευρέθηκαν και απένειμαν πιστοποιήσεις στους μαθητές, ο κ. Νικόλαος Ανδρεαδάκης, Αναπληρωτής Καθηγητής και Πρόεδρος του ΤΕΠΑΕΣ του Πανεπιστημίου Αιγαίου, η κ. Μάντα Φατσέα, Αναπληρώτρια Οργανωτική Συντονίστρια του 2ου ΠΕ.Κ.Ε.Σ. Νοτίου Αιγαίου, (Φυσικής Αγωγής, ΠΕ11) και Εκπαίδευσης για την Αειφορία, ο κ. Κώστας Ταρασλιάς, Αντιδήμαρχος Τουριστικής Ανάπτυξης, Πολιτισμού και Διεθνών Σχέσεων του Δήμου Ρόδου, η κ. Αλίκη Μοσχή, Επίτιμη Πρόξενος της Γαλλίας και ο κ. Δημήτρης Γιώρτσος, Πρόξενος της Γερμανίας.</p>
      <p>Στα Εκπαιδευτήρια «ΡΟΔΙΩΝ ΠΑΙΔΕΙΑ» η ξενόγλωσση εκπαίδευση ξεκινά από το Νηπιαγωγείο και εκτείνεται μέχρι το Λύκειο, μέσω της εφαρμογής ενός ενιαίου προγράμματος. Η εντατική διδασκαλία των ξένων γλωσσών (Αγγλικών, Γερμανικών και Γαλλικών) σε επίπεδα, αποβλέπει στο να επιτύχουν οι μαθητές και οι μαθήτριες με άνεση στην κατανόηση και χρήση των ξένων γλωσσών και στην απόκτηση πιστοποιήσεων. Πιο συγκεκριμένα, δίνεται η δυνατότητα στους μαθητές και τις μαθήτριες να πάρουν μέρος στις εξετάσεις πιστοποίησης που διεξάγονται από διεθνώς αναγνωρισμένους φορείς. Για την Αγγλική Γλώσσα οι μαθητές λαμβάνουν μέρος στις εξετάσεις που προσφέρονται από το Cambridge Assessment English, το Michigan Language Assessment, το Learning Resource Network (LRN) και το Κρατικό Πιστοποιητικό Γλωσσομάθειας του Υπουργείου Παιδείας και Θρησκευμάτων. Για τη Γαλλική Γλώσσα, οι μαθητές συμμετέχουν στις εξετάσεις που οργανώνονται από το Γαλλικό Ινστιτούτο Αθηνών. Για τη Γερμανική Γλώσσα οι μαθητές παίρνουν μέρος στις εξετάσεις που προσφέρονται από το Κρατικό Πιστοποιητικό Γλωσσομάθειας του Υπουργείου Παιδείας και Θρησκευμάτων και το DSD (Δίπλωμα Γερμανικής Γλώσσας της Μόνιμης Συνόδου των Υπουργών Παιδείας και Πολιτισμού).</p>
      <p>Αξίζει να επισημανθεί ότι τα ποσοστά επιτυχίας των μαθητών των Εκπαιδευτηρίων «ΡΟΔΙΩΝ ΠΑΙΔΕΙΑ» στις εξετάσεις γλωσσομάθειας όλων των παραπάνω φορέων διαχρονικά είναι ιδιαίτερα υψηλά και μάλιστα είναι σημαντικά υψηλότερα από το μέσο όρο των ποσοστών επιτυχίας των μαθητών σε πανελλήνιο επίπεδο.</p>
      <p>Αξίζουν θερμά συγχαρητήρια στους μαθητές και τις μαθήτριες για τις επιτυχίες τους στις εξετάσεις ξένων γλωσσών, αλλά και στους εκπαιδευτικούς που εργάστηκαν με συνέπεια και μεθοδικότητα για τη διδασκαλία των ξένων γλωσσών.</p>
      <figure>
        <img src="https://www.rodiaki.gr/medias/2019/11/15/bcc70d32594136d12ae532abf634e898.jpg"/>
      </figure>
      <figure>
        <img src="https://www.rodiaki.gr/medias/2019/11/15/e61bfa3892f1651fcb17203d1605d9bb.jpg"/>
      </figure>
      <figure>
        <img src="https://www.rodiaki.gr/medias/2019/11/15/ab0ca9bbfb8ba7ee8e529764471f6d39.jpg"/>
      </figure>
      <figure>
        <img src="https://www.rodiaki.gr/medias/2019/11/15/52ba08e156fd795d3ff130d1624bd341.jpg"/>
      </figure>
      <figure>
        <img src="https://www.rodiaki.gr/medias/2019/11/15/b13b7f61453867b29711dc81e7e3ce49.jpg"/>
      </figure>
      <figure>
        <img src="https://www.rodiaki.gr/medias/2019/11/15/4019228a39f0b029b45e14c4461e6dd3.jpg"/>
      </figure>
      <figure>
        <img src="https://www.rodiaki.gr/medias/2019/11/15/29958f362ba4c7ea6d53617b6f647df2.jpg"/>
      </figure>
    </article>
  </body>
</html>