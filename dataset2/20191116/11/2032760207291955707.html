<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89775"/>
    <meta property="og:site_name" content="Denník politika"/>
    <meta property="article:published_time" content="2019-11-16T11:35:12+00:00"/>
    <meta property="og:title" content="Rodinný dom Kuciaka plánujú zbúrať, v letnej kuchynke by malo vzniknúť Múzeum slobody slova"/>
    <meta property="og:description" content="16.11.2019 (Webnoviny.sk) – Vzniku Múzea slobody slova v dome zavraždeného novinára Jána Kuciaka a jeho snúbenice Martiny Kušnírovej bráni nedoriešené dedičské konanie rodiny Kuciakovcov. Pre agentúru SITA to uviedla matka zavraždenej Zlatica Kušnírová. Zároveň ale dodala, že z plánov nerezignovali, aj keď ich upravili. Platí tiež ponuka Trnavského samosprávneho kraja, ktorý ešte minulý rok prisľúbil vyčleniť prostriedky na tento účel."/>
  </head>
  <body>
    <article>
      <h1>Rodinný dom Kuciaka plánujú zbúrať, v letnej kuchynke by malo vzniknúť Múzeum slobody slova</h1>
      <address><time datetime="2019-11-16T11:35:12+00:00">16 Nov 2019, 11:35</time> by <a rel="author">Webnoviny</a></address>
      <p>16.11.2019 (Webnoviny.sk) – Vzniku Múzea slobody slova v dome zavraždeného novinára Jána Kuciaka a jeho snúbenice Martiny Kušnírovej bráni nedoriešené dedičské konanie rodiny Kuciakovcov. Pre agentúru SITA to uviedla matka zavraždenej Zlatica Kušnírová. Zároveň ale dodala, že z plánov nerezignovali, aj keď ich upravili. Platí tiež ponuka Trnavského samosprávneho kraja, ktorý ešte minulý rok prisľúbil vyčleniť prostriedky na tento účel.</p>
      <h3>Dom plánujú zbúrať</h3>
      <p>„<i>Momentálne je vznik múzea na mŕtvom bode, keďže nie je ukončené dedičské konanie Kuciaka. Dom plánujeme zbúrať a v letnej kuchynke by malo vzniknúť múzeum. Taktiež je cieľom, aby múzeum nepatrilo pod štát</i>,“ uviedla pre agentúru SITA Kušnírová.</p>
      <p>Múzeum slobody slova vo Veľkej Mači má byť nielen pamätným miestom, ktoré bude pripomínať vraždu novinára a jeho snúbenice, ale aj priestorom na rôzne výstavy, stretnutia či odborné a umelecké workshopy.</p>
      <h3>Prebieha dedičské konanie</h3>
      <p>Trnavský župan Jozef Viskupič hovorí, že sú v kontakte s rodinami Kuciakovcov a Kušnírovcov, ako aj s ich právnym zástupcom. <i>„Aktuálne však stále prebieha dedičské konanie a ďalšie kroky bude možné realizovať až po jeho uzatvorení. Následne je trnavská župa hneď pripravená realizovať tento zámer,</i>“ uviedol.</p>
      <p>Koľko prostriedkov je kraj ochotný investovať, nie je v tejto chvíli známe. „<i>Uznesenie, ktoré k tomuto zámeru prijalo zastupiteľstvo TTSK, nehovorí o konkrétnej sume, ale sme pripravení vyčleniť z rozpočtu župy potrebnú sumu na vytvorenie múzea a pietneho miesta</i>,“ dodal Viskupič.</p>
      <h3>Živý pamätník</h3>
      <p>TTSK od apríla 2018 podporuje myšlienku, ktorú rozvíjajú najbližší rodinní príslušníci obetí a osobnosti kultúrno-spoločenského života. Viskupič sa stretol s Michalom Kaščákom, šéfom festivalu Pohoda.</p>
      <p>Kaščák reprezentuje neformálne spoločenstvo okolo výtvarníka Petra Kalmusa, autora nápadu premeniť dom vo Veľkej Mači na živý pamätník. Rodinný dom kúpil novinár Ján Kuciak v júli 2017. Vo februári 2018 v ňom bol spoločne so svojou snúbenicou Martinou Kušnírovou brutálne zavraždený.</p>
      <footer>Zdroj: Webnoviny.sk – <a href="https://www.webnoviny.sk/rodinny-dom-kuciaka-planuju-zburat-v-letnej-kuchynke-by-malo-vzniknut-muzeum-slobody-slova/"><u>Rodinný dom Kuciaka plánujú zbúrať, v letnej kuchynke by malo vzniknúť Múzeum slobody slova</u></a> © SITA Všetky práva vyhradené.</footer>
    </article>
  </body>
</html>