<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425926/ekdhlwseis-thn-kyriakh-gia-ta-thymata-twn-troxaiwn-dystyxhmatwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-16T11:00:02+00:00"/>
    <meta property="og:title" content="Εκδηλώσεις την Κυριακή για τα θύματα των τροχαίων δυστυχημάτων"/>
    <meta property="og:description" content="Κάθε χρόνο η τρίτη Κυριακή του Νοεμβρίου, έχει καθιερωθεί παγκοσμίως ως «Ημέρα Μνήμης Θυμάτων Τροχαίων Δυστυχημάτων». Η ΕΥΘΥΤΑ – ΠΑΡΑΤΗΡΗΤΗΡΙΟ ΟΔΙΚΗΣ ΑΣΦΑΛΕΙΑΣ ΡΟΔΟΥ, τιμά την Ημέρα Μνήμης από το 2006, με Όραμα ΜΗΔΕΝ Θάνατοι στους δρόμους."/>
  </head>
  <body>
    <article>
      <h1>Εκδηλώσεις την Κυριακή για τα θύματα των τροχαίων δυστυχημάτων</h1>
      <address>
        <time datetime="2019-11-16T11:00:02+00:00">16 Nov 2019, 11:00</time>
      </address>
      <p>
        <b>Κάθε χρόνο η τρίτη Κυριακή του Νοεμβρίου, έχει καθιερωθεί παγκοσμίως ως «Ημέρα Μνήμης Θυμάτων Τροχαίων Δυστυχημάτων». Η ΕΥΘΥΤΑ – ΠΑΡΑΤΗΡΗΤΗΡΙΟ ΟΔΙΚΗΣ ΑΣΦΑΛΕΙΑΣ ΡΟΔΟΥ, τιμά την Ημέρα Μνήμης από το 2006, με Όραμα ΜΗΔΕΝ Θάνατοι στους δρόμους.</b>
      </p>
      <p>Αυτή η Ημέρα είναι αφιερωμένη στη Μνήμη των Θυμάτων σε όλους όσοι υπερασπίζονται τα δικαιώματα των θυμάτων καθώς και για την απόδοση φόρου τιμής στους εργαζόμενους στη διάσωση: πληρώματα ασθενοφόρων, τροχαίας, πυροσβεστικής και επαγγελματίες υγείας που καθημερινά έρχονται αντιμέτωποι με τα τραυματικά επακόλουθα του θανάτου και του τραυματισμού.<br/>Η Ημέρα αυτή μας δίνει μια σημαντική ευκαιρία να προβληματιστούμε για όλους όσους χάθηκαν ή τραυματίστηκαν στους δρόμους όλου του κόσμου.</p>
      <p>Επιπλέον μας δίνει τη δυνατότητα να αναδείξουμε και την ανθρώπινη πλευρά της οδικής ασφάλειας γιατί πίσω από κάθε θύμα τροχαίου υπάρχει οικογένεια, φίλοι μια ολόκληρη κοινότητα που πλήττεται ανεπανόρθωτα. 1.350.000 άνθρωποι έχασαν τη ζωή τους στους δρόμους του κόσμου το 2018! Πολλοί περισσότεροι τραυματίστηκαν σοβαρά και θα συνεχίσουν να ζουν αντιμετωπίζοντας πολλαπλά προβλήματα!<br/>Η Ημέρα αυτή έχει γίνει επίσης ένα σημαντικό εργαλείο για τις κυβερνήσεις αλλά και όλους όσοι εργάζονται για την πρόληψη ή για την αντιμετώπιση των συνεπειών τους μιας και παρέχει την ευκαιρία να αποδείξουν την τεράστια κλίμακα και τις επιπτώσεις των θανάτων και τραυματισμών στο δρόμο και την επείγουσα ανάγκη για συντονισμένη δράση.</p>
      <p>Δυστυχώς τα εκατομμύρια ανθρώπων που έχασαν τη ζωή τους δεν στάθηκαν ικανά να ωθήσουν τις περισσότερες κυβερνήσεις στη λήψη ουσιαστικών και μακροπρόθεσμων μέτρων που θα περιόριζαν και θα μείωναν δραστικά τις τροχαίες συγκρούσεις στο οδικό τους δίκτυο.<br/>Στη χώρα μας οι θάνατοι από τροχαία επί δεκαετίες αποδεκατίζουν τους νέους ανθρώπους χωρίς ποτέ να υπάρξει μια μακροπρόθεσμη ουσιαστική πολιτική που να ξεπερνά τις ευχές, τις δηλώσεις λύπης και τα συγκυριακά μέτρα. Μονίμως ουραγοί στην Ευρώπη, στην οδική ασφάλεια βρισκόμαστε σταθερά στην κορυφή της πυραμίδας των θυμάτων. Και αν οι αριθμοί εμφανίζουν μια μείωση τα τελευταία χρόνια, ποιος μπορεί να αισθάνεται ικανοποιημένος όταν η πιθανότητα θανάτου ενός ανθρώπου στο ελληνικό οδικό δίκτυο είναι διπλάσια ή και τριπλάσια απ‘ αυτήν ενός κατοίκου άλλων χωρών της Ευρώπης.</p>
      <p>Το μήνυμα της Παγκόσμιας Ημέρας Μνήμης 2019: «Life Is Not A Car Part - H Ζωή σου Δεν Έχει Ανταλλακτικά» και σχετίζεται με τον 3ο Πυλώνα της Παγκόσμιας Δεκαετίας Δράσης για ασφαλή οχήματα-ασφαλείς δρόμους και εναρμονίζεται με το θέμα της τρίτης Παγκόσμιας Διυπουργικής Διάσκεψης που θα πραγματοποιηθεί στη Σουηδία «Η επίτευξη των παγκόσμιων στόχων 2030» στις 19 και 20 Φεβρουαρίου 2020. Επιπλέον τίθεται και θέμα επιτυχίας των στόχων Βιώσιμης Ανάπτυξης των Ηνωμένων Εθνών 3.6 και 11.2 (για καλύτερη υγεία και αειφόρο αστικό περιβάλλον). Για να επιτευχτεί ο στόχος, πρέπει να υιοθετηθεί ένα πραγματικά ολιστικό όραμα και να κατανοήσουμε ότι το Zero Vision δεν είναι μόνο ένας επιθυμητός στόχος όσον αφορά τις άμεσες συνέπειες μιας οδικής κυκλοφορίας, άλλα και της λήψης αποφάσεων εναλλακτικών μέσων μετακίνησης, φιλικές προς το περιβάλλον στο χρήστη της οδικής κυκλοφορίας με μείωση των θανάτων.</p>
      <p>Στο πλαίσιο της Παγκόσμιας Ημέρα Μνήμης Θυμάτων Τροχαίων, η ΕΥΘΥΤΑ-ΠΑΡΑΤΗΡΗΤΗΡΙΟ ΟΔΙΚΗΣ ΑΣΦΑΛΕΙΑΣ ΡΟΔΟΥ, πραγματοποιεί εκδηλώσεις αύριο, Κυριακή 17 Νοεμβρίου 2019 ως εξής:<br/>• Πλατεία Κύπρου: Σκηνικό ευαισθητοποίησης στη Μνήμη των Τροχαίων Θυμάτων. Τραπέζι με 19 άδειες καρέκλες στη μνήμη ατόμων που έχασαν τη ζωή τους στους δρόμους του νησιού μας το 2018, Σάββατο από τις 10:00 έως τις 13:00</p>
      <p>• Επιμνημόσυνη Δέηση στον Ιερό Ναό του Ευαγγελισμού της Θεοτόκου στις 10:00<br/>• ΚΟΝΤΙΚΙ: 18:00 “Είμαστε εδώ: ΤΡΑΓΟΥΔΑΜΕ ΟΛΟΙ ΓΙΑ ΤΗ ΖΩΗ” με τους Νίκο Κατσάνο, Λεωνίδα Σακελλαρίδη, Γιάννη Παπαθεοδώρου, Νατάσα Καρακατσάνη, Δάμων Παπακυριακού, Βαγγέλη Κατσογριδάκη, Καίτη Κούκουρου, Θωμά Γιαννίκη, Γιάννη Κατσιμπράκη, Μιχάλη Καλαετζή, Δημήτρης Ιωσήφ. Επίσης θα τιμηθούν σωστικές ομάδες από: Αστυνομική Διεύθυνση Δωδεκανήσου, ΕΚΑΒ, Πυροσβεστική, Σύλλογο Νοσοκομειακών Ιατρών, Τμήμα Επειγόντων Περιστατικών και Μονάδα Εντατικής Θεραπείας του Γ.Ν. Ρόδου. Για τη διοργάνωση των εκδηλώσεων μίλησαν χτες σε συνέντευξη τύπου μέλη της διοίκησης της ΕΥΘΥΤΑ Ρόδου.</p>
      <p>Ειδικά η πρόεδρος Ελένη Καρύδη που αναφέρθηκε στις εκδηλώσεις καλώντας το κοινό της Ρόδου να δώσει το “παρών”, είπε μεταξύ άλλων «ζητάμε να είστε κοντά μας, όσο περισσότεροι είμαστε τόσο πιο θετικά μηνύματα μεταφέρουμε».<br/>Από την πλευρά της η Μάνθα Ζιώγου αναφερόμενη στη φετινή ημέρα μνήμης υπογράμμισε ότι η μέρα αυτή είναι πολύ σημαντική για να δώσει όραμα στη σκληρή πραγματικότητα των συνεπειών των τροχαίων δυστυχημάτων και της ατμοσφαιρικής ρύπανσης.</p>
      <p>Ακολούθως η Δήμητρα Πατάπη που ανήκει στην εκπαιδευτική ομάδα της ΕΥΘΥΤΑ, αναφέρθηκε στην υλοποίηση σχετικού προγράμματος στα σχολεία όλων των βαθμίδων εγκεκριμένο από το υπουργείο παιδείας. «Στόχος μας να ευαισθητοποιήσουμε όσο περισσότερο κόσμο γίνεται εκπαιδευτικούς γονείς και μαθητές» είπε. Τέλος, ο Δημήτρης Ιωσήφ μίλησε για τη μουσική εκδήλωση που θα γίνει στο ΚΟΝΤΙΚΙ η οποία, όπως τόνισε δεν θα είναι μία κλασική συναυλία. Θα συμμετάσχουν μουσικοί υψηλού επιπέδου, επαγγελματίες ενώ το πρόγραμμα περιλαμβάνει αποσπάσματα από άριες μέχρι λαϊκά τραγούδια και φυσικά όλα τα είδη μουσικής ελληνικής και ξένης.</p>
    </article>
  </body>
</html>