<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2819619-mkms-vneslo-kandidaturu-na-posadu-movnogo-ombudsmena-na-rozglad-uradu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-16T11:40:00+00:00"/>
    <meta property="og:title" content="МКМС внесло кандидатуру на посаду мовного омбудсмена на розгляд уряду"/>
    <meta property="og:description" content="Міністерство культури, молоді та спорту України внесло на розгляд Кабінету міністрів кандидатуру на посаду уповноваженого із захисту державної мови."/>
  </head>
  <body>
    <article>
      <h1>МКМС внесло кандидатуру на посаду мовного омбудсмена на розгляд уряду</h1>
      <h2>Міністерство культури, молоді та спорту України внесло на розгляд Кабінету міністрів кандидатуру на посаду уповноваженого із захисту державної мови.</h2>
      <address>
        <time datetime="2019-11-16T11:40:00+00:00">16 Nov 2019, 11:40</time>
      </address>
      <p>Про це повідомляє <a href="http://mip.gov.ua/news/3219.html">пресслужба міністерства</a>.</p>
      <p>“МКМС пропонує на цю посаду завідувачку кафедри журналістики Чорноморського національного університету імені Петра Могили (Миколаїв) Тетяну Монахову”, - ідеться в повідомленні.</p>
      <figure>
        <img src="https://static.ukrinform.com/photos/2019_11/1573909265-380.jpg"/>
      </figure>
      <p>Як зазначається, Монахова народилася 2 липня 1980 року в Миколаєві. В 2002 році закінчила Миколаївський державний педагогічний університет ім. В.О. Сухомлинського за спеціальністю “учитель української мови і літератури та англійської мови й зарубіжної <a href="https://www.ukrinform.ua/tag-literatura">літератури</a>”. У 2015 році захистила докторську дисертацію на тему “Сучасні стратегії текстотворення в українській мові” в Одеському національному університеті ім. І.І. Мечникова.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2818851-mkms-rozrobit-programu-pidvisenna-mediagramotnosti-naselenna.html">МКМС розробить програму підвищення медіаграмотності населення</a>
      </blockquote>
      <p>9 листопада міністр культури, молоді та спорту України Володимир Бородянський повідомив, що визначився з кандидатом на посаду уповноваженого із захисту державної мови і пообіцяв цього тижня внести кандидатуру на розгляд уряду.</p>
      <p>Посада мовного омбудсмена передбачена законом “Про забезпечення функціонування української мови як державної”.</p>
      <p>
        <i>Фото: mip.gov.ua</i>
      </p>
    </article>
  </body>
</html>