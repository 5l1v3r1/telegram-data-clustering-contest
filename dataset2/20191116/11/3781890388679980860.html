<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/741981"/>
    <meta property="og:site_name" content="เดลินิวส์"/>
    <meta property="article:published_time" content="2019-11-16T11:00:00+00:00"/>
    <meta property="og:title" content="ชุมชนในฮ่องกงร่วมกันรื้อสิ่งกีดขวางของ'ม็อบชุดดำ'"/>
    <meta property="og:description" content="ประชาชนในชุมชนใกล้กับมหาวิทยาลัย 2 แห่งของฮ่องกงออกมาช่วยกันรื้อถอนสิ่งกีดขวางของผู้ประท้วงชุดดำ โดยที่จุดหนึ่งมีการกระทบกระทั่งกัน ส่วนอีกจุดหนึ่งเป็นครั้งแรกนับตั้งแต่เกิดความไม่สงบ ทีี่ทหารจีนออกจากฐานประจำการมาช่วยเหลือชาวบ้านเก็บสิ่งของด้วย"/>
  </head>
  <body>
    <article>
      <h1>ชุมชนในฮ่องกงร่วมกันรื้อสิ่งกีดขวางของ'ม็อบชุดดำ'</h1>
      <address>
        <time datetime="2019-11-16T11:00:00+00:00">16 Nov 2019, 11:00</time>
      </address>
      <p>
        <b>ประชาชนในชุมชนใกล้กับมหาวิทยาลัย 2 แห่งของฮ่องกงออกมาช่วยกันรื้อถอนสิ่งกีดขวางของผู้ประท้วงชุดดำ โดยที่จุดหนึ่งมีการกระทบกระทั่งกัน ส่วนอีกจุดหนึ่งเป็นครั้งแรกนับตั้งแต่เกิดความไม่สงบ ทีี่ทหารจีนออกจากฐานประจำการมาช่วยเหลือชาวบ้านเก็บสิ่งของด้วย</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 16 พ.ย.ว่าประชาชนในชุมชนใกล้กับมหาวิทยาลัยแห่งฮ่องกง ( เอชเคยู ) บนฝั่งเกาลูนหลายร้อยคน ซึ่งมีทั้งชาวฮ่องกงและชาวต่างชาติ ร่วมแรงช่วยกันเก็บก้อนอิฐและสิ่งกีดขวางอื่นออกจากพื้นผิวการจราจรใกล้กับมหาวิทยาลัย ส่งผลให้เกิดการโต้เถียงอย่างหนักกับกลุ่มผู้ประท้วงชุดดำซึ่งพยายามขัดขวาง โดยมีรายงานว่าในช่วงหนึ่งกลุ่มผู้ประท้วงขว้างวัตถุติดไฟลงมาบนพื้นถนนหลายครั้ง สร้างความไม่พอใจอย่างหนักให้กับประชาชน<br/> </p>
      <figure>
        <iframe data-src="https://twitter.com/SCMPHongKong/status/1195605986439884800?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_UWRoKhplbb161501_533.jpg?v=20191117026?v=6141"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1195606589551435777?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_wiQQFktJUR161522_533.jpg?v=20191117026?v=1254"/>
      </figure>
      <p>ในอีกด้านหนึ่ง ที่บริเวณหน้ามหาวิทยาลัยฮ่องกงแบปทิสต์ ( เอชเคบียู ) ซึ่งตั้งห่างจากฐานประจำการออสบอร์นของกองทัพปลดปล่อยประชาชนจีน ( พีแอลเอ ) เพียงคนละฝั่งของถนนเท่านั้น เจ้าหน้าที่ของพีแอลเอนอกเครื่องแบบประมาณ 50 นาย ออกจากฐานประจำการมาช่วยเหลือประชาชนในการรื้อถอนสิ่งกีดขวางถนน และเก็บก้อนอิฐตามทางเท้า ถือเป็นครั้งแรกที่เจ้าหน้าที่พีแอลเอปรากฏตัวนอกฐานประจำการ นับตั้งแต่สถานการณ์ประท้วงปะทุขึ้นเมื่อเดือนมิ.ย.ที่ผ่านมา โดยเจ้าหน้าที่นายหนึ่งซึ่งน่าจะมียศระดับผู้บัญชาการ กล่าวว่าการออกมาช่วยเหลือประชาชนในครั้งนี้ “เป็นความสมัครใจ” ของทางพีแอลเอเอง เนื่องจาก “การยับยั้งความรุนแรงเป็นหน้าที่ของทุกคนในสังคม” เป็นที่น่าสังเกตว่าไม่มีผู้ประท้วงออกมาขัดขวาง และระหว่างเจ้าหน้าที่กลุ่มหนึ่งช่วยเหลือประชาชน มีเจ้าหน้าที่ของพีแอลเออีกราว 50 นาย วิ่งออกกำลังผ่านพื้นที่ด้วย โดยเจ้าหน้าที่กลุ่มหนึ่งสวมชุดกีฬา<br/> </p>
      <figure>
        <iframe data-src="https://twitter.com/SCMPHongKong/status/1195621497789804544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195622121231118336?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195622450844684288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_ZsjSqTlXBG161415_533.jpg?v=20191117026?v=2469"/>
      </figure>
      <p>ขณะที่สถานการณ์บริเวณมหาวิทยาลัยจีนแห่งฮ่องกง ( ซียูเอชเค ) ยังสงบ หลังตำรวจเข้ามาเคลียร์พื้นที่บนสะพานและทางหลวงสายหลักผ่านมหาวิทยาลัย เพื่อเปิดการจราจรทุกเส้นทาง หลังผู้ชุมนุมจำนวนมากถอนกำลังไปยัง "สถานที่แห่งอื่น" เมื่อคืนวันศุกร์ แต่ยังคงมีผู้ประท้วงชุดดำเหลืออยู่จำนวนหนึ่ง และตั้งด่านตรวจบุคคลซึ่งต้องการผ่านเข้าสู่อาณาเขตของมหาวิทยาลัย<br/> </p>
      <figure>
        <iframe data-src="https://twitter.com/hkpoliceforce/status/1195555204055236608?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191116/news_njjfOKSTiP162654_533.jpg?v=20191117026?v=3043"/>
      </figure>
      <figure>
        <iframe data-src="https://twitter.com/globaltimesnews/status/1195580698154848259?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ความเคลื่อนไหวดังกล่าวของประชาชนและเจ้าหน้าที่พีแอลเอ เกิดขึ้นเพียงไม่นานหลังชาวฮ่องกงฝ่ายสนับสนุนรัฐบาลและแผ่นดินใหญ่หลายร้อยคนร่วมกันเดินขบวนไปตามถนนในย่านแอดไมรัลตี ใกล้กับอาคารสภานิติบัญญัติ ( เล็กโค ) เพื่อแสดงความสนับสนุนการทำงานของคณะผู้บริหารและให้กำลังใจตำรวจ.<br/><br/><b>เครดิตภาพ : AFP</b><br/> </p>
    </article>
  </body>
</html>