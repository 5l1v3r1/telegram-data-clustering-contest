<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/16/abd-de-jpmorgan-yoneticisine-piyasalar-manipule-sucundan-sorusturma"/>
    <meta property="og:site_name" content="euronews"/>
    <meta property="article:published_time" content="2019-11-16T11:58:19+00:00"/>
    <meta property="og:title" content="ABD'de JPMorgan yöneticisine 'piyasaları manipüle' suçundan soruşturma"/>
    <meta property="og:description" content="ABD Adalet Bakanlığı, uluslararası bankacılık ve finansal hizmetler alanında faaliyet gösteren JPMorgan Chase şirketinin bir üst düzey yöneticisi hakkında daha piyasaları manipüle etmek suçundan soruşturma açtı."/>
  </head>
  <body>
    <article>
      <h1>ABD'de JPMorgan yöneticisine 'piyasaları manipüle' suçundan soruşturma</h1>
      <address><time datetime="2019-11-16T11:58:19+00:00">16 Nov 2019, 11:58</time> by <a rel="author">Euronews </a></address>
      <p>ABD Adalet Bakanlığı, uluslararası bankacılık ve finansal hizmetler alanında faaliyet gösteren JPMorgan Chase şirketinin bir üst düzey yöneticisi hakkında daha piyasaları manipüle etmek suçundan soruşturma açtı.</p>
      <p>Jeffrey Ruffo isimli yönetici, "2008 ve 2016 yılları arasında değerli metallerin pazar fiyatlarını manipüle etmekle ve şantajla" suçlanıyor. Ruffo, yine devam eden bir davada yasa dışı para transferi kumpasına katılmakla suçlanıyor.</p>
      <p>Adalet Bakanlığı’nın Jeffrey Ruffo hakkında başlattığı soruşturmayla, JPMorgan Chase şirketinin değerli metaller bölümünde soruşturma açtığı yönetici sayısı 6’ya çıktı. Bu kişiler, altın, platin, ve gümüş fiyatlarını 2008-2016 yılları arasında manipüle etmekle suçlanıyor.</p>
      <p>ABD Adalet Bakanlığı Savcı Yardımcısı Brian Benckowski, daha önce yaptığı bir açıklamada, JP Morgan'ın değerli metal masasını “banka içinde yaklaşık 10 yıl devam eden bir suç örgütü” olarak tanımlamıştı.</p>
      <p>Benckowski yaptığı açıklamada, JP Morgan'ın hileli alım-satım uygulamalarının milyonlarca dolar kar elde edilmesine ve müşterilerin on milyonlarca dolar kaybetmelerine yol açtığını iddia etmişti.</p>
      <ul>
        <li>
          <a href="https://tr.euronews.com/2016/12/07/ab-den-hsbc-jpmorgan-ve-credit-agricole-a-485-milyon-euro-ceza">AB'den HSBC, JPMorgan ve Credit Agricole'a 485 milyon euro ceza</a>
        </li>
        <li>
          <a href="https://tr.euronews.com/2019/03/23/bddk-ve-spk-dan-jp-morgan-a-manipulasyon-incelemesi">BDDK ve SPK'dan JP Morgan'a manipülasyon incelemesi</a>
        </li>
      </ul>
    </article>
  </body>
</html>