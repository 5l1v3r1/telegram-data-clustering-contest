<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10081975-u-kremenchuc-zapracyuye-maysternya-adapter-susdskiy-prostr-dlya-splkuvannya-virshennya-problem.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-16T11:21:00+00:00"/>
    <meta property="og:title" content="У Кременчуці запрацює майстерня «Adapter»: сусідський простір для спілкування і вирішення проблем"/>
    <meta property="og:description" content=" У майстерні можна буде створювати речі для благоустрою, слухати майстер-класи та проводити зустрічі з однодумцями У листопаді цього року у Кременчуці на проспекті Свободи, 30-А запрацює соціальна"/>
  </head>
  <body>
    <article>
      <h1>У Кременчуці запрацює майстерня «Adapter»: сусідський простір для спілкування і вирішення проблем</h1>
      <address><time datetime="2019-11-16T11:21:00+00:00">16 Nov 2019, 11:21</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1573825737_adapter.png"/>
      </figure>
      <p>
        <b>У майстерні можна буде створювати речі для благоустрою, слухати майстер-класи та проводити зустрічі з однодумцями</b>
      </p>
      <p>У листопаді цього року у Кременчуці на проспекті Свободи, 30-А, запрацює соціальна майстерня «Adapter» – сусідський простір, де можна буде спілкуватися з однодумцями та вирішувати побутові проблеми.</p>
      <p>Майстерня буде укомплектована базовими інструментами та інвентарем (молотки, цвяхи, шуруповерт, зварювальний автомат, швейні машинки, нитки, голки тощо), за допомогою яких мешканці міста зможуть розв'язувати різноманітні побутові та локальні проблеми.</p>
      <p>
        <b>Протягом листопада-грудня на базі соціальної майстерні «Adapter» буде організовано два майстер-класи:</b>
      </p>
      <ul>
        <li>з ремонту і виготовлення стелажів, столів для приміщення майстерні та вуличних меблів для благоустрою дворових територій;</li>
        <li>з пошиття екоторб, рушників і фартухів для використання у побуті.</li>
      </ul>
      <p>Також у грудні відбудеться сусідська вечірка «Хороші сусіди», під час якої активісти мікрорайону «Водоканал» та зацікавлені громадяни міста Кременчука обговорять перспективи подальшого розвитку соціальної майстерні «Adapter».</p>
      <p>Слідкувати за датами проведення заходів можна у Фейсбуці, на сторінці Adapter – <a href="https://www.facebook.com/adapterplace/">соціальна майстерня в Кременчуці</a>.</p>
      <figure>
        <img src="https://www.telegraf.in.ua/uploads/posts/2019-11/1573825553_socalna-maysternya-2.png"/>
      </figure>
      <p>До участі у заходах запрошуються мешканці мікрорайону «Водоканал» та активні містяни, які зацікавлені у благоустрої прибудинкової території, у повторному використанні старих речей, мають бажання бути корисними суспільству та потребу спілкування з однодумцями у невимушеній, родинній атмосфері.</p>
      <p>
        <i>Проєкт «Адаптер» – відкрита сусідська майстерня» реалізується за фінансової підтримки львівської ГО «Товариство Лева» за кошти Національного фонду підтримки демократії (Вашингтон, США).</i>
      </p>
      <p>
        <i>Нагадаємо, що громадська організація «Культурний діалог» з 2015 року оперує облаштованим публічним простором «#ADAPTER», який було створено силами активістів культури, урбаністів, митців. З 2015 по 2018 роки простір працював як альтернативний культурний центр, на його базі втілили близько десяти соціальних проєктів, проведили культурні, розважальні, освітні, літературні, музичні і партисипативні заходи.</i>
      </p>
      <p>
        <i>Та з 2018 року простір «#ADAPTER» не працював. У 2019 році місію простору переглянули відповідно до стратегії «сусідського центру». Наразі простір розвиватиметься у форматі соціальної майстерні.</i>
      </p>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>