<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15380/top-10-nejslavnejsi-horory-80-let/"/>
    <meta property="og:site_name" content="filmserver.cz"/>
    <meta property="article:published_time" content="2019-11-16T11:30:00+00:00"/>
    <meta property="og:title" content="Top 10: Nejslavnější horory 80. let"/>
    <meta property="og:description" content="V osmdesátých letech vznikla řada kultovních hororů včetně Noční můry v Elm Street nebo Lesního ducha. Desítku těch nejslavnějších najdete v tomto článku."/>
  </head>
  <body>
    <article>
      <h1>Top 10: Nejslavnější horory 80. let</h1>
      <h2>V osmdesátých letech vznikla řada kultovních hororů včetně <i>Noční můry v Elm Street</i> nebo <i>Lesního ducha</i>. Desítku těch nejslavnějších najdete v tomto článku.</h2>
      <address><time datetime="2019-11-16T11:30:00+00:00">16 Nov 2019, 11:30</time> by <a rel="author">Václav Limberk</a></address>
      <p>1980 - <a href="https://filmserver.cz/patek-trinacteho-film-93207/">Pátek třináctého</a></p>
      <figure>
        <img src="https://filmserver.cz/img/50323.jpg"/>
      </figure>
      <p>První díl slavné série natočil v roce 1980 se směšným rozpočtem 550 tisíc dolarů <a href="https://filmserver.cz/sean-s-cunningham-osoba-11986/">Sean S. Cunningham</a>. Stačilo mu pár mladých herců, jedním z nich byla i budoucí hvězda <a href="https://filmserver.cz/kevin-bacon-osoba-37965/">Kevin Bacon</a>, a kemp u jezera a kult byl na světě. S tržbami skoro 60 milionů patří film mezi nejúspěšnější slashery vůbec. Tento úspěch si vyžádal celou řadu pokračování, v nichž se etabloval jeden z nejznámějších maskovaných zabijáků filmového plátna - Jason Vorhees. V prvním díle ho zastoupila jeho matka Pamela (<a href="https://filmserver.cz/betsy-palmer-osoba-125207/">Betsy Palmer</a>) a Jasona uvidíme pouze v krátkém snovém záběru na konci. <br/>Další významné horory z roku 1980: <a href="https://filmserver.cz/aligator-film-113783/">Aligátor</a>, <a href="https://filmserver.cz/mlha-film-57255/">Mlha</a>, <a href="https://filmserver.cz/kanibalove-film-136670/">Kanibalové</a>, <a href="https://filmserver.cz/hra-na-vraha-film-94989/">Hra na vraha</a>, <a href="https://filmserver.cz/maniak-film-38262/">Maniak</a>, <a href="https://filmserver.cz/osviceni-film-77131/">Osvícení</a>.</p>
      <figure>
        <iframe src="https://www.youtube.com/embed/Xqqej9T2gqI" width="640" height="360" data-service="Youtube" scrolling="no"/>
        <figcaption>Originální trailer filmu<b> Pátek třináctého</b></figcaption>
      </figure>
      <p>1981 - <a href="https://filmserver.cz/americky-vlkodlak-v-londyne-film-73213/">Americký vlkodlak v Londýně</a></p>
      <figure>
        <img src="https://filmserver.cz/img/52407.jpg"/>
      </figure>
      <p>Rok 1981 znamenal obrodu vlkodlaků ve filmu. Významným příspěvkem k vlkodlačímu subžánru je hororová komedie <a href="https://filmserver.cz/john-landis-osoba-602/">Johna Landise</a> o dvojici amerických studentů na výletě v Anglii. Jednoho z nich usmrtí a druhého (<a href="https://filmserver.cz/griffin-dunne-osoba-31496/">Griffin Dunne</a>) pokouše vlkodlak. Film obsahuje jednu z nejlepších sekvencí proměny člověka ve vlkodlaka zobrazených ve filmu. Za makeup byl film odměněn Oscarem. Pokračování <a href="https://filmserver.cz/americky-vlkodlak-v-parizi-film-61983/">Americký vlkodlak v Paříži</a> vzniklo v roce 1997. Landis je i autorem klipu <a href="https://filmserver.cz/thriller-film-129297/">Thriller</a>, který byl ve své době rovněž revolučním z hlediska masek. <br/>Další významné horory z roku 1981: <a href="https://filmserver.cz/lesni-duch-film-129169/">Lesní duch</a>, <a href="https://filmserver.cz/patek-trinacteho-2-film-74583/">Pátek třináctého 2</a>, <a href="https://filmserver.cz/halloween-2-film-59952/">Halloween 2</a>, <a href="https://filmserver.cz/kvileni-vlkodlaku-film-57402/">Kvílení vlkodlaků</a>, <a href="https://filmserver.cz/vrah-rosemary-film-70748/">Vrah Rosemary</a>, <a href="https://filmserver.cz/posedlost-film-28732/">Posedlost</a>, <a href="https://filmserver.cz/vlci-film-110378/">Vlci</a>. </p>
      <figure>
        <iframe src="https://www.youtube.com/embed/bRVH3z_erjA" width="640" height="360" data-service="Youtube" scrolling="no"/>
        <figcaption>Originální trailer filmu <b>Americký vlkodlak v Londýně</b></figcaption>
      </figure>
      <p>1982 - <a href="https://filmserver.cz/vec-film-16704/">Věc</a></p>
      <figure>
        <img src="https://filmserver.cz/img/51723.jpg"/>
      </figure>
      <p>Také sci-fi horor <a href="https://filmserver.cz/john-carpenter-osoba-2365/">Johna Carpentera</a> je přelomovým kouskem svého žánru. Napínavý horor zasazený do zasněžených ledových kulis Antarktidy o skupině výzkumníků, kterou napadne neznámý organismus, se už také dnes řadí mezi kultovní díla "parazitního" hororu. Hlavní roli v něm vytvořil režisérův kmenový herec <a href="https://filmserver.cz/kurt-russell-osoba-44293/">Kurt Russell</a>. Hudbu k filmu složil slavný <a href="https://filmserver.cz/ennio-morricone-osoba-2044/">Ennio Morricone</a>. Po mnoha letech vzniklo pokračování <a href="https://filmserver.cz/vec-pocatek-film-78757/">Věc: Počátek</a>, které bylo prequelem<i> Věci</i>. <br/>Další významné horory z roku 1982: <a href="https://filmserver.cz/bytost-film-30907/">Bytost</a>, <a href="https://filmserver.cz/amityville-2-posedlost-film-110410/">Amityville 2: Posedlost</a>, <a href="https://filmserver.cz/kocici-lide-film-127269/">Kočičí lidé</a>, <a href="https://filmserver.cz/creepshow-film-126906/">Creepshow</a>, <a href="https://filmserver.cz/patek-trinacteho-3-film-55445/">Pátek třináctého 3</a>, <a href="https://filmserver.cz/poltergeist-film-55224/">Poltergeist</a>. </p>
      <figure>
        <iframe src="https://www.youtube.com/embed/5ftmr17M-a4" width="640" height="360" data-service="Youtube" scrolling="no"/>
        <figcaption>Originální trailer filmu <b>Věc</b></figcaption>
      </figure>
      <p>1983 - <a href="https://filmserver.cz/mrtva-zona-film-112867/">Mrtvá zóna</a></p>
      <figure>
        <img src="https://filmserver.cz/img/59400.jpg"/>
      </figure>
      <p>Rok 1983 byl rokem rozmachu filmových adaptací <a href="https://filmserver.cz/stephen-king-osoba-714/">Stephena Kinga</a>. Jednou z nejlepších je adaptace knihy z roku 1979. Hlavním hrdinou je středoškolský učitel John Smith (<a href="https://filmserver.cz/christopher-walken-osoba-105527/">Christopher Walken</a>), který se po pěti letech probudí z kómatu nadán schopností zahlédnout záblesk z budoucnosti po doteku s dotyčným subjektem. Jeho cílem se stane politik Stillson (<a href="https://filmserver.cz/martin-sheen-osoba-66476/">Martin Sheen</a>), který by rozpoutal jadernou válku, pokud by byl zvolen prezidentem. Skvělý psychologický thriller/horor natočil <a href="https://filmserver.cz/david-cronenberg-osoba-2125/">David Cronenberg</a>. <br/>Další významné horory z roku 1983: <a href="https://filmserver.cz/christine-film-59372/">Christine</a>, <a href="https://filmserver.cz/cujo-film-11047/">Cujo</a>, <a href="https://filmserver.cz/hlad-film-28403/">Hlad</a>, <a href="https://filmserver.cz/psycho-ii-film-74613/">Psycho II</a>, <a href="https://filmserver.cz/videodrom-film-33593/">Videodrom</a>. </p>
      <figure>
        <iframe src="https://www.youtube.com/embed/iKZz8Gy5ceU" width="640" height="360" data-service="Youtube" scrolling="no"/>
        <figcaption>Originální trailer filmu <b>Mrtvá zóna</b></figcaption>
      </figure>
      <p>1984 - <a href="https://filmserver.cz/nocni-mura-v-elm-street-film-46461/">Noční můra v Elm Street</a></p>
      <figure>
        <img src="https://filmserver.cz/img/61645.jpg"/>
      </figure>
      <p>V roce 1984 se zrodila další kultovní hororová postava filmového plátna - Freddy Krueger (<a href="https://filmserver.cz/robert-englund-osoba-18277/">Robert Englund</a>) - kterého vymyslel a natočil <a href="https://filmserver.cz/wes-craven-osoba-3850/">Wes Craven</a>. Krueger byl vrah dětí, jehož zuřiví rodiče zabitých dětí upálili a on se pak vrátil, aby jejich ratolesti zabíjel v jejich snech. Originální myšlenku dokázal Craven bezezbytku vytěžit a jeho původní film už žádný z mnoha dalších dílů nedokázal překonat, i když některým nelze upřít velkou snahu a zábavnost. Craven sám už žádné další pokračování nenatočil, ale o deset let později na tuto sérii navázal originálním filmem ve filmu s názvem <a href="https://filmserver.cz/nova-nocni-mura-film-46271/">Nová noční můra</a>. <br/>Další významné horory z roku 1984: <a href="https://filmserver.cz/patek-trinacteho-4-posledni-kapitola-film-78207/">Pátek třináctého 4: Poslední kapitola</a>, <a href="https://filmserver.cz/gremlins-film-46219/">Gremlins</a>, <a href="https://filmserver.cz/spolecenstvi-vlku-film-88546/">Společenství vlků</a>, <a href="https://filmserver.cz/toxicky-mstitel-film-62993/">Toxický mstitel</a>, <a href="https://filmserver.cz/kukuricne-deti-film-51166/">Kukuřičné děti</a>. </p>
      <figure>
        <iframe src="https://www.youtube.com/embed/dCVh4lBfW-c" width="640" height="360" data-service="Youtube" scrolling="no"/>
        <figcaption>Originální trailer filmu <b>Noční můra v Elm Street</b></figcaption>
      </figure>
      <p>1985 - <a href="https://filmserver.cz/den-mrtvych-film-83659/">Den mrtvých</a></p>
      <figure>
        <img src="https://filmserver.cz/img/61643.jpg"/>
      </figure>
      <p>V roce 1985 se praotec zombie hororu <a href="https://filmserver.cz/george-a-romero-osoba-1510/">George A. Romero</a> vrátil ke svým oblíbeným nemrtvým, aby doplnil své dva legendární kousky - <a href="https://filmserver.cz/noc-ozivlych-mrtvol-film-98227/">Noc oživlých mrtvol</a> a <a href="https://filmserver.cz/usvit-mrtvych-film-9058/">Úsvit mrtvých</a>. Tentokrát se nemrtví octnou v podzemním výzkumném středisku, kde probíhají tajně střežené vojenské experimenty. Jako vždy Romero trochu nadržuje nemrtvým, které ukazuje v příznivějším světle než některé lidi - hlavně ty v uniformě.  <br/>Další významné horory z roku 1985: <a href="https://filmserver.cz/kocici-oko-film-139308/">Kočičí oko</a>, <a href="https://filmserver.cz/patek-trinacteho-5-novy-zacatek-film-47473/">Pátek třináctého 5: Nový začátek</a>, <a href="https://filmserver.cz/noc-hruzy-film-141728/">Noc hrůzy</a>, <a href="https://filmserver.cz/re-animator-film-10750/">Re-Animátor</a>, <a href="https://filmserver.cz/navrat-ozivlych-mrtvol-film-79945/">Návrat oživlých mrtvol</a>, <a href="https://filmserver.cz/nocni-mura-v-elm-street-2-freddyho-pomsta-film-53422/">Noční můra v Elm Street 2: Freddyho pomsta</a>. </p>
      <figure>
        <iframe src="https://www.youtube.com/embed/5g9XorBCikM" width="640" height="360" data-service="Youtube" scrolling="no"/>
        <figcaption>Originální trailer filmu<b> Den mrtvých</b></figcaption>
      </figure>
      <p>1986 - <a href="https://filmserver.cz/moucha-film-26414/">Moucha</a></p>
      <figure>
        <img src="https://filmserver.cz/img/53587.jpg"/>
      </figure>
      <p>Děsivý horor o proměně člověka ve zmutovanou nestvůru natočil mistr svého oboru - David Cronenberg v roce 1986. S až nechutnými detaily znázorněná proměna vědce Setha Brundla byla skvělou příležitostí pro <a href="https://filmserver.cz/jeff-goldblum-osoba-124524/">Jeffa Goldbluma</a> i pro maskéry, kteří získali za makeup Oscara. O tři roky později následovalo pokračování <a href="https://filmserver.cz/moucha-ii-film-44474/">Moucha II</a>. <br/>Další významné horory z roku 1986: <a href="https://filmserver.cz/vetrelci-film-6258/">Vetřelci</a>, <a href="https://filmserver.cz/critters-film-51588/">Critters</a>, <a href="https://filmserver.cz/patek-trinacteho-6-jason-zije-film-136069/">Pátek třináctého 6: Jason žije</a>, <a href="https://filmserver.cz/henry-portret-masoveho-vraha-film-37480/">Henry: Portrét masového vraha</a>, <a href="https://filmserver.cz/stopar-film-9002/">Stopař</a>, <a href="https://filmserver.cz/dum-film-129816/">Dům</a>, <a href="https://filmserver.cz/maly-kramek-hruz-film-131737/">Malý krámek hrůz</a>, <a href="https://filmserver.cz/poltergeist-2-film-131222/">Poltergeist 2</a>.</p>
      <figure>
        <iframe src="https://www.youtube.com/embed/9_Jw7maERgk" width="640" height="360" data-service="Youtube" scrolling="no"/>
        <figcaption>Originální trailer filmu <b>Moucha</b></figcaption>
      </figure>
      <p>1987 - <a href="https://filmserver.cz/smrtelne-zlo-2-film-116137/">Smrtelné zlo 2</a></p>
      <figure>
        <img src="https://filmserver.cz/img/61644.jpg"/>
      </figure>
      <p>Šest let po <i>Lesním duchovi</i> se <a href="https://filmserver.cz/sam-raimi-osoba-2463/">Sam Raimi</a> vrátil k postavě Ashe (<a href="https://filmserver.cz/bruce-campbell-osoba-11420/">Bruce Campbell</a>) a natočil pokračování, které je i častečným remakem prvního filmu. Oproti němu ale výrazně přidal humor, takže jde spíše o hororovou komedii než o čistý horor jako v případě originálu. Pět let po tomto skvělém filmu se Raimi vrátil k postavě démonobijce potřetí v už čistokrevné komedii <a href="https://filmserver.cz/armada-temnot-film-133868/">Armáda temnot</a>.  <br/>Další významné horory z roku 1987: <a href="https://filmserver.cz/angel-heart-film-108114/">Angel Heart</a>, <a href="https://filmserver.cz/bad-taste-vesmirni-kanibalove-film-131024/">Bad Taste - Vesmírní kanibalové</a>, <a href="https://filmserver.cz/creepshow-plizivy-des-film-110289/">Creepshow: Plíživý děs</a>, <a href="https://filmserver.cz/hellraiser-film-46087/">Hellraiser</a>, <a href="https://filmserver.cz/tajemne-zlo-film-38654/">Tajemné zlo</a>, <a href="https://filmserver.cz/ztraceni-chlapci-film-66308/">Ztracení chlapci</a>, <a href="https://filmserver.cz/nocni-mura-v-elm-street-3-bojovnici-ze-sna-film-68203/">Noční můra v Elm Street 3: Bojovníci ze sna</a>, <a href="https://filmserver.cz/predator-film-112839/">Predátor</a>, <a href="https://filmserver.cz/vladce-temnot-film-63776/">Vládce temnot</a>.</p>
      <figure>
        <iframe src="https://www.youtube.com/embed/o7G0SDuABPk" width="640" height="360" data-service="Youtube" scrolling="no"/>
        <figcaption>Originální trailer filmu <b>Smrtelné zlo 2</b></figcaption>
      </figure>
      <p>1988 - <a href="https://filmserver.cz/detska-hra-film-11058/">Dětská hra</a></p>
      <figure>
        <img src="https://filmserver.cz/img/23689.jpg"/>
      </figure>
      <p>Tento horor o sériovém vrahovi, jehož duše se přenese do roztomilé hračky - panenky Chuckyho s hlasem <a href="https://filmserver.cz/brad-dourif-osoba-95045/">Brada Dourifa</a> - natočil v roce 1988 <a href="https://filmserver.cz/tom-holland-osoba-6354/">Tom Holland</a>. Také <i>Dětská hra</i> se dočkala řady pokračování a minulý rok přišel i <a href="https://filmserver.cz/detska-hra-film-174930/">remake</a>, který se ale s velkou diváckou odezvou nesetkal. <br/>Další významné horory z roku 1988: <a href="https://filmserver.cz/patek-trinacteho-7-nova-krev-film-144320/">Pátek třináctého 7: Nová krev</a>, <a href="https://filmserver.cz/halloween-4-navrat-michaela-myerse-film-118700/">Halloween 4: Návrat Michaela Myerse</a>, <a href="https://filmserver.cz/hellraiser-2-svazany-s-peklem-film-62944/">Hellraiser 2: Svázaný s peklem</a>, <a href="https://filmserver.cz/maniac-cop-film-131400/">Maniac Cop</a>, <a href="https://filmserver.cz/poltergeist-3-film-132977/">Poltergeist 3</a>, <a href="https://filmserver.cz/nocni-mura-v-elm-street-4-vladce-snu-film-37900/">Noční můra v Elm Street 4: Vládce snu</a>. </p>
      <figure>
        <iframe src="https://www.youtube.com/embed/sjiyV8mtXiU" width="640" height="360" data-service="Youtube" scrolling="no"/>
        <figcaption>Originální trailer filmu<b> Dětská hra</b></figcaption>
      </figure>
      <p>1989 - <a href="https://filmserver.cz/hrbitov-domacich-zviratek-film-61347/">Hřbitov domácích zvířátek</a></p>
      <figure>
        <img src="https://filmserver.cz/img/35359.jpg"/>
      </figure>
      <p>Jednou z povedených filmových verzí knihy Stephena Kinga je <i>Hřbitov domácích zvířátek</i>, který v roce 1989 natočila <a href="https://filmserver.cz/mary-lambert-osoba-6845/">Mary Lambert</a>. O tři roky později natočené pokračování <a href="https://filmserver.cz/hrbitov-domacich-zviratek-ii-film-109989/">Hřbitov domácích zvířátek II.</a>, kde hrála mladá hvězda z druhého Terminátora <a href="https://filmserver.cz/edward-furlong-osoba-140798/">Edward Furlong</a>, už se moc nepovedlo. Letos jsme se dočkali nové verze v podobě filmu <a href="https://filmserver.cz/rbitov-zviratek-film-174825/">Řbitov zviřátek</a>, který ale původní snímek nepřekonal. <br/>Další významné horory z roku 1989: <a href="https://filmserver.cz/patek-trinacteho-8-jason-na-manhattanu-film-110350/">Pátek třináctého 8: Jason na Manhattanu</a>, <a href="https://filmserver.cz/halloween-5-film-106762/">Halloween 5</a>, <a href="https://filmserver.cz/nocni-mura-v-elm-street-5-dite-snu-film-34864/">Noční můra v Elm Street 5: Dítě snu</a>, <a href="https://filmserver.cz/shocker-film-16083/">Shocker</a>. </p>
      <figure>
        <iframe src="https://www.youtube.com/embed/JMao8sg4DPA" width="640" height="360" data-service="Youtube" scrolling="no"/>
        <figcaption>Originální trailer filmu <b>Hřbitov domácích zvířátek</b></figcaption>
      </figure>
    </article>
  </body>
</html>