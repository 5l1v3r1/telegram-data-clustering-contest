<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980825057.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-16T11:14:00+00:00"/>
    <meta property="og:title" content="انصارالله، عربستان و امارات را تهدید کرد"/>
    <meta property="og:description" content="به گزارش ایسنا، المسیره گزارش داد یحیی سریع، سخنگوی ارتش و کمیته‌های مردمی یمن مورد حمایت انصارالله در کنفرانسی خبری گفت: ائتلاف سعودی – اماراتی بیش از ۱۲ حمله هوایی به تجمع نیروها در برخی جبهه‌های جنگ در مرزهای عربستان و یمن کرد."/>
  </head>
  <body>
    <article>
      <h1>انصارالله، عربستان و امارات را تهدید کرد</h1>
      <address>
        <time datetime="2019-11-16T11:14:00+00:00">16 Nov 2019, 11:14</time>
      </address>
      <p>گروه انصارالله با اعلام اینکه ائتلاف سعودی – اماراتی در چارچوب افزایش تنش نظامی در چند نقطه دست به حملات هوایی زده، در پاسخ به این حملات، این ائتلاف را به حمله به عربستان و امارات تهدید کرد، در حالی که یک منبع مسؤول یمنی امروز (شنبه) اعلام کرد، توافقی گسترده بین انصارالله و عربستان در جریان مذاکرات بین دو طرف از بابت سازوکار آتش‌بس به وجود آمده است.</p>
      <p>به گزارش ایسنا، المسیره گزارش داد یحیی سریع، سخنگوی ارتش و کمیته‌های مردمی یمن مورد حمایت انصارالله در کنفرانسی خبری گفت: ائتلاف سعودی – اماراتی بیش از ۱۲ حمله هوایی به تجمع نیروها در برخی جبهه‌های جنگ در مرزهای عربستان و یمن کرد.</p>
      <p>سریع افزود، یکی از این حملات را جنگنده‌های ائتلاف سعودی به منطقه اللحیه در استان الحدیده در غرب یمن داشتند در حالی که سازمان ملل از چند هفته پیش از طریق ایجاد ایست‌های بازرسی در تلاش برای تثبیت آتش‌بس در این استان است.</p>
      <p>سخنگوی ارتش یمن از تنش نظامی در این منطقه سخن به میان آورد و گفت، آن را نقض علنی توافقنامه سوئد منعقد شده در اواخر ۲۰۱۸ تحت نظارت سازمان ملل می‌داند.</p>
      <p>سریع همچنین تاکید کرد: تنشی در جبهه‌های درگیری در مرزها رخ داده اما کشورهای متخاصم نتوانستند هیچ پیشرفت قابل ذکری را در این جبهه‌ها رقم بزنند و ضربات محکمی دریافت کردند.</p>
      <p>این سخنگو مناطق عملیات متجاوزانه ائتلاف سعودی – اماراتی را مشخص نکرد اما رسانه‌های وابسته به انصارالله گفتند،‌ حملات موشکی و توپخانه‌ای سعودی در دو منطقه رازح و منبه در صعده در شمال یمن رخ داده‌اند.</p>
      <p>اخیرا برخی جبهه‌های درگیری بین دو طرف به رغم مذاکرات غیر رسمی بین انصارالله و عربستان درباره آتش‌بس شاهد درگیری‌های شدید هستند.</p>
      <p>محمد البخیتی عضو دفتر سیاسی انصارالله یمن در این باره گفت، اگر ائتلاف سعودی – اماراتی دست از حملات به یمن برندارد انصارالله هدف گیری به عمق عربستان و امارات را از سر می‌گیرد.</p>
      <p>البخیتی در گفت‌وگو با الجزیره اضافه کرد: رهبران سعودی و اماراتی به خوبی می‌دانند کفه ترازو اکنون به نفع یمن سنگینی می‌کند و این تنها شامل هدف گیری عمق این دو کشور نیست بلکه به دلیل درگیری‌های میدانی ما نیز هست.</p>
      <p>عبدالملک الحوثی، رهبر انصارالله یمن اخیرا تهدید کرد، در صورت عدم توقف جنگ و محاصره یمن شدیدترین حملات را به عربستان وارد می‌کند.</p>
      <p>این در حالی است که یک منبع یمنی که خواست نامش فاش نشود به خبرگزاری آلمان گفت، مذاکرات بین دو طرف به طور گسترده و در سطح بسیار عالی در جریان است.</p>
      <p>بنا به گفته این منبع، دیدارها از طریق ویدیو کنفرانس‌ها ادامه دارند و در آن کمیته‌های نظامی و سیاسی به طور هر روزه دیدار می‌کنند.</p>
      <p>این منبع افزود، مذاکرات درباره سازوکار ویژه آتش‌بس در جریان است و تاکنون توافقی گسترده حاصل شده است.</p>
      <p>به تاکید این منبع، آتش‌بس از جانب هر دو طرف به طور تدریجی شروع شده تا رسما اعلام شود.</p>
      <p>این مقام یمنی اشاره کرد، زمانی که آتش‌بس به طور رسمی اعلام شود آن زمان توافق خاص سازوکار آتش‌بس حاصل شده است.</p>
      <p>گروه انصارالله و عربستان از زمان اعلام طرح یکجانبه مهدی المشاط، رئیس شورای عالی سیاسی یمن (بالاترین نهاد سیاسی انصارالله) در سپتامبر درباره توقف حملات پهپادی و موشکی به خاک عربستان شروع کرده‌اند تا در مقابل ائتلاف سعودی نیز عملیات نظامی خود را متوقف کرده و به محاصره یمن پایان دهد.</p>
      <p>اعلامیه انصارالله با واکنش‌هایی از سوی مقامات سعودی روبه‌رو شد که شاخصی مثبت به سمت مذاکره خیلی جدی‌ در یمن محسوب شد.</p>
    </article>
  </body>
</html>