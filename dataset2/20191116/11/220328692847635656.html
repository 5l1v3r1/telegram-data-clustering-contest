<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/goranov-blgarint-gleda-drzhavata-kato-chuzhdo-tyalo-406875.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-16T11:40:00+00:00"/>
    <meta property="og:title" content="Горанов:Българинът гледа държавата като чуждо тяло"/>
    <meta property="og:description" content="Той подчерта, че броят на отпуснатите болнични листове нараства в пъти около празниците"/>
  </head>
  <body>
    <article>
      <h1>Горанов:Българинът гледа държавата като чуждо тяло</h1>
      <address>
        <time datetime="2019-11-16T11:40:00+00:00">16 Nov 2019, 11:40</time>
      </address>
      <p>Проблемът е в това, че българинът не е готов достатъчно за солидарност, защото той гледа на държавата като чуждо тяло и желанието да измами системата или да спекулира с нея заема такива мащаби, че дори и държавните органи трудно могат да преодолеят тези дефекти. Това заяви пред БНТ министърът на финансите Владислав Горанов в коментар за предложението първият ден от болничните да не се заплаща.</p>
      <p>Той подчерта, че броят на отпуснатите болнични листове нараства в пъти около празниците.</p>
      <p>"Ако говорим с работодателските организации, дори и с обикновените и малки бизнесмени, състоянието на пазара на труда в момента е такова, че малкото на брой хора, които са готови да мамят системата, за съжаление не са толкова малко на брой", допълни Горанов.</p>
      <p>По думите му, това е решение, свързано с цялостния модел на осигуряване, и е пакет от мерки, които са предложени от управляващото мнозинство с всички плюсове и минуси.</p>
      <p>"Обединените патриоти" изложиха пред нас, че ако искаме заедно да продължим напред, трябва да се съобразяваме с политическите ангажименти на всеки един от партньорите и предложиха да направим един коалиционен съвет. За добро или лошо, съветът се състоя и намали напрежението по темата коя програма е водеща и дали е само в приоритетите, които ГЕРБ предлага, обясни финансовият министър.</p>
      <p>  </p>
    </article>
  </body>
</html>