<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621776/%D8%AC%D8%A7%D8%AF%D9%87%E2%80%8C%D9%87%D8%A7%DB%8C-7-%D8%A7%D8%B3%D8%AA%D8%A7%D9%86-%D8%A8%D8%B1%D9%81%DB%8C-%D8%A7%D8%B3%D8%AA%D9%82%D8%B1%D8%A7%D8%B1-%D8%AA%DB%8C%D9%85%E2%80%8C%D9%87%D8%A7%DB%8C-%D9%BE%D9%84%DB%8C%D8%B3-%D8%AF%D8%B1-%DA%AF%D8%B1%D8%AF%D9%86%D9%87%E2%80%8C%D9%87%D8%A7%DB%8C-%D8%A8%D8%B1%D9%81%DA%AF%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-16T11:32:00+00:00"/>
    <meta property="og:title" content="جاده‌های 7 استان، برفی/ استقرار تیم‌های پلیس در گردنه‌های برفگیر"/>
    <meta property="og:description" content="رئیس پلیس راه ناجا آخرین وضعیت جاده‌های کشور را تشریح کرد و از رانندگان خواست تا به هنگام تردد در هوای برفی تجهیزات ایمنی به همراه داشته باشند."/>
  </head>
  <body>
    <article>
      <h1>جاده‌های 7 استان، برفی/ استقرار تیم‌های پلیس در گردنه‌های برفگیر</h1>
      <h2>رئیس پلیس راه ناجا اعلام کرد</h2>
      <address>
        <time datetime="2019-11-16T11:32:00+00:00">16 Nov 2019, 11:32</time>
      </address>
      <p>
        <i>رئیس پلیس راه ناجا آخرین وضعیت جاده‌های کشور را تشریح کرد و از رانندگان خواست تا به هنگام تردد در هوای برفی تجهیزات ایمنی به همراه داشته باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسینی آخرین وضعیت راه‌های درون شهری و برون شهری کشور را تشریح و اظهار کرد: در حال حاضر محورهای استان مازندران، شمال استان تهران، ارتفاعات محور کرج چالوس، بخشی از محورهای استان سمنان مانند محور جدید سمنان به قم و استان‌های کهگیلویه و بویراحمد و شمال استان فارس شاهد بارش برف هستیم.</p>
      <p>وی افزود: البته در حال حاضر محوری که به دلیل بارش مسدود شده باشد را نداریم.</p>
      <p>رئیس پلیس راه راهور ناجا با بیان اینکه شب گذشته به صورت موقت محور کیاسر به سمنان به دلیل شدت بارش برف برای چند ساعتی مسدود شده بود گفت: نکته مهم تجهیزاتی است که رانندگان باید در صورت تمایل به رانندگی در محورهای یاد شده باید به همراه داشته باشند، به ویژه زنجیر چرخ برای محورهای کوهستانی یکی از تجهیزات الزامی است.</p>
      <p>حسینی افزود: طرح زمستانه ما معمولا از نیمه دوم آذرماه آغاز می‌شود ولی به واسطه شرایط پیش آمده و سرما و بارش برف نسبتا زودهنگام، به همه استان‌های سردسیر ابلاغ کردیم که در محل راهدارخانه‌هایی که در گردنه‌های برفگیر وجود دارد نسبت به استقرار تیم‌های پلیس اقدام کنند.</p>
      <p>وی تاکید کرد: شرایط رانندگی در شرایط جوی برف و باران شرایط خاص خود را دارد که امید است رانندگان با به همراه داشتن تجهیزات ایمنی و توجه لازم در امر رانندگی بتوانیم از حوادث به صورت جدی پیشگیری کنیم.</p>
      <p>همچنین مهماندار، رئیس پلیس راهور تهران بزرگ نیز بااشاره به ترافیک سنگین در برخی محورهای شمالی و غربی پایتخت از جمله دربند، بلوار دانشجو، بلوار رشید الدین فضل‌اله، خیابان ولی عصر(عج)، میدان سیمون بولیوار اشرفی اصفهانی، ستاری، مدرس به شمال،‌ چمران، یادگار امام ، همت و باکری گفت: ترافیک در این محورهای به علت بارش برف و لغزندگی خودروها سنگین است و توصیه می کنیم شهروندان از تردد غیرضروری خودداری کنند.</p>
    </article>
  </body>
</html>