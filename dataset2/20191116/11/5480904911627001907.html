<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zemrel-reziser-i-odbojar-jasny-autor-vsech-dobrych-rodaku/1821767?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-16T11:00:00+00:00"/>
    <meta property="og:title" content="Zemřel režisér i odbojář Jasný, autor Všech dobrých rodáků"/>
    <meta property="og:description" content="Praha/Zlín - Ve věku 93 let zemřel režisér, scenárista i odbojář Vojtěch Jasný, autor trezorového filmu Všichni dobří rodáci. ČTK to z pověření rodiny sdělil Vítězslav Tichý a potvrdil to mluvčí Slováckého divadla Josef Kubáník. Uherskohradišťské divadlo to uvedlo na svém facebooku. Jasný v minulých letech navštívil Letní filmovou školu v Uherském Hradišti i představení Slováckého divadla."/>
  </head>
  <body>
    <article>
      <h1>Zemřel režisér i odbojář Jasný, autor Všech dobrých rodáků</h1>
      <address><time datetime="2019-11-16T11:00:00+00:00">16 Nov 2019, 11:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha/Zlín - Ve věku 93 let zemřel režisér, scenárista i odbojář Vojtěch Jasný, autor trezorového filmu Všichni dobří rodáci. ČTK to z pověření rodiny sdělil Vítězslav Tichý a potvrdil to mluvčí Slováckého divadla Josef Kubáník. Uherskohradišťské divadlo to uvedlo na svém <a href="https://bit.ly/32RN2sD">facebooku</a>. Jasný v minulých letech navštívil Letní filmovou školu v Uherském Hradišti i představení Slováckého divadla.</p>
      <p>Jasný byl jedním z představitelů takzvané české filmové nové vlny. Začínal točit již v 50. letech, nejprve ve spolupráci s Karlem Kachyňou. Pozornost si později získal například filmem Až přijde kocour s Janem Werichem z roku 1963. Osudovým se stal Jasnému snímek Všichni dobří rodáci z roku 1968 o deziluzi moravského venkova po nástupu komunistického režimu a střetech při znárodňování majetku sedláků a kolektivizaci.</p>
      <p>Všichni dobří rodáci vynesli Jasnému na mezinárodním festivalu v Cannes roku 1969 cenu za režii a pozvání do poroty dalšího ročníku, ale také perzekuci ze strany československého totalitního režimu. Téhož roku Jasný emigroval a na čas zakotvil u západoněmeckých televizních zakázek. Jeho filmy pak v Československu na dvě desetiletí skončily v trezoru.</p>
      <p>Jasný prožil dramatický život plný zvratů. Za druhé světové války byl v odboji a britským agentem. Jeho otec, který Jasného přivedl promítáním v kelčské sokolovně k lásce k filmům, zemřel v koncentračním táboře v Osvětimi. Zhruba od poloviny 80. let žil Jasný v USA.</p>
      <p>Zvrat politických poměrů v Československu uvítal Jasný po listopadu 1989 dokumentem Proč Havel? z roku 1991. K filmařině se naposledy vrátil v roce 1999 dramatem Návrat ztraceného ráje.</p>
      <p>Životem i dílem Jasného prostupoval mysticismus. "Film, to je krása, to je světlo," prohlásil režisér v minulosti. "Já nemyslím. Přijde na mě takové světlo. Když myslím, tak nejsem tak dobrý, jako když jednám spontánně," řekl.</p>
      <h3>Režisér Jasný byl podle mladších kolegů nadčasový i poetický</h3>
      <p>Nadčasovým autorem i básníkem byl podle mladších kolegů zesnulý režisér Vojtěch Jasný. Třeba jeho Všichni dobří rodáci jsou podle filmařů i po půl století od natočení stále aktuální. Jsou odrazem toho, co je v lidech věčné, řekla ČTK režisérka Alice Nellis. Režisér Fero Fenič uvedl, že jako syna kulaků ho tento film dojal už v 17 letech. Režisér Jan Hřebejk ocenil i sebereflexi, kterou ve svých dílech Jasný projevil. Jasný zemřel v pátek ve věku 93 let.</p>
      <p>"Myslím, že byl velký básník, svědek dějin a zároveň měl nějakou sebereflexi. Takže jsem se mu velice obdivoval," řekl ČTK Hřebejk. "I když je ta zpráva (o úmrtí Jasného) smutná, tak ji beru jako příležitost, přemýšlet o tvorbě jednoho z největších českých filmových tvůrců," dodal.</p>
      <p>Fenič označil Jasného Všechny dobré rodáky za jedno z vrcholných děl české kinematografie. "Já sám pocházím ze sedlácké rodiny, moji rodiče byli kulaci. Vzpomínám si, že jsem poprvé film Všichni dobří rodáci viděl v kině v Prešově v nějakých 17 letech. Už tehdy mě hluboce dojal, protože jsem tam v jednotlivých postavách viděl předobraz lidí, které jsem znal ze své vesnice," řekl.</p>
      <p>Všichni dobří rodáci podle režisérky Nellis překročili hranice času. "To se nepovede každému filmu. Já jsem Rodáky za život viděla xkrát a v každém novém čase ten film dokázal přinést něco dalšího. Myslím, že to je znakem děl, která přetrvají a jsou odrazem toho, co je v lidech věčné," doplnila.</p>
      <p>Jasný byl jedním z představitelů takzvané české filmové nové vlny. Začínal točit již v 50. letech, nejprve ve spolupráci s Karlem Kachyňou. Pozornost si později získal například filmem Až přijde kocour s Janem Werichem z roku 1963. Osudovým se stal Jasnému snímek Všichni dobří rodáci z roku 1968 o deziluzi moravského venkova po nástupu komunistického režimu a střetech při znárodňování majetku sedláků a kolektivizaci. Přinesl mu mezinárodní uznání, ale také perzekuci ze strany komunistického režimu.</p>
    </article>
  </body>
</html>