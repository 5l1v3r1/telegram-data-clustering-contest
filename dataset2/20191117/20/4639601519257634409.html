<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/sports/spoudaios-tsitsipas-nikise-ton-tim-ston-teliko-tou-atp/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T20:59:44+00:00"/>
    <meta property="og:title" content="Σπουδαίος Τσιτσιπάς : Νίκησε τον Τιμ στον τελικό του ATP στο Λονδίνο"/>
    <meta property="og:description" content="Ο Έλληνας τενίστας έγραψε ιστορία κατακτώντας το ATP στο Λονδίνο, επικρατώντας του Ντομινίκ Τιμ με 2-1 σετ."/>
  </head>
  <body>
    <article>
      <h1>Σπουδαίος Τσιτσιπάς : Νίκησε τον Τιμ στον τελικό του ATP στο Λονδίνο</h1>
      <h2>Ο Έλληνας τενίστας έγραψε ιστορία κατακτώντας το ATP στο Λονδίνο, επικρατώντας του Ντομινίκ Τιμ με 2-1 σετ.</h2>
      <address><time datetime="2019-11-17T20:59:44+00:00">17 Nov 2019, 20:59</time> by <a rel="author">ΤοΒΗΜΑ Team</a></address>
      <p>Ο Ελληνας τενίστας με μια επική εμφάνιση κέρδισε με ανατροπή 2-1 σετ (6-7 [6], 6-2, 7-6 [4]) τον Αυστριακό στον τελικό των ATP Finals και κατέκτησε τον σπουδαιότερο τίτλο της καριέρας του.</p>
      <p>Συγκλονιστικός. Μυθικός. Ανεπανάληπτος. Ο,τι και να γράψει κανείς για την εμφάνιση του Στέφανου Τσιτσιπά στον μεγάλο τελικό θα είναι λίγο.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <figure>
        <iframe data-src="https://twitter.com/atptour/status/1196180585892450307?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Δεν υπάρχουν λέξεις για να περιγράψει κανείς την σπουδαία επιτυχία του «Τσιτσιφάστ», ο οποίος έκανε για μια ακόμα φορά υπερήφανους όλους τους Ελληνες.</p>
      <p>Πήγε στο Λονδίνο ως το απόλυτο αουτσάιντερ και ανάγκασε τους κορυφαίους τενίστες του παγκοσμίου τένις να υποκλιθούν μπροστά του.</p>
      <p>Στο μεγαλείο του. Στην κλάση του. Στην μαγκιά του. Μια μυθική επιτυχία από τον κορυφαίο Ελληνα τενίστα.</p>
      <figure>
        <img src="https://www.tovima.gr/wp-content/uploads/2019/11/17/tsitsipas-atp.jpg"/>
      </figure>
      <p>Ο 21χρονος δεν… φοβήθηκε ούτε στιγμή. Από το πρώτο κιόλας παιχνίδι έδειξε την αξία του και ότι είναι έτοιμος για μεγάλα πράγματα.</p>
      <p>Στον δρόμο για την κατάκτηση του τίτλου κέρδισε κατά σειρά τους Ντανιίλ Μεντβέντεφ, Αλεξάντερ Ζβέρεφ και Ρότζερ Φέντερερ, ενώ απόψε έκανε μία ακόμα σπουδαία εμφάνιση απέναντι στον τεράστιο Ντομινίκ Τιμ.</p>
      <p>Ο Αυστριακός τενίστας υποκλίθηκε στον Στέφανο Τσιτσιπά και ο συμπατριώτης μας έγραψε με χρυσά γράμματα το όνομά του στην ιστορία του παγκοσμίου τένις, αλλά και του ελληνικού αθλητισμού. Η μεγαλύτερη κούπα στην καριέρα του και είναι μόλις 21 ετών!</p>
      <figure>
        <iframe data-src="https://twitter.com/TennisTV/status/1196168538723143680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Φανταστείτε τι θα κάνει τα επόμενα χρόνια. Τι έχουμε να ζήσουμε. Να απολαύσουμε και να πανηγυρίσουμε.</p>
      <p>Ο Στέφανος σε κάθε παιχνίδι αποδεικνύει περίτρανα ότι είναι γεννημένος για το Νο.1, βγάζοντας ασπροπρόσωπους και δικαιώνοντας τους θρύλους του παγκοσμίου τένις, που θεωρούν ότι είναι πλέον θέμα χρόνου να ανέβει στην κορυφή.</p>
      <figure>
        <img src="https://www.tovima.gr/wp-content/uploads/2019/11/17/tsitsipras-atp3.jpg"/>
      </figure>
      <h3>Η εικόνα του αγώνα:</h3>
      <p>Στα πρώτα γκέιμ του πρώτου σετ οι δύο τενίστες κρατούσαν με ευκολία τα σερβίς τους. Στο 4ο γκέιμ ο Στέφανος είχε το πρώτο μπρέικ πόιντ, αλλά ο Τιμ το έσβησε.</p>
      <p>Στο 7ο γκέιμ ήταν σειρά του Αυστριακού να δημιουργήσει μπρέικ πόιντς, αλλά ο Στέφανος έδειξε χαρακτήρα και τα «έσβησε».</p>
      <p>Ετσι, το σετ οδηγήθηκε στο τάιμ μπρέικ. Εκεί ο Τιμ προηγήθηκε με 5-2, αλλά ο Τσιτσιπάς κατάφερε να ισοφαρίσει σε 5-5 και στη συνέχεια σε 6-6. Ο Τιμ όμως πήρε τους επόμενους δύο πόντους και με 8-6 έκανε το 1-0 στα σετ.</p>
      <p>Στο δεύτερο η εικόνα του αγώνα άλλαξε άρδην. Ο Στέφανος έκανε δύο σερί μπρέικ και προηγήθηκε με 4-0.</p>
      <p>Το νερό πλέον είχε μπει στο αυλάκι. Το 6-2 ήρθε απλά να επιβεβαιώσει την ανωτερότητα του Τσιτσιπά, ο οποίος ισοφάρισε με χαρακτηριστική ευκολία σε 1-1.</p>
      <p>Με την ψυχολογία στα ύψη ο Στέφανος μπήκε δυνατά στο τρίτο σετ και έκανε μπρέικ στο 3ο γκέιμ. Προηγήθηκε με 3-1, αλλά ο Τιμ απάντησε με μπρέικ στο 6ο γκέιμ και ισοφάρισε σε 3-3.</p>
      <p>Στη συνέχεια οι δύο τενίστες κράτησαν τα σερβίς τους και το παιχνίδι οδηγήθηκε στη ρώσικη ρουλέτα του τάι μπρέικ.</p>
      <p>Εκεί ο Τσιτσιπάς κυριάρχησε απόλυτα. Εκανε δύο μίνι μπρέικ και προηγήθηκε με 4-1 και λίγο αργότερα το 7-4, πανηγυρίζοντας τη νίκη με 2-1 και τη μεγαλύτερη κούπα στην καριέρα του.</p>
      <p>Μια ακόμα σπουδαία νίκη από τον Στέφανο Τσιτσιπά, που συνεχίζει να… τρελαίνει κόσμο με τις επιτυχίες του.</p>
      <figure>
        <iframe data-src="https://twitter.com/atptour/status/1196169617644933120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/TennisTV/status/1196169525328261120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/17/sports/tsitsipas-etoimos-na-grapsei-istoria-ston-teliko-tou-atp/"/>
        <a href="https://www.tovima.gr/2019/11/17/sports/stefane-ase-ta-oneira-n-aggiksoun-ourano/"/>
        <a href="https://www.tovima.gr/2019/11/16/politics/mareva-se-tsitsipa-ourliazame-pame-paiktara/"/>
      </related>
    </article>
  </body>
</html>