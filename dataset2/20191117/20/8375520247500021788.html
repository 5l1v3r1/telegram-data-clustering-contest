<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/saperi-vzhe-rozminuvali-12-gektariv-bilya-petrivskogo-640538.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T20:10:01+00:00"/>
    <meta property="og:title" content="Сапери вже розмінували 12 гектарів біля Петрівського"/>
    <meta property="og:description" content="Сьогодні співробітниками ДСНС України обстежено 2,6 гектара території та вилучено 40 вибухонебезпечних предметів"/>
  </head>
  <body>
    <article>
      <h1>Сапери вже розмінували 12 гектарів біля Петрівського</h1>
      <address>
        <time datetime="2019-11-17T20:10:01+00:00">17 Nov 2019, 20:10</time>
      </address>
      <h4>Сьогодні співробітниками ДСНС України обстежено 2,6 гектара території та вилучено 40 вибухонебезпечних предметів</h4>
      <p>У районі розведення сил біля населених пунктів Петрівське та Богданівка співробітники Державної служби України з надзвичайних ситуацій у неділю, 17 листопада, вилучили 40 вибухонебезпечних предметів, від початку процесу розмінування - 89.</p>
      <p>Про це повідомляє пресцентр штабу операції Об’єднаних сил на своїй сторінці у <a href="https://www.facebook.com/pressjfo.news/posts/714576575701628?__tn__=K-R">Facebook</a>.</p>
      <p>«На ділянці розведення №3, в районі населених пунктів Богданівка і Петрівське Донецької області, триває очищення територій від вибухонебезпечних предметів. Сьогодні співробітниками ДСНС України обстежено 2,6 гектара території та вилучено 40 вибухонебезпечних предметів», - йдеться в повідомленні.</p>
      <p>Загалом з початку робіт з розмінування у цьому районі вилучено 89 вибухонебезпечних предметів на площі 12,17 гектара, зазначили в штабі.</p>
      <p>Тим часом на ділянці розведення №2 у районі населеного пункту Золоте-4 Луганської області тривають заходи щодо демонтажу заявлених фортифікаційних споруд, поінформували в пресцентрі, додавши, що “сьогодні тривали роботи з упорядкування території на місці розбирання бліндажів”.</p>
      <p>Водночас на ділянці розведення №1 (Станиця Луганська) у неділю проходило встановлення металевої огорожі (відбійників) на узбіччях дороги від мосту у напрямку КПВВ. Триває фарбування металоконструкції шляхопроводу, додали в штабі.</p>
      <p>Нагадаємо, біля Петрівського на Донеччині <a href="https://glavcom.ua/country/incidents/bilya-petrivskogo-prodovzhujetsya-rozminuvannya-teritoriji-640290.html">продовжується розмінування території</a>.</p>
      <p>Тривають заходи на ділянці розведення №2 у районі населеного пункту Золоте-4 Луганської області щодо демонтажу фортифікаційних споруд. Сьогодні було повністю розібрано 1 бліндаж та розпочато роботи на наступному.</p>
      <p>На ділянці розведення №3, в районі населених пунктів Богданівка і Петрівське Донецької області, триває очищення територій від вибухонебезпечних предметів. Сьогодні співробітниками ДСНС України обстежено 3,1 гектара території та вилучено 18 вибухонебезпечних предметів.</p>
      <p>Загальні цифри, з початку робіт, складають 5,37 гектара та 37 вибухонебезпечних предметів відповідно.</p>
      <p>Як відомо, 13 листопада сапери <a href="https://glavcom.ua/news/na-dilyanci-rozvedennya-bilya-petrivskogo-rozpochalosya-rozminuvannya-teritoriji-639775.html">почали розмінування території біля Петрівського</a>.</p>
      <p>Нагадаємо, 9 листопада 2019 року о 12:00 у районі населених пунктів Богданівка і Петрівське українські військові та російсько-окупаційні війська після запуску сигнальних ракет <a href="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html">почали процес розведення сил та засобів</a>.</p>
      <p>Розведення військ в цьому районі, заплановане на 4 листопада, було перенесено у зв’язку з обстрілами позицій Об'єднаних сил російсько-окупаційними військами, які були зафіксовані 30 жовтня.</p>
      <p>11 листопада у районі населених пунктів Богданівка та Петрівське <a href="https://glavcom.ua/news/u-bogdanivci-ta-petrivskomu-zavershili-rozvedennya-viysk-639202.html">завершилось практичне розведення </a>особового складу, озброєння та військової техніки.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також, раніше з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <related>
        <a href="https://glavcom.ua/country/incidents/u-generalnomu-shtabi-zsu-rozpovili-shcho-stalo-prichinoju-vibuhu-u-balakliji-640357.html"/>
        <a href="https://glavcom.ua/news/u-minoboroni-povidomili-pro-situaciyu-na-dilyankah-rozvedennya-viysk--639995.html"/>
        <a href="https://glavcom.ua/news/na-dilyanci-rozvedennya-bilya-petrivskogo-rozpochalosya-rozminuvannya-teritoriji-639775.html"/>
      </related>
    </article>
  </body>
</html>