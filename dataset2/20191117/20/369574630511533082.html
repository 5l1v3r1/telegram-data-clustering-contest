<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/klimaticka-zmena-lidem-zkrati-zivot-znecistene-ovzdusi-zabij/r~900765e0078911ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-17T20:15:51+00:00"/>
    <meta property="og:title" content="Klimatická změna zkrátí životy Evropanů. Nejvíc Polákům a Rumunům, vypočítali vědci"/>
    <meta property="og:description" content="Pokud evropské země nezačnou snižovat emise z uhelných elektráren, do konce století se zde lidský život průměrně zkrátí zhruba o pět měsíců."/>
  </head>
  <body>
    <article>
      <h1>Klimatická změna zkrátí životy Evropanů. Nejvíc Polákům a Rumunům, vypočítali vědci</h1>
      <address>
        <time datetime="2019-11-17T20:15:51+00:00">17 Nov 2019, 20:15</time>
      </address>
      <p>Jenže kromě toho všeho také škodliviny, které spalováním fosilních paliv vznikají, sami dýcháme a ničíme si zdraví. Oteplující se planeta ještě zhorší už tak nebezpečné <a href="https://zpravy.aktualne.cz/znecisteni/l~i:keyword:1153/">znečištění vzduchu</a>. </p>
      <p>Nyní vědci vypočítali, co se stane s lidským zdravím, když svět nezastaví klimatickou změnu a planeta se oteplí o více než dva stupně Celsia oproti období před průmyslovou revolucí.</p>
      <figure>
        <iframe data-src="https://twitter.com/amnesty/status/1194950341554520065?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pokud jednotlivé státy nedokážou snížit množství <a href="https://zpravy.aktualne.cz/emise/l~i:keyword:533/">emisí</a>, budeme žít nejen v teplejším, ale také špinavějším prostředí. Právě to, jaký dopad bude mít ignorování klimatické hrozby na lidské zdraví, vypovídá nová vědecká studie, která vyšla ve středu v odborném časopise <a href="https://www.thelancet.com/journals/lancet/article/PIIS0140-6736(19)32596-6/fulltext">The Lancet</a>. Podílelo se na ní několik vědeckých týmů a výsledek je alarmující. Znečištěné ovzduší a vysoké teploty povedou k rozšíření infekčních chorob a podvýživě. </p>
      <p>Jen v roce 2016 zemřelo kvůli nebezpečně znečištěnému vzduchu sedm milionů lidí po celém světě. Pevné částice uvolněné spalováním uhlí nebo motory aut způsobují srdeční poruchy, astma a ovlivňují i plody těhotných žen, které pak rodí děti s nízkou porodní váhou. K tomu všemu se vlivem zvyšujících se teplot přidá ještě další zdroj znečištění - mnohem častější lesní požáry.</p>
      <p>Stále rychleji se oteplující se planeta a znečištěné ovzduší už v příštích deseti letech podle odhadů studie zabije desítky milionů lidí. A zatímco teď má největší problémy se smogem rychle rostoucí Indie, Čína a další ekonomicky rozvíjející se země, v budoucnu můžeme čekat, že se situace nejvíce zhorší i u nás.</p>
      <p>Pokud jednotlivé evropské země nezačnou snižovat emise z uhelných elektráren, do konce století se zde lidský život průměrně zkrátí zhruba o pět měsíců. Nejhůř na tom budou s osmi měsíci Maďaři, Poláci a Rumuni.</p>
      <figure>
        <iframe data-src="https://twitter.com/WorldResources/status/1195112954569658371?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Nebezpečí pro dnes narozené děti</h3>
      <p>Na problémy spojené s vdechováním znečištěného vzduchu doplatí hlavně děti. "Srdce jim bije rychleji než dospělým a jejich dechová frekvence je také vyšší než u dospělých," vysvětlila pro americký deník <a href="https://www.nytimes.com/2019/11/13/climate/climate-change-child-health.html">New York Times</a> lékařka Mona Sarfatyová, ředitelka programu pro klima a zdraví na americké univerzitě George Mansona, která se na zprávě podílela.</p>
      <p>"Znečištění ovzduší ohrožuje zdraví dítěte už od mateřského lůna," řekla k tomu Renéé N. Salasová z lékařské fakulty Harvardovy univerzity, jež byla jednou z hlavních autorů zprávy o USA.</p>
      <p>Zpráva také vypočítává, že nyní narozené děti budou žít zhruba do roku 2090. V té době už může být průměrná teplota vyšší o čtyři stupně Celsia. "Z pohledu klimatu si zhruba dokážeme představit, jak to bude vypadat. Ale co se týče lidského zdraví, nemáme nejmenší ponětí. Víme jen, že to bude katastrofa," varoval Nick Watts, jeden z hlavních autorů studie. </p>
    </article>
  </body>
</html>