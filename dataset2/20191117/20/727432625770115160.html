<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/reise/vinterens-billigste-solreisemal/71820181"/>
    <meta property="og:site_name" content="Dinside"/>
    <meta property="article:published_time" content="2019-11-17T20:00:00+00:00"/>
    <meta property="og:title" content="Vinterens billigste solreisemål"/>
    <meta property="og:description" content="Her får du mest for pengene."/>
  </head>
  <body>
    <article>
      <h1>Vinterens billigste solreisemål</h1>
      <h2>Her får du mest for pengene.</h2>
      <address><time datetime="2019-11-17T20:00:00+00:00">17 Nov 2019, 20:00</time> by <a rel="author">Kristin Sørdal</a></address>
      <p><a href="https://www.dinside.no/emne/gran%20canaria">Gran Canaria</a> har tradisjonelt vært det ene, store vinterreisemålet for solhungrige nordmenn. De siste åra har imidlertid kanariøya fått sterk konkurranse fra andre destinasjoner som også kan tilby solvarme vinterstid.</p>
      <p>Både de tradisjonelle charterselskapene og reisebyråene forteller om en økt reiselyst til andre steder enn de tradisjonelle - og stadig flere av oss ser østover mot Asia når vintersola skal sikres.</p>
      <related>
        <a href="https://www.dinside.no/reise/dette-kjoper-nordmenn-pa-gran-canaria/66559474"/>
      </related>
      <p>Britiske Post Office gjennomfører hvert år en prisundersøkelse på hva man må betale for diverse mat, drikke og solkrem på ulike turistdestinasjoner.</p>
      <h3>Billigst i Indonesia og Vietnam</h3>
      <p>Nå har de kommet med årets prisbarometer fra de solfylte langdistansereisene i vinterhalvåret, og som du kan se av prisene nedenfor kan det være mye å spare på reisebudsjettet ved å velge de billigste destinasjonene.</p>
      <p>Som du kan se av prisoversikten nedenfor, er det Indonesia, Vietnam, Kenya og Sri Lanka som er de aller billigste destinasjonene ut ifra Post Office sin prisindeks. Det er altså der du slipper unna med det minste mat- og drikkebudsjettet.</p>
      <related>
        <a href="https://www.dinside.no/okonomi/nar-skal-du-ha-innvilget-ferie/61077896"/>
      </related>
      <p>En treretters middag for to voksne med ei flaske husets vin inkludert, koster for eksempel 474 kroner på Bali. I Mombasa, Kenya, koster det samme 496 kroner, mens det i Unesco-byen Hoi An i Vietnam koster 548 kroner for middagen.</p>
      <h3>Tre middager til prisen for én</h3>
      <p>Til sammenlikning må du ifølge denne prisindeksen ut med 1033 kroner for treretters for to voksne i Phuket Thailand og 1078 kroner i Dubai. Dyreste middag for to i denne prissammenlikningen er Barbados, hvor dere må ut med 1367 kroner.</p>
      <p>Det er en prisforskjell på 893 kroner mellom treretters middag for to på Bali versus Barbados. Du kan altså få nesten tre middager på Bali, for prisen av én på Barbados.</p>
      <h3>Ligg unna Dubai om du vil ta deg en øl …</h3>
      <p>Om du er glad i å ta deg en øl eller et glass vi på ferien, bør du lege særskilt merke til prisene på dette i Dubai:</p>
      <p>Der koster ei flaske lokalt øl på en kafé eller en bar 102 kroner og et glass vin koster 123 kroner.</p>
      <p>Det er ganske mye mer enn du slipper unna med på de billigste destinasjonene: I Hoi An, Vietnam, koster ei flaske lokalt øl 11 kroner. Og på St. John (De amerikanske jomfruøyene) koster et glass vin 36 kroner.</p>
      <h3>Her er prisene:</h3>
      <p>
        <i>Prisen er hentet fra «Post Office holiday money indeks». Prisene er omregnet fra britiske pund til norske kroner etter en kurs på 1 pund = 11,561 kroner, som er gjennomsnittskursen i oktober. Mer info om varene i prisindeksen nedenfor.</i>
      </p>
      <table bordered="">
        <tr>
          <td>Land, sted</td>
          <td>Cola</td>
          <td>Øl</td>
          <td>Vin</td>
          <td>Solkrem</td>
          <td>3-retters</td>
          <td>Handle-kurv</td>
        </tr>
        <tr>
          <td>Indonesia, Bali</td>
          <td>14</td>
          <td>21</td>
          <td>50</td>
          <td>129</td>
          <td>474</td>
          <td>790</td>
        </tr>
        <tr>
          <td>Vietnam, Hoi An</td>
          <td>9</td>
          <td>11</td>
          <td>46</td>
          <td>51</td>
          <td>548</td>
          <td>819</td>
        </tr>
        <tr>
          <td>Kenya, Mombasa</td>
          <td>16</td>
          <td>35</td>
          <td>51</td>
          <td>122</td>
          <td>496</td>
          <td>820</td>
        </tr>
        <tr>
          <td>Sri Lanka, Columbo</td>
          <td>16</td>
          <td>16</td>
          <td>38</td>
          <td>60</td>
          <td>621</td>
          <td>867</td>
        </tr>
        <tr>
          <td>Antigua, St. John</td>
          <td>18</td>
          <td>18</td>
          <td>36</td>
          <td>83</td>
          <td>579</td>
          <td>902</td>
        </tr>
        <tr>
          <td>Mexico, Cancun</td>
          <td>12</td>
          <td>12</td>
          <td>55</td>
          <td>149</td>
          <td>517</td>
          <td>918</td>
        </tr>
        <tr>
          <td>Malaysia, Penang</td>
          <td>15</td>
          <td>37</td>
          <td>52</td>
          <td>142</td>
          <td>605</td>
          <td>978</td>
        </tr>
        <tr>
          <td>Saint Lucia. Rodney Bay</td>
          <td>12</td>
          <td>21</td>
          <td>59</td>
          <td>88</td>
          <td>858</td>
          <td>1207</td>
        </tr>
        <tr>
          <td>Mauritius, Grand Baie</td>
          <td>22</td>
          <td>40</td>
          <td>47</td>
          <td>163</td>
          <td>770</td>
          <td>1209</td>
        </tr>
        <tr>
          <td>Costa Rica, Tamarindo</td>
          <td>17</td>
          <td>32</td>
          <td>66</td>
          <td>110</td>
          <td>861</td>
          <td>1271</td>
        </tr>
        <tr>
          <td>Jamaica, Montego Bay</td>
          <td>26</td>
          <td>56</td>
          <td>65</td>
          <td>158</td>
          <td>734</td>
          <td>1281</td>
        </tr>
        <tr>
          <td>Thailand, Phuket</td>
          <td>9</td>
          <td>24</td>
          <td>57</td>
          <td>58</td>
          <td>1033</td>
          <td>1305</td>
        </tr>
        <tr>
          <td>Tobago, Scarborough</td>
          <td>13</td>
          <td>19</td>
          <td>58</td>
          <td>115</td>
          <td>959</td>
          <td>1335</td>
        </tr>
        <tr>
          <td>Dubai, Jumeirah Beach</td>
          <td>28</td>
          <td>102</td>
          <td>123</td>
          <td>111</td>
          <td>1078</td>
          <td>1651</td>
        </tr>
        <tr>
          <td>Barbados, St. James</td>
          <td>29</td>
          <td>39</td>
          <td>87</td>
          <td>155</td>
          <td>1367</td>
          <td>1958</td>
        </tr>
        <tr>
          <td>Seychellene, Mahé</td>
          <td>47</td>
          <td>58</td>
          <td>68</td>
          <td>216</td>
          <td>1333</td>
          <td>2047</td>
        </tr>
      </table>
      <p>
        <i><u>Om varene i prisindeksen:</u> <b>Handlekurv: </b>Det er flere varer som inngår i handlekurven enn varene i tabellen. I tillegg til varene allerede oppgitt i tabellen, tilkommer en kaffekopp og en cocktail på kafé/bar og en sjokolade, ei flaske vann og ei flaske insektmiddel på supermarked. <b>Cola, øl og vin:</b> Alt er pris for kjøp på kafé eller bar. Øl er flaske lokal øl. Cola er flaske eller boks Coca-Cola. Vin er glass vin.<b> Solkrem: </b>Solfaktor 15, Nivea eller liknende, pris på supermarked. <b>3-retters: </b>Treretters middag for to voksne, inkludert ei flaske husets vin.</i>
      </p>
      <h3>Velg mindre kjente øyer i Thailand</h3>
      <p>Prisindeksen og anbefalingene derfra sammenfaller også med anbefalingene fra reisebyrået Ticket: De anbefaler Sørøst-Asia, Egypt, India og Kapp Verde som perfekte destinasjoner for å få mye sol og varme for pengene i vinter.</p>
      <p>Thailand er en stor favoritt blant nordmenn, og for en så prisgunstig ferie som mulig anbefaler de å velge de mindre kjent øyene i sørlige Thailand, framfor velkjente Phuket, Khao Lak og Krabi, hvor prisnivået ofte er noe høyere.</p>
      <p>Ticket kommenterer også at Vietnam er en destinasjon som stadig frister flere.</p>
      <related>
        <a href="https://www.dinside.no/reise/alt-du-bor-vite-om-gran-canaria/66932205"/>
      </related>
    </article>
  </body>
</html>