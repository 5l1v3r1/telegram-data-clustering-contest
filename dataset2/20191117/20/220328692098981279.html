<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/lukashenko-shche-se-kandidatira-za-nov-prezidentski-mandat-406996.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T20:01:50+00:00"/>
    <meta property="og:title" content="Лукашенко ще се кандидатира за нов президентски мандат"/>
    <meta property="og:description" content="Критики за големи нарушения на днешните парламентарни избори в страната пък отправи опозицията в Беларус"/>
  </head>
  <body>
    <article>
      <h1>Лукашенко ще се кандидатира за нов президентски мандат</h1>
      <address><time datetime="2019-11-17T20:01:50+00:00">17 Nov 2019, 20:01</time> by <a rel="author">Стандарт</a></address>
      <p>За нов мандат като президент на Беларус възнамерява да се кандидатира президентът на страната Александър Лукашенко, предаде ТАСС. Президентските избори в Беларус са планирани за 2020 година.</p>
      <p>"Аз обезателно ще предложа своята кандидатура, а хората ще направят избор", каза той като отбеляза, че не се е "вкопчил за този пост".</p>
      <p>Според Лукашенко изборите за президент трябва да се проведат не по-късно от края на август идната година. На забележката, че през лятото хората са в отпуски, Лукашенко отвърна, че който иска, ще гласува.</p>
      <p>Критики за големи нарушения на днешните парламентарни избори в страната пък отправи опозицията в Беларус.</p>
      <p>Около 500 нарушения са били установени от наблюдатели от опозиционните партии. Според тях служителите в изборните секции завишавали броя на хората, отишли да гласуват. Правозащитници, наблюдаващи протичането на изборния ден, казаха, че са били изгонени от изборни секции и не им е било позволено да снимат.</p>
      <p>Гражданите на Беларус избират 110 депутати в долната камара на парламента. Изборът обаче не е голям: основните опозиционни лидери и единствените двама депутати от опозицията са изключени от вота, съобщава БНР. "Ако обществото не харесва как президентът организира вота, то може да си избере нов президент догодина", заяви Александър Лукашенко, след като гласува.</p>
    </article>
  </body>
</html>