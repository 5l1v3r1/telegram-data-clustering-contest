<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/trumps-sonn-beskyldes-for-bok-juks/71829454"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T20:26:19+00:00"/>
    <meta property="og:title" content="Trumps sønn beskyldes for bok-juks"/>
    <meta property="og:description" content="Den «dødelige dolken» kan være bevis for at Donald Trump Jr. jukset seg til førsteplassen på den gjeve bestselgerlista."/>
  </head>
  <body>
    <article>
      <h1>Trumps sønn beskyldes for bok-juks</h1>
      <h2>Den «dødelige dolken» kan være bevis for at Donald Trump Jr. jukset seg til førsteplassen på den gjeve bestselgerlista.</h2>
      <address><time datetime="2019-11-17T20:26:19+00:00">17 Nov 2019, 20:26</time> by <a rel="author">Mina Nystuen</a></address>
      <p>Denne uka ble det kjent at Donald Trump Jr. sin nye bok «Triggered» er den mest solgte boka på New York Times' bestselgerliste.</p>
      <p>
        <b>Siden torsdag har man sett presidentsønnens bok som nummer </b>
        <b>én i kategorien sakprosa - men ved siden av tittelen har avisa plassert en dolk (†).</b>
      </p>
      <p>Boksalget av den <a href="https://www.theguardian.com/books/2019/nov/15/triggered-donald-trump-jrs-1-bestseller-under-fire-for-inflating-sales">såkalte tiraden</a> blir dermed beskrevet som «mistenksomt» av flere medier.</p>
      <h3>Dødelig dolk og skittent spill</h3>
      <p>Dolken skal være en indikasjon på at flere butikker har rapportert om oppkjøp i store kvanta, noe som kan ha boostet boksalget. Det er ennå ukjent hvem som står bak kjøpene, ifølge <a href="https://www.businessinsider.com/donald-trump-jr-book-linked-to-bulk-orders-republican-party-2019-11?r=US&amp;IR=T">Business Insider</a> og <a href="https://www.theguardian.com/books/2019/nov/15/triggered-donald-trump-jrs-1-bestseller-under-fire-for-inflating-sales">The Guardian</a>.</p>
      <figure>
        <img src="https://dbstatic.no/71829980.jpg?imageId=71829980&amp;width=1024&amp;height=615"/>
        <figcaption><b>MISTENKSOMT:</b> Noen har kjøpt opp store kvanta av Donald Trump Jr. sin nye bok «Triggered». Foto: AFP / NTB Scanpix Vis mer</figcaption>
      </figure>
      <p>Ifølge flere medier mistenkes det at innkjøpene kommer fra det Republikanske partis nasjonale komité (RNC). En talsperson innrømmer at det er kjøpt inn mange kopier av boka for å «holde tritt med den store etterspørselen», men nekter for å stå for de store innkjøpene som skal ha boostet salget.</p>
      <figure>
        <img src="https://dbstatic.no/71829991.jpg?imageId=71829991&amp;x=0&amp;y=0&amp;cropw=100&amp;croph=42.53112033195&amp;width=321&amp;height=206"/>
        <figcaption><b>SOM SIN FAR:</b> (f.v.) Både Donald Trump Jr. og president Donald Trump har blitt beskyldt for juks ved boksalg. Foto: Dave Allocca / NTB Scanpix Vis mer</figcaption>
      </figure>
      <p>
        <b>Ifølge kjendisnettstedet <a href="https://pagesix.com/2019/11/14/donald-trump-jr-may-have-bulk-purchased-his-own-book-to-juice-sales/?utm_source=P6Twitter&amp;utm_medium=SocialFlow&amp;utm_campaign=SocialFlow">Page Six</a> skal en kilde ha kalt symbolet for den «dødelige dolken», og er en sjelden straff i bransjen som brukes ved «skittent spill».</b>
      </p>
      <p>På <a href="https://www.nytimes.com/books/best-sellers/methodology/">New York Times</a> sine nettsider står det at symbolet på en dolk (†) står ved siden av titler som på bestselgerlista er lenket opp mot institusjoner, spesielle interesser, grupper og innkjøp i store kvanta. I skrivende stund kan den <a href="https://www.nytimes.com/books/best-sellers/hardcover-nonfiction/">dolken ses rett under tittelen her.</a></p>
      <h3>Noen gjør innkjøp i store kvanta</h3>
      <p>New York Times-journalist Nick Confessore skrev på Twitter torsdag at en eller flere gjør innkjøp i store kvanta av «Triggered: How the Left Thrives on Hate and Wants to Silence Us», og la ved et bilde hvor han ringet rundt dolken.</p>
      <figure>
        <iframe data-src="https://twitter.com/nickconfessore/status/1195042644063334400?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Trump Jr. selv har retweetet flere som forsvarer ham, blant annet Andrew Surabian som trakk fram Trump Jr. sin <a href="https://twitter.com/Surabees/status/1195065635123924994">nylige boksignering og at topplistene hos Amazon samsvarte.</a></p>
      <p>
        <b>Den politiske journalisten Zeke Miller har også reagert på boksalget. Han skrev på Twitter: «RNC gir bort signerte Donald Trump Jr.-bøker til de som donerer (dette er en taktikk som booster boksalg)».</b>
      </p>
      <p>Vedlagt i tweeten ser man en skjermdump av en e-post fra Trump Jr. hvor det står at de som donerer 50 dollar eller mer vil få en signert kopi av «Triggered».</p>
      <h3>Forlag avkrefter</h3>
      <p>Også hans far, president Donald Trump, gikk gjennom noe liknende for omkring 30 år siden. I boka «Trumped!» kom det fram at den sittende presidenten skal ha beordret sine ansatte til å kjøpe tusenvis av kopier av boka hans <a href="https://books.google.co.uk/books?id=L3bPCwAAQBAJ&amp;printsec=frontcover&amp;dq=trumped!&amp;hl=en&amp;sa=X&amp;ved=0ahUKEwjepKiF9uvlAhWOUcAKHSZ7Bl4Q6wEIKzAA#v=onepage&amp;q=book%20sales&amp;f=false">The Art of the Deal for å øke dens popularitet.</a></p>
      <figure>
        <iframe data-src="https://twitter.com/ZekeJMiller/status/1191850257161826304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Trump Jr. sitt forlag Center Street, et merkenavn tilknyttet et av verdens største forlag Hachette, sa til <a href="https://pagesix.com/2019/11/14/donald-trump-jr-may-have-bulk-purchased-his-own-book-to-juice-sales/?utm_source=P6Twitter&amp;utm_medium=SocialFlow&amp;utm_campaign=SocialFlow">Page Six</a> at RNC ikke har kjøpt bøker fra Hachette, og at de ikke vet noe rundt kjøp fra en tredjepart.</b>
      </p>
      <p>Trump Jr. selv har ikke direkte kommentert beskyldningene, men gir all ære for førsteplassen <a href="https://twitter.com/DonaldJTrumpJr/status/1195158893019762688">til skuespiller Whoopi Goldberg i en melding på Twitter.</a> Der skriver han at han takker henne for å «hate» på han og hans kjæreste Kimberly Guilfoyle og at det er grunnen til at boka hans ble en bestselger torsdag.</p>
      <h3>Buet ut av egne tilhengere</h3>
      <p>Trump Jr. har måttet tåle flere reaksjoner på bokutgivelsen, og ble blant annet buet ut av sine egne på en boklansering på universitetet i California. Grunnen skal være at Trump Jr. og hans kjæreste ikke ville tillate spørsmål fra publikum, ifølge <a href="https://www.theguardian.com/us-news/2019/nov/11/donald-trump-jr-walks-out-of-triggered-book-launch-after-heckling-from-supporters">The Guardian.</a></p>
      <p>
        <b>Eventet skulle vare i 2 timer, men etter 20 minutter holdt det for Trump Jr., ifølge den britiske avisa.</b>
      </p>
      <p>Boka ble gitt ut 5 november, og selv foreslår Trump Jr. at politikere som <a href="https://triggeralib.com/">Hillary Clinton og Mitt Romney bør få et «Triggered»-eksemplar i postkassa.</a></p>
    </article>
  </body>
</html>