<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640384/%DB%B2%DB%B5%DB%B4-%D9%86%D9%81%D8%B1-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%AF%DB%8C%D8%B1%D9%88%D8%B2-%D9%81%D8%B1%D8%A7%D9%86%D8%B3%D9%87-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:34:00+00:00"/>
    <meta property="og:title" content="۲۵۴ نفر در ناآرامی‌های دیروز فرانسه بازداشت شدند"/>
    <meta property="og:description" content="وزارت کشور فرانسه به طور رسمی از دستگیری ۲۵۴ نفر در اعتراضات ضددولتی در روز گذشته در پایتخت و دیگر شهرهای این کشور خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640384/%DB%B2%DB%B5%DB%B4-%D9%86%D9%81%D8%B1-%D8%AF%D8%B1-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%AF%DB%8C%D8%B1%D9%88%D8%B2-%D9%81%D8%B1%D8%A7%D9%86%D8%B3%D9%87-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF">۲۵۴ نفر در ناآرامی‌های دیروز فرانسه بازداشت شدند</a>
      </h1>
      <h2>وزارت کشور فرانسه به طور رسمی از دستگیری ۲۵۴ نفر در اعتراضات ضددولتی در روز گذشته در پایتخت و دیگر شهرهای این کشور خبر داد.</h2>
      <address><time datetime="2019-11-17T20:34:00+00:00">17 Nov 2019, 20:34</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزیر کشور فرانسه یکشنبه گفت که پلیس این کشور ۲۵۴ نفر را در جریان اعتراضات روز گذشته در پاریس و سایر شهرهای این کشور دستگیر کرده است.</p>
      <p>«خبرگزاری فرانسه»، اعتراضات دیروز را که در سالگرد آغاز اعتراضات ضددولتی در فرانسه برگزار شد، خشونت‌بارترین درگیری‌های پاریس در چند ماه گذشته توصیف کرده است.</p>
      <p>«کریستف کاستنر» وزیر کشور فرانسه در این باره به رادیو «اروپا ۱» گفت، در مجموع ۱۷۳ نفر در پاریس دستگیر شدند. ده‌ها تن دیگر نیز در اعتراضات کوچکتر در شهرهایی از جمله «نانت»، «مونتپلیه»، «استراسبورگ» ، «بوردو» و «تولوز» دستگیر شدند.</p>
      <p>کاستنر ادعا کرد که معترضان روز شنبه عمدتا اراذل و اوباش بودند که برای مقابله با نیروهای امنیتی به خیابان‌ها آمده بودند. در جریان تظاهرات روز گذشته چندین خودرو واژگون و به برخی ایستگاه‌های اتوبوس و مراکز خرید آسیب‌هایی وارد شد.<br/>معترضان «امانوئل ماکرون» رئیس‌جمهور فرانسه را که پیش از این یک بانکدار بوده، به حمایت از طبقه ثروتمند متهم کرده و می‌گویند او سیاست‌هایی را دنبال می‌کند که بانک‌های بزرگ فرانسه از آن نفع می‌برند.</p>
    </article>
  </body>
</html>