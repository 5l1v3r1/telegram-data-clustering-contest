<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622052/%D8%AE%D8%B1%D8%A7%D8%B2%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%DA%A9%D8%AF%D8%A7%D9%85-%DA%AF%D8%B1%D9%87-%D8%A7%D8%B2-%D9%88%D8%B6%D8%B9%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D9%85%D8%B1%D8%AF%D9%85-%D8%B1%D8%A7-%D9%85%DB%8C-%DA%AF%D8%B4%D8%A7%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T20:02:00+00:00"/>
    <meta property="og:title" content="خرازی: استعفای نمایندگان مجلس کدام گره از وضعیت معیشتی مردم را می گشاید؟"/>
    <meta property="og:description" content="در پی شایعه استعفای چند تن از نمایندگان مجلس در رابطه با گران شدن بنزین سید محمدصادق خرازی در یادداشتی نوشت: استعفای نمایندگان کدام گره از وضعیت معیشتی مردم را می گشاید؟"/>
  </head>
  <body>
    <article>
      <h1>خرازی: استعفای نمایندگان مجلس کدام گره از وضعیت معیشتی مردم را می گشاید؟</h1>
      <address>
        <time datetime="2019-11-17T20:02:00+00:00">17 Nov 2019, 20:02</time>
      </address>
      <p>
        <i>در پی شایعه استعفای چند تن از نمایندگان مجلس در رابطه با گران شدن بنزین سید محمدصادق خرازی در یادداشتی نوشت: استعفای نمایندگان کدام گره از وضعیت معیشتی مردم را می گشاید؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی شایعه استعفای چند تن از نمایندگان مجلس در رابطه با گران شدن بنزین سید محمدصادق خرازی در رابطه با نظر اصلاح طلبان پیرامون این استعفا مواردی را مطرح کرد و در یادداشتی نوشت: امروز در گفت و گویی که با یکی از دوستان مجلسی ام داشتم اشاره ای داشت به اینکه تعدادی از نمایندگان قصد استعفا از نمایندگی دارند، این مسئله بسیار قابل تامل بود! هر چه با خود اندیشیدم متوجه نشدم که این استعفا چه فایده ای برای مردم دارد؟! کدام گره از وضعیت معیشتی مردم را می گشاید؟ چه فشاری را از روی دوش دولت تدبیر و امید بر می دارد؟ و در نهایت فقط به این نتیجه رسیدم که این اقدام تنها بخشی از مسیر تبلیغاتی دوستان به حساب می آید. اقدام به استعفا در شرایطی که تنها سه ماه از عمر مجلس باقی مانده و برخی از حضرات وکلای مجلس کارنامه قابل دفاعی برای ارائه به مردم ندارند برای استفاده در کمپین های انتخاباتیشان است.</p>
      <figure>
        <img src="https://aftabnews.ir/files/fa/news/1398/8/26/360510_767.jpg"/>
      </figure>
      <p>این اقدام زیبنده کسانی که شش سال در قدرت بودند و با این دولت همکاری داشته و دارند، نیست.</p>
      <p>این اقدام، شایسته کار حرفه ای کنشگران سیاسی نیست، هنوز ترکش های استعفای دسته جمعی مجلس ششم اندام اصلاحات را آزار می دهد، اینکه در آستانه هفتمین سال دولت مورد حمایت، چنین موضعی گرفته شود یا چنین اقدامی صورت بگیرد یعنی فرار رو به جلو!!! یعنی طفره رفتن از پاسخگویی!! خوب است نمایندگان محترم مردم به اصل پدیده و حاشیه های رخ داده آن توجه کنند.</p>
      <p>اصلاحات اگر اصلاحات واقعی است از هر اقدام اصلاحی باید حمایت کرد، شاید برخی جراحی های اصلاحی سیستم اقتصادی تاثیرات موقت داشته باشد؛ حتی اگر نمایندگان نسبت به زمان و یا نحوه اجرای این طرح بسیاری دارای نقد به مجریان امر هستند، ولی در بحران هر تصمیمی که به نفع مردم است نباید با فرافکنی و جو سازی خواست بدخواهان را عملی کرد!!</p>
      <p>مجلس تریبون دارد، در کشور تریبون نقد دولت و همه اجزای حاکمیت وجود دارد، چرا مسیر منطقی سیر نمی شود! هرگونه استعفا یا ترغیب مردم در جهت ایجاد بحران و تحریم انتخابات طی مجلس آینده خواسته کلیت اصلاح طلبان نیست و مطلقا هم قابل دفاع نخواهد بود.</p>
    </article>
  </body>
</html>