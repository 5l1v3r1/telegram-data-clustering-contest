<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640380/%D8%AA%D8%B1%D8%A7%D9%85%D9%BE-%D8%A8%D8%A7%DB%8C%D8%AF%D9%86-%D8%B1%D8%A7-%D9%85%D9%82%D8%AF%D8%A7%D8%B1%DB%8C-%D8%A8%D9%87%D8%AA%D8%B1-%D8%A7%D8%B2-%DB%8C%DA%A9-%D8%B3%DA%AF-%D9%87%D8%A7%D8%B1-%D8%AA%D9%88%D8%B5%DB%8C%D9%81-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:24:00+00:00"/>
    <meta property="og:title" content="ترامپ بایدن را «مقداری بهتر» از یک «سگ هار» توصیف کرد"/>
    <meta property="og:description" content="رئیس‌جمهور آمریکا در واکنش به موضع‌گیری تند کره شمالی علیه معاون دولت سابق آمریکا، بایدن را «مقداری بهتر» از یک «سگ هار» توصیف کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640380/%D8%AA%D8%B1%D8%A7%D9%85%D9%BE-%D8%A8%D8%A7%DB%8C%D8%AF%D9%86-%D8%B1%D8%A7-%D9%85%D9%82%D8%AF%D8%A7%D8%B1%DB%8C-%D8%A8%D9%87%D8%AA%D8%B1-%D8%A7%D8%B2-%DB%8C%DA%A9-%D8%B3%DA%AF-%D9%87%D8%A7%D8%B1-%D8%AA%D9%88%D8%B5%DB%8C%D9%81-%DA%A9%D8%B1%D8%AF">ترامپ بایدن را «مقداری بهتر» از یک «سگ هار» توصیف کرد</a>
      </h1>
      <h2>رئیس‌جمهور آمریکا در واکنش به موضع‌گیری تند کره شمالی علیه معاون دولت سابق آمریکا، بایدن را «مقداری بهتر» از یک «سگ هار» توصیف کرد.</h2>
      <address><time datetime="2019-11-17T20:24:00+00:00">17 Nov 2019, 20:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «دونالد ترامپ» رئیس‌جمهور آمریکا روز یکشنبه گفت «جو بایدن» معاون دولت سابق آمریکا آنقدرها هم که کره شمالی می‌گوید بد نیست و «مقداری» از یک «سگ هار» بهتر است.</p>
      <p>رسانه رسمی کره شمالی هفته گذشته در واکنش به موضع‌گیری‌های بایدن علیه پیونگ‌یانگ، در مطلبی انتقادی نامزد پیشتاز دموکرات‌ها در انتخابات ریاست‌جمهوری ۲۰۲۰ را به یک «سگ هار» تشبیه کرد که «باید آنقدر او را با چوب زد تا بمیرد.»</p>
      <p>ترامپ در واکنش به این موضع‌گیری، در توییتر نوشت: «آقای رئیس [کیم جونگ اون]، جو بایدن شاید "خوابالو" و "بسیار کند" باشد، اما یک "سگ هار" نیست.»</p>
      <p>وی افزود: «در حقیقت، او مقداری [از سگ هار] بهتر است. اما فقط من هستم که می‌توانم شما را به جایی که باید باشید، برسانم. شما باید سریع اقدام کنید و توافق کنید. به زودی می‌بینمت.»</p>
      <p>رئیس‌جمهور آمریکا پیش از این بارها به کره شمالی وعده داده است که اگر تسلیحات اتمی خود را کنار بگذارند، «با کمک ایالات متحده» به کشوری پیشرفته و مرفه تبدیل می‌شوند. با این وجود و در حالی که کره شمالی از آغاز مذاکرات اتمی با آمریکا چند تأسیسات موشکی و اتمی خود را تخریب کرده، واشنگتن تاکنون از رفع هرگونه تحریم پیونگ‌یانگ خودداری کرده است.</p>
      <p>ترامپ پیش از این گفته بایدن را نامزد نهایی احتمالی دموکرات‌ها در انتخابات سال آینده می‌داند. ظاهرا از همین رو نیز او به دولت اوکراین برای پیشبرد تحقیقات قضایی علیه فرزند بایدن که در این کشور عضو هیأت مدیره یک هولدینگ تجاری متهم به فساد است، فشار آورده است. افشای همین فشارها که به گفته دموکرات‌ها اهداف شخصی دارد، آغازگر پرونده‌ای موسوم به «اوکراین‌گیت» شده که ترامپ را در آستانه استیضاح قرار داده است.</p>
    </article>
  </body>
</html>