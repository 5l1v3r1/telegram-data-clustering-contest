<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640381/%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D8%B3%D8%B1%D9%85%D8%A7%DB%8C-%D8%B2%DB%8C%D8%B1-%D8%B5%D9%81%D8%B1-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA%E2%80%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:26:00+00:00"/>
    <meta property="og:title" content="برف و باران در کشور ادامه دارد/ سرمای زیر صفر در پایتخت‌"/>
    <meta property="og:description" content="مدیر پیش‌بینی و هشدار سازمان هواشناسی گفت: آسمان تهران فردا ابری؛ در برخی ساعات با بارش برف پیش‌بینی می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/640381/%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DA%A9%D8%B4%D9%88%D8%B1-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D8%B3%D8%B1%D9%85%D8%A7%DB%8C-%D8%B2%DB%8C%D8%B1-%D8%B5%D9%81%D8%B1-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA%E2%80%8C">برف و باران در کشور ادامه دارد/ سرمای زیر صفر در پایتخت‌</a>
      </h1>
      <h2>مدیر پیش‌بینی و هشدار سازمان هواشناسی گفت: آسمان تهران فردا ابری؛ در برخی ساعات با بارش برف پیش‌بینی می‌شود.</h2>
      <address><time datetime="2019-11-17T20:26:00+00:00">17 Nov 2019, 20:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صادق ضیائیان در تشریح آخرین وضعیت جوی کشور با بیان اینکه امروز سامانه بارشی در مرکز، جنوب غرب و به تدریج شرق کشور فعال است، اظهار داشت: این سامانه بارشی تا روز چهارشنبه در سطح کشور فعال خواهد بود.</p>
      <p>وی ادامه داد: امروز در استان‌های مازندران و گیلان بارش باران و در ارتفاعات این استان‌ها بارش برف را شاهدیم؛ همچنین در ارتفاعات استان‌های تهران،‌ البرز و قزوین بارش برف و در استان‌های سمنان، قم، اصفهان، مرکزی، چهارمحال و بختیاری، یزد کهگیلویه و بویراحمد، فارس و مرکزی برف و باران و در خوزستان و بوشهر رگبار و رعد و برق پیش‌بینی می‌شود.</p>
      <p>مدیر پیش‌بینی و هشدار سازمان هواشناسی ادامه داد: روز دوشنبه در ارتفاعات استان‌های گیلان، مازندران و گلستان بارش برف و در بخش‌های پایین‌تر باران پیش‌بینی می‌شود؛ همچنین دوشنبه برف و باران در استان‌های تهران، البرز، سمنان، خراسان شمالی، خراسان رضوی، اصفهان، یزد، چهارمحال و بختیاری، فارس، کرمان و کهگیلویه و بویراحمد پیش‌بینی می‌شود.</p>
      <p>وی ادامه داد: روز سه‌شنبه بارش باران و برف در استان‌های گیلان، مازندران و گلستان خواهیم داشت، ضمن آنکه در سمنان،‌ خراسان شمالی، خراسان رضوی، خراسان جنوبی، اصفهان، یزد، کرمان و فارس بارش برف و باران پیش‌بینی می‌شود.</p>
      <p>مدیر پیش‌بینی و هشدار سازمان هواشناسی اضافه کرد: روز چهارشنبه بارش باران و در ارتفاعات بارش برف در استان گلستان پیش‌بینی می‌شود، همچنین در شرق سمنان، خراسان شمالی، خراسان رضوی، خراسان جنوبی، شرق یزد و کرمان بارش برف و باران پیش‌بینی می‌شود.</p>
      <p>ضیائیان افزود: روز پنج‌شنبه بارش باران و در ارتفاعات برف در استان‌های مازندران، گیلان و گلستان پیش‌بینی می‌شود، ضمن آنکه بارش برف در خراسان شمالی و شمال خراسان رضوی ادامه دارد.</p>
      <p>وی تأکید کرد: احتمال آبگرفتگی معابر و جاری شدن روان آب، لغزندگی و مه آلود شدن و اختلال تردد در جاده‌های کوهستانی و وزش تند بادهای لحظه‌ای در مناطقی که ذکر شد وجود دارد.</p>
      <p>ضیائیان در تشریح وضعیت جوی پایتخت گفت: آسمان تهران فردا ابری در برخی ساعات بارش برف پیش‌بینی می‌شود، همچنین روز سه‌شنبه نیز آسمان تهران در ساعات اولیه ابری با بارش برف همراه خواهد بود و پس از آن کاهش ابر پیش‌بینی می‌شود و روز چهارشنبه آسمان تهران صاف است؛ بیشینه و کمینه دما فردا در تهران 5 درجه و صفر درجه خواهد بود و روز سه‌شنبه کمینه دما در تهران به یک‌ درجه زیر صفر می‌رسد.</p>
      <p>مدیر پیش‌بینی و هشدار سازمان هواشناسی ادامه داد: فردا بندرعباس با بیشینه دمای 25 درجه بالای صفر گرمتری مرکز استان و همدان با کمینه دمای 9 درجه زیر صفر، شهر کرد با کمینه دمای 8 درجه زیر صفر سردترین مرکز استان خواهد بود.</p>
    </article>
  </body>
</html>