<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826127.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T20:30:00+00:00"/>
    <meta property="og:title" content="نظر باهنر درباره حضور احمدی‌نژاد در انتخابات مجلس/ فرایند تصمیم‌گیری در جلسه سران سه قوه چگونه است؟/ احتمال استعفای محمود صادقی در اعتراض به افزایش قیمت بنزین"/>
    <meta property="og:description" content="انتقاد روزنامه اعتماد از عملکرد دولت در اطلاع‌رسانی درباره قیمت بنزین"/>
  </head>
  <body>
    <article>
      <h1>نظر باهنر درباره حضور احمدی‌نژاد در انتخابات مجلس/ فرایند تصمیم‌گیری در جلسه سران سه قوه چگونه است؟/ احتمال استعفای محمود صادقی در اعتراض به افزایش قیمت بنزین</h1>
      <address>
        <time datetime="2019-11-17T20:30:00+00:00">17 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>انتقاد روزنامه اعتماد از عملکرد دولت در اطلاع‌رسانی درباره قیمت بنزین</b>
      </p>
      <p>سیدعلی میرفتاح، سردبیر روزنامه اعتماد در این روزنامه نوشت: »ضرورت‌ها ايجاب مي‌كنند كه دولتمردان تصميمات مهم و سخت بگيرند، پاي تصميم‌شان هم به هر قيمتي بايستند. خيلي هم خوب. اما آيا نمي‌شود ساز و كاري انديشيد كه هزينه تصميم‌ها چنين افسارگسيخته بالا نرود و دولت –بلكه حكومت- بين خود و مردم شكاف بيش از اندازه نيندازد؟</p>
      <p>بر فرض كه دوره رياضت اقتصادي فرارسيده و دولت ديگر با پول نفت نمي‌تواند جبران مافات كند، آيا با زبان هم نمي‌تواند؟ وقتي راه دور است و پول كم و كار سخت، آيا زبان خوش هم قحط آمده؟ منظورم از زبان خوش همين قربان‌صدقه‌هاي مرسوم و از مد افتاده و ملال‌آور نيست. امروز رسانه‌ها پيشرفت كرده‌اند و به مصاديقي از زبان خوش رسيده‌اند كه با آن عالمي را سر كار مي‌گذارند. همه دنيا دارند از اين زبان خوش مدرن و موثر استفاده مي‌كنند جز ما كه كماكان چسبيده‌ايم به شيوه‌هاي قديمي و از دور خارج شده...</p>
      <p>وقتي خدا توييتر و تلگرام و اينستاگرام را جلوي دست‌تان گذاشته چرا بي‌جهت براي تلويزيون رسمي سر و دست مي‌شكنيد و از روسايش توقعي مي‌كنيد كه به ديوار بخورد؟ مگر ترامپ حرف‌هايش را در رسانه ملي امريكا مي‌زند؟ فرض بگيريد همين پريشب، محض نمونه عرض مي‌كنم، فرض كنيد همين پريشب ‌قبل از گراني بنزين رييس‌جمهور در اتومبيلش، در راه برگشت به منزل با گوشي موبايل از خودش به‌طور سلفي فيلم مي‌گرفت و بابت گراني بنزين از مردم عذر مي‌خواست و با لحني صميمي شرايط كشور را دو، سه دقيقه توضيح مي‌داد و از آنها مي‌خواست كه كمي بيش از قبل طاقت بياورند و او و كابينه‌اش را تنها نگذارند و... آيا باز هم فكر مي‌كنيد مردم اينچنين عصباني مي‌شدند و احساس غبن مي‌كردند؟ فقط هم بحث اين نيست كه رييس‌جمهور با مردم حرف بزند و با آنها ايجاد صميميت كند. چه بسا چنين رفتاري به كاراكتر ايشان نخورد. سلمنا.</p>
      <p>اما يادتان باشد كه مردم معترض همان‌ها هستند كه موقع پيروزي تيم واليبال و فوتبال شعار روحاني متشكريم سر مي‌دادند. قطعا تكليف مالايطاق است كه بگويم آنها را در اين شش سال با خود همراه نگه مي‌داشتيد. نمي‌شد اما عرضم اين است كه هرگز كسي اينچنين عليه خود قيام نكرده است كه دولت محترم و رييسش.»</p>
      <p>***</p>
      <p>
        <b>نظر باهنر درباره حضور احمدی‌نژاد در انتخابات مجلس</b>
      </p>
      <p>محمدرضا باهنر، فعال سیاسی اصولگرا در گفت‌وگو با شرق از حضور نیروهای نزدیک به احمدی‌نژاد در انتخابات مجلس خبر داد. باهنر گفت: «احمدي‌نژاد خود را به‌عنوان يک نيروي سياسي قبول دارد و در حال فعاليت است. او درعين‌حال به دنبال تلاش براي اعزام برخي نيروها به مجلس است. اما هيچ اراده‌اي از سوي جامعه اصولگرايان براي حمايت از احمدي‌نژاد وجود ندارد. او اگر دست به تحرکي هم بزند، فارغ از حمايت جامعه اصولگرايي است؛ البته احمدي‌نژاد هم مايل به همکاري با اصولگرايان نيست.»</p>
      <p>باهنر درباره احتمال پیروزی اصولگرایان در انتخابات گفت: «اصولگرايان نيز نبايد خيالشان راحت باشد که مجلس يازدهم را به نام آنها زده‌اند؛ زيرا پيروزي در انتخابات نياز به فعاليت، آرايش ليست‌هاي مطلوب و قدرتمند دارد. از سويي دولت روحاني نيز دوران بسيار سختي را گذراند و در مجموع موفقيت‌هايي هم داشت، اما بي‌عملي و کم‌عملي دولت‌هاي يازدهم و دوازدهم اکنون مرکز بحث همه اقشار جامعه است و مردم احساس مي‌کنند اين دولت خسته است، به همين دليل هم از تغيير شرايط نااميد هستند. بايد از همان زمان استقرار دولت از او حمايت کرد. همواره از دولت روحاني حمايت کردم، اما واقعيت آن است که در مقابل بي‌عملي و کم‌عملي دولت يازدهم پاسخي ندارم.»</p>
      <p>***</p>
      <p>
        <b>احتمال استعفای محمود صادقی در اعتراض به افزایش قیمت بنزین</b>
      </p>
      <p> دو خبرگزاری اصلاح‌طلب ایلنا و اعتمادآنلاین گزارش کردند محمود صادقی، نماینده تهران در مجلس شورای اسلامی و عضو شورای مرکزی فراکسیون امید در اعتراض به در راس نبودن مجلس و افزایش قیمت بنزین از نمایندگی مجلس استعفا می‌کند.</p>
      <p>به نظر می‌رسد اعتراض صادقی به فرایند تصمیم‌گیری و تصمیم‌سازی درباره قیمت بنزین درست باشد و جلسه سران سه قوه عملا مجلس و جمهوریت نظام را به تمسخر گرفت. امیدواریم محمود صادقی در تصمیم خود به استعفا جدی باشد و حداقل یک نماینده، توهین به مجلس را برنتابد.</p>
      <p>***</p>
      <p>
        <b>فرایند تصمیم‌گیری در جلسه سران سه قوه چگونه است؟</b>
      </p>
      <p>افزایش قیمت بنزین در شورای عالی هماهنگی اقتصادی سران محترم سه قوه تصویب و اجرایی شد. پس از اجرای این مصوبه اخبار ضد و نقیضی درباره موافقت یا مخالفت یکی از سران قوا منتشر شد. تابناک در این زمینه نوشت: « [اخبار ضد و نقیض از این جلسه] افکار عمومی را کنجکاو کرد تا بداند مکانیسم تصمیم گیری در این شورای عالی اقتصادی،که بالاتر از مجلس شورای اسلامی قانونگذاری هم می کند به چه شیوه ای است؟</p>
      <p>اگر چه اطلاعات شفافی در این بین وجود ندارد،اما برخی گمانه زنی ها حاکی از این است که تصمیمات در این شورا با اجماع صورت می گیرد و هر سه نفر رئیس سه قوه،باید برای اینکه تصمیمی مصوب شود،با آن موافقت کنند.در چنین حالتی فردی نمی تواند ادعا کند که با تصمیمی مخالف بوده و تسلیم نظر اکثریت شده،چرا که اتفاقا قدرتی به فرد اقلیت داده شده که می تواند رای اکثریت را وتو کند.لذا بر اساس این مکانیسم هر مصوبه ای لزوما تایید هر سه رئیس قوا را باید داشته باشد.</p>
      <p>برخی دیگر می گویند که مکانیسم تصمیم گیری در این شورا،بر اساس رای اکثریت موجود از بین سه نفر روسای قوا است که البته بعید است چنین مکانیمسی در جریان باشد،چرا که با توجه به نزدیکی فکری دو رئیس قوه به همدیگر عملا می توانند رئیس قوه قضائیه را نادیده بگیرند و تصمیمات خود را به عنوان مصوبات شورا ابلاغ کنند که از قضا حمایت مستقیم رهبری انقلاب را هم در پی دارد. لذا این گمان که تصمیمات بر اساس رای اکثریت دو از سه نفر سران قوا اخذ می شود،چندان قابل اعتنا نیست.</p>
      <p>همچنین مشخص نیست در مورد اتخاذ یک تصمیم،سایر اعضای این شورا،از وزرای و مقامات دولت گرفته تا نمایندگان مجلس و مقامات قضایی،چه نقشی را بر عهده دارند.آیا آنها هم در رای گیری برای اتخاذ یک تصمیم به عنوان عضوی که حق رای دارند،مشارکت دارند یا حضور آنان به صورت مشارکت در بحث های کارشناسی است.</p>
      <p>شفافیت در مورد مکانیسم تصمیم گیری در این شورا از آن جهت اهمیت دارد که این شورا،عملا جای نهاد قانونگذاری و نماد جمهوریت نظام را در امور مهم،را گرفته و اگر مردم اطلاع نداشته باشند که مقدرات آنان و کشور،بر اساس چه فرایندی جمع بندی می شود،این آسیبی جدی به اعتماد مردم و احتمالا مشارکت آنان،وارد می کند. </p>
      <p>لذا اگر سخنگوی این شورا مکانیسم تصمیم گیری و تصویب مصوبات این شورای عالی را که حتما محرمانه هم نیست را در اختیار افکار عمومی قرار دهد،اتفاقا از بدفهمی های مرسوم در مورد نقش افراد در تعیین مصوبات شورا،کاسته خواهد شد.»</p>
      <p>***</p>
      <p>
        <b>عباس عبدی: روحانی استعفا دهد</b>
      </p>
      <p>در بسته خبری دیروز خواندیم که پرویز امینی، تحلیلگر سیاسی با توجه به شکست ایده دولت روحانی و افت اعتماد عمومی به این دولت خواستار استعفای حسن روحانی شد و ادعا کرد این اقدام به فرایند دموکراتیزاسیون در جمهوری اسلامی کمک می‌کند. عباس عبدی، تحلیلگر سیاسی اصلاح‌طلب هم در کانال خود مطلبی با همین مضمون منتشر کرد. عباس عبدی نوشت:</p>
      <p>«به نظر بنده در تاریخ ۴۰ سال انقلاب هیچگاه دولت در چنین وضع بغرنجی قرار نداشته است. تنش در روابط خارجی، مشکلات شدید اقتصادی و فقدان بودجه، تنش و بروز شکاف با جامعه و مردم، و بی اعتمادی کامل و گسترش فساد و از همه بدتر تنش درون ساختار قدرت به نحوی که بدترین حملات علیه دولت نه از تیرانا که از داخل کشور و نهادهای قدرتمند انجام می‌شود و البته اقای روحانی هم در همین مجموعه ایفای نقش می‌کند.</p>
      <p>معلوم نیست هنگامی که می‌خواهند بنزین را سه برابر کنند که به حمایت همه جانبه نیاز است سخنرانی یزد را باید چگونه تفسیر کرد؟ در هر حال ادامه‌ی این وضع جز زیان برای کشور نتیجه‌ای ندارد. تنش هم خطرناک است. اگر اقای روحانی نمی‌تواند یا نمی‌خواهد یا گمان دارد اجازه نمی‌دهند که در سطح حکومت به تفاهم نسبی برسد، بهتر است ادامه ندهد و بدون تنش کناره‌گیری کند. این وضع به نفع هیچ‌کس نیست.»</p>
      <p>
        <b>بیشتر بخوانید:</b>
      </p>
      <p>
        <b>
          <a href="https://www.alef.ir/news/3980826023.html">نظر عباس عبدی درباره افزایش قیمت بنزین</a>
        </b>
      </p>
    </article>
  </body>
</html>