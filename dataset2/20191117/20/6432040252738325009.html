<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/617769,Wladyslaw-Katarzynski-quotMoj-Olsztynquot-Wino-bambino-i-juz-byla-prywatka.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-17T20:00:00+00:00"/>
    <meta property="og:title" content="Władysław Katarzyński &quot;Mój Olsztyn&quot;: Wino, bambino i już była prywatka"/>
    <meta property="og:description" content="Mam swoim w rodzinnym albumie zdjęcie z prywatki u mojego stryjka Mietka w Białymstoku. Rozbawione towarzystwo na kanapie, w środku moja mama w tatą, wtedy jeszcze narzeczeni, To były pierwsze, powojenne lata."/>
  </head>
  <body>
    <article>
      <h1>Władysław Katarzyński "Mój Olsztyn": Wino, bambino i już była prywatka</h1>
      <address>
        <time datetime="2019-11-17T20:00:00+00:00">17 Nov 2019, 20:00</time>
      </address>
      <p>
        <b>Mam swoim w rodzinnym albumie zdjęcie z prywatki u mojego stryjka Mietka w Białymstoku. Rozbawione towarzystwo na kanapie, w środku moja mama w tatą, wtedy jeszcze narzeczeni, To były pierwsze, powojenne lata.</b>
      </p>
      <p>Opowiadali mi, że bawili się wówczas przy gramofonie z ogromną tubą. Taki gramofon i kilka ebonitowych płyt, znalazłem kiedyś na strychu naszej ponieckiej kamienicy. Obok leżało kilka ebonitowych płyt z czerwonymi nadrukami.Tata chciał je przesłuchać, ale kiedy zapytał o gramofon, zaczerwieniłem się, bo wcześniej odłamałem tubę, używając jej jako nakrycia głowy w naszych podwórkowych wojnach na kasztany. <br/><br/>A wracając do prywatek... Sztampowe potańcówki dla „zgrania” klasy i w nagrodę za dobre wyniki w nauce i w zachowaniu wydawały nam się nudne. Raz, że muzyka nie taka, po drugie, że atmosfera sztywna, bo towarzyszyli nam nauczyciele, więc o naszych uczniowskich sprawach nie można było otwarcie pogadać. Mimo że niektóre szkoły miały własne, całkiem niezłe zespoły muzyczne (o nich będzie mowa przy okazji), pierwszeństwo dawaliśmy prywatkom. Było to w czasach, kiedy moi rodzice każde wakacje spędzali we Włoszech, gdzie mieszkali teściowie wujka Władka, który po kampanii włoskiej, w której brał udział jako żołnierz armii Andersa, z żoną Marią (wolontariuszką w lazarecie, gdzie leczył rany), wyemigrował do Argentyny. <br/><br/>W tym czasie nasze mieszkanie w kamienicy przy ul. Jagiellońskiej stawało się domem otwartym dla moich rówieśników. Wchodził, kto chciał, a szczególnie w soboty na prywatki. Jeśli chodzi o sprawy organizacyjne, były to prywatki nie tylko z muzyką, ale i winem. Wina, jak utrzymują ci, którzy pamiętają ich smak, o „znakomitej” jakości, wynosił nam ze sklepu samoobsługowego, umiejętnie ściągając je z półki i chowając pod kurtką, kolega. W zamian mógł w prywatce uczestniczyć. Ja załatwiałem muzykę (adapter „Bambino” i kupowane na bazarze pocztówki dźwiękowe), dziewczyny natomiast robiły kanapki. <br/><br/>Bliżej o tych płytach, bo moda na nie ostatnio wraca. Produkowały je w tamtych czasach firmy prywatne, niezbyt przejmując się prawami autorskimi. Były to głównie utwory zagraniczne, ściągane z płyt długogrających przywiezionych z zagranicy, lub nagrania z rozgłośni Radia Luksemburg, a także piosenki w wykonaniu zespołów grających polskiego poprocka. Potem monopol na takie nagrania przejęły Muza, Pronit, a następnie KAW i Tonpress. Najpierw nagrywano na takiej płycie jeden utwór, później dwa, niekoniecznie tego samego zespołu. Pod prywatkę, jeden szybki, drugi wolny. Cenione były wśród nas płyty z wdrukowanymi w nie obrazkami różnej treści. Raz udało mi się zdobyć płytę z obrazkiem trójwymiarowym, przedstawiającym dziewczynę-syrenkę. Pamiętam, że kiedyś wybrałem się autostopem do rodziny w Białymstoku i zapłaciłem kierowcy za przejazd właśnie taką płytą. Ile kosztowały pocztówki dźwiękowe? Jak pamiętam, na początku 18 zł za sztukę, suma dla nastolatka dość wysoka. <br/><br/>Ale wracając do prywatek. Na początku imprezy było dość sztywno. W miarę jak opróżnialiśmy kolejne butelki wina, odsuwało się stół i ruszało do tańca, tzn. podrygiwania w rytm muzyki, bo w mieszkaniu było zbyt ciasno. A kiedy już prywatka na dobre się rozkręciła i kończył nam się repertuar płytowy, sięgaliśmy po własne gitary. Chłopak z gitarą byłby dla mnie parą, pamiętacie? Tak śpiewała Karin Stanek, jedna z naszych idolek z tamtych lat. <br/><br/>Byłem jednym z tych, którzy mieli gitarę, produkcji rosyjskiej, kupioną na końskim bazarze. Miała na pudle kolorowe, ludowe wzornictwo. Na tych z nas, którzy potrafili grać jako tako na gitarze i nosili się jak muzycy sceny (długie włosy, kolorowe koszule z pagonami), w tamtych czasach dziewczyny, jak to się mówi — leciały. Z gitarami jeździło się również na biwaki, w tym harcerskie. Pierwszym utworem, jaki opanowałem, była ballada „Dom wschodzącego słońca”, wykonywana wówczas przez zespół The Animals na płycie, jaką dostałem od kolegi w zamian za południowo-koreańską piłeczkę do tenisa stołowego. Proste, łatwe do opanowania chwyty, to była dla nas, amatorów gitarzystów, zaleta tego utworu. <br/><br/>Potem kupiłem magnetofon szpulowy marki ZK-140, najpierw dwu- a potem czterościeżkowy. To już była wyższa szkoła „prywatkowej jazdy”. W miarę wypitych win gasiło się światło i zapalało świece. Kiedyś postawiłem magnetofon zbyt blisko świecy. Przy zmienianiu taśmy o coś zaczepiłem, wyciągnęła się na sporej długości i natychmiast pomarszczyła. W ten sposób skasowałem sobie kilka przebojów. <br/><br/>Balangi w moim domu trwały dotąd, aż zaalarmowany przez sąsiadów z dołu wkraczał dzielnicowy i spisywał protokół z zakłócenia ciszy nocnej. Moje prywatki skończyły się na dobre wraz z kradzieżą przez któregoś z zaproszonych gości japońskiego radiomagnetofonu Sanyo i bonów towarowych. <br/><br/>Potem zaczęły się dyskoteki i prywatki przestały być modne, natomiast zaczęły królować dyskoteki. Chodziło się na nie do klubów różnych branż, jak Budowlani czy Łączność lub studenckich, a słynął z nich np. kortowski Antałek. Nie tylko z tego, że można tam było posłuchać przebojów polskich i światowych, ale również, w miarę posiadanego budżetu, muzyki na żywo w wykonaniu znanych wokalistów i zespołów. Do Antałka chodziłem również dlatego, że przez ten właśnie klub związałem się ze studenckim kabaretem Paragraf, dla którego pisałem teksty, głównie piosenek. <br/><br/>Z dyskotekami w klubach studenckich przyhamowano po wprowadzeniu stanu wojennego, po czym wielu entuzjastów do nich w tym miejscu już nie wróciło. Myśmy zresztą już na tyle dorośli, że bardziej zaczęły nas ciągnąć dancingi, np. w restauracji Pod Żaglami, Domu Środowisk Twórczych czy w kawiarni Teatralna. Ale o nich będzie mowa w innym felietonie. <br/><br/>A tymczasem posłuchajmy sobie Wojciecha Gąssowskiego w jego niezapomnianym przeboju „Gdzie się podziały tamte prywatki”. A jeśli chodzi o adaptery czy też radiomagnetofony z tamtych lat, to znam kilka osób, które je kolekcjonują, np. rzeźbiarz Andrzej Górka. <br/><br/><i>Władysław Katarzyński</i></p>
    </article>
  </body>
</html>