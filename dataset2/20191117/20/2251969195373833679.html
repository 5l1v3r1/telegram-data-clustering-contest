<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/prima-vittoria-a-macerata-menghi-batte-palmi-in-quattro-set/1326244/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T20:13:06+00:00"/>
    <meta property="og:title" content="Prima vittoria a Macerata, Menghi batte Palmi in quattro set"/>
    <meta property="og:description" content="VOLLEY A3 - Gli uomini di coach Di Pinto esultano alla MarPel Arena"/>
  </head>
  <body>
    <article>
      <h1>Prima vittoria a Macerata, Menghi batte Palmi in quattro set</h1>
      <h2>VOLLEY A3 - Gli uomini di coach Di Pinto esultano alla MarPel Arena</h2>
      <address><time datetime="2019-11-17T20:13:06+00:00">17 Nov 2019, 20:13</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fprima-vittoria-a-macerata-menghi-batte-palmi-in-quattro-set%2F1326244%2F">Condividi9</a><a href="https://twitter.com/intent/tweet?text=Prima+vittoria+a+Macerata%2C++Menghi+batte+Palmi+in+quattro+set&amp;url=https%3A%2F%2Fwww.cronachemaceratesi.it%2F2019%2F11%2F17%2Fprima-vittoria-a-macerata-menghi-batte-palmi-in-quattro-set%2F1326244%2F">Tweet</a>Email9 Condivisioni</p>
      <p> </p>
      <p> </p>
      <p>
        <b>La Menghi Macerata regala una domenica di festa ai suoi tifosi grazie ad una prestazione convincente. La vittoria sarebbe potuta arrivare già al terzo set ma gli avversari si sono confermati una squadra solida che ha lottato per tutta la partita. I ragazzi del coach Di Pinto sono rimasti però concentrati, hanno approcciato in modo perfetto la gara e gestito il vantaggio nel quarto e decisivo set.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/02/PallavoloMacerata_GoldenPlastPotentino_FF-3-325x216.jpg"/>
        <figcaption>Adriano Di Pinto, coach della Menghi Macerata</figcaption>
      </figure>
      <p>Conferme per la Menghi Macerata che riparte dall’opposto Rizo, Nasari e Gabriele, il capitano Monopoli al centro, quindi Porcello e Gabbanelli libero. Per Palmi dentro Laganà, Carbone e Vinti, Remo centrale, Parisi è il palleggiatore, Calitri il libero. I biancorossi partono forte, la squadra è aggressiva e dimostra la voglia di vincere, è subito 12-7. Gli avversari combattono e si avvicinano ma Gabriele allunga 20-16. Gioca bene Macerata e dopo il punto di Monopoli, Nasari chiude il primo set. Il secondo parte combattuto con Palmi che insegue 14-11. Bello e lungo scambio tra le due squadre che vale il 17 per Palmi ma i biancorossi crescono e controllano il vantaggio anche grazie ad un’ottima fase di muro: Rizo e Porcello regalano il 19-14 e ancora Calonico e Monopoli il 22-17. Chiude il set ancora Nasari, stavolta favorito da un grande recupero di Bruno. Terzo set tiratissimo, con l’iniziale vantaggio della Menghi Macerata recuperato dagli avversari che la ribaltano 14-15. Rabbiosa la reazione dei biancorossi che tornano avanti e allungano con Porcello 20-18. Non si arrende Palmi che pareggia e con Vinti ribalta ancora. Si arriva ai vantaggi e stavolta hanno la meglio i neroverdi. Partita riaperta. Il terzetto Gabriele-Rizo-Nasari portano Macerata sul 9-6 dopo un inizio serrato. I biancorossi lottano su ogni pallone e tengono il +3 ma Palmi non demorde e si riavvicina 18-17. Ci pensano Porcello e Rizo ad allungare 20-17, ma Laganà tiene in vita i suoi 23-20. Finale tirato, Nasari fa 24-20 con un bel diagonale e la chiude sempre lui 25-21.</p>
      <p>
        <b>Il tabellino:</b>
      </p>
      <p>
        <b>MENGHI MACERATA-GOLEM PALMI 3-1 (25-20, 25-17, 24-26, 25-21)</b>
      </p>
      <p><b>MENGHI MACERATA:</b> Nasari 16, Porcello 11, Menichetti, Calonico 4, Gabriele 13, Bruno, Monopoli 2, Rizo 28, Gabbanelli. Allenatore: Di Pinto.</p>
      <p><b>GOLEM PALMI:</b> Limberger 1, Calitri, Amato, Bellucci, Concolino 8, Parisi 2, Laganà 28, Remo 2, Carbone 7. Allenatore: Polimeni</p>
      <p><b>ARBITRI:</b> Somansino e Salvati</p>
    </article>
  </body>
</html>