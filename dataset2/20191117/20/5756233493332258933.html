<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622045/%D8%AF%D8%B9%D9%88%D8%AA%D9%86%D8%A7%D9%85%D9%87-%D9%86%D8%AE%D8%B3%D8%AA-%D9%88%D8%B2%DB%8C%D8%B1-%D9%85%D8%A7%D9%84%D8%B2%DB%8C-%D8%A7%D8%B2-%D8%B1%D9%88%D8%AD%D8%A7%D9%86%DB%8C-%D8%AA%D9%82%D8%AF%DB%8C%D9%85-%D8%B8%D8%B1%DB%8C%D9%81-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T20:23:00+00:00"/>
    <meta property="og:title" content="دعوتنامه نخست وزیر مالزی از روحانی تقدیم ظریف شد"/>
    <meta property="og:description" content="فرستاده ویژه نخست‌وزیر مالزی دعوتنامه رسمی ماهاتیر محمد برای دعوت از رئیس جمهوری اسلامی ایران به منظور شرکت در «کنفرانس سران در کوآلالامپور» را تقدیم وزیر امور خارجه کرد."/>
  </head>
  <body>
    <article>
      <h1>دعوتنامه نخست وزیر مالزی از روحانی تقدیم ظریف شد</h1>
      <address>
        <time datetime="2019-11-17T20:23:00+00:00">17 Nov 2019, 20:23</time>
      </address>
      <p>
        <i>فرستاده ویژه نخست‌وزیر مالزی دعوتنامه رسمی ماهاتیر محمد برای دعوت از رئیس جمهوری اسلامی ایران به منظور شرکت در «کنفرانس سران در کوآلالامپور» را تقدیم وزیر امور خارجه کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش اداره کل اطلاع‌رسانی و امور سخنگویی وزارت امور خارجه، «داتو ویرا حاجی مرزوقی یحیی» معاون وزیر امور خارجه مالزی و فرستاده ویژه «ماهاتیر محمد» نخست‌وزیر این کشور عصر امروز با محمد جواد ظریف وزیر امور خارجه دیدار و در خصوص موضوعات مختلف روابط دوجانبه و سایر حوزه‌های مورد علاقه گفت‌وگو و تبادل نظر کرد.</p>
      <p>ظریف در این دیدار زمینه‌های موجود برای گسترش همکاری‌ها خصوصا بر پایه شرایط اقتصادی مکمل در دو کشور را مورد اشاره قرار داد و از همکاری‌ها در حوزه شرکت‌های دانش‌بنیان به عنوان امکانی که می‌تواند در خدمت همکاری‌های دو کشور قرار گیرد، یاد کرد.</p>
      <figure>
        <img src="https://aftabnews.ir/files/fa/news/1398/8/26/360503_906.jpg"/>
      </figure>
      <p>فرستاده ویژه ماهاتیر محمد نخست‌وزیر مالزی نیز در این دیدار دعوتنامه رسمی نخست‌وزیر کشورش برای دعوت از رئیس جمهوری اسلامی ایران به منظور شرکت در «کنفرانس سران در کوآلالامپور» را که با هدف بررسی مسائل و معضلات جهان اسلام و یافتن راه حل در شرایط جدید بین‌المللی در مالزی برگزار می‌شود، تقدیم کرد.</p>
      <p>داتو ویرا حاجی مرزوقی یحیی امروز نیز با سید عباس عراقچی معاون سیاسی وزیر امور خارجه در تهران دیدار و گفت‌وگو کرد.</p>
      <p>در این دیدار روابط دوجانبه ایران و مالزی به ویژه همکاری‌های اقتصادی دو کشور در پرتو سیاست‌های تحریمی آمریکا مورد بحث و بررسی قرار گرفت. دو طرف همچنین در رابطه با مسائل منطقه‌ای و آخرین وضعیت برجام تبادل نظر کردند.</p>
    </article>
  </body>
</html>