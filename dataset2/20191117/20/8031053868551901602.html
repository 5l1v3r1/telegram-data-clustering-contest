<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b1%cf%84%ce%ae%cf%81-%ce%ba%ce%bb%ce%b5%ce%bf%ce%bc%ce%ad%ce%bd%ce%b7%cf%82-%cf%83%cf%85%ce%bd%ce%b5%ce%bb%ce%ae%cf%86%ce%b8%ce%b7-%ce%b1%cf%80%cf%8c-%cf%84%ce%bf%cf%85%cf%82-%ce%ac.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T20:33:30+00:00"/>
    <meta property="og:title" content="«Πατήρ Κλεομένης»: Συνελήφθη από τους άνδρες της ΕΛ.ΑΣ. στον Ταΰγετο"/>
    <meta property="og:description" content="Στα χέρια των αρχών βρίσκεται ο αυτοαποκαλούμενος Πατήρ Κλεομένης, μετά την ερήμην καταδίκη του για βανδαλισμό ο οποίος ήταν επί ενάμιση χρόνο ασύλληπτος."/>
  </head>
  <body>
    <article>
      <h1>«Πατήρ Κλεομένης»: Συνελήφθη από τους άνδρες της ΕΛ.ΑΣ. στον Ταΰγετο</h1>
      <address>
        <time datetime="2019-11-17T20:33:30+00:00">17 Nov 2019, 20:33</time>
      </address>
      <p>
        <b>Στα χέρια των αρχών βρίσκεται ο αυτοαποκαλούμενος Πατήρ Κλεομένης, μετά την ερήμην καταδίκη του για βανδαλισμό ο οποίος ήταν επί ενάμιση χρόνο ασύλληπτος.</b>
      </p>
      <p>Στον Ταΰγετο και συγκεκριμένα στο σπίτι του παππού του συνελήφθη από τους άνδρες της Αστυνομίας ο αυτοαποκαλούμενος «πατήρ Κλεομένης», ο οποίος παρέμενε ασύλληπτος επί ενάμισι χρόνο, έχοντας εξαφανιστεί μετά την ερήμην καταδίκη του για τους βανδαλισμούς στο μνημείο των Λαρισαίων Εβραίων μαρτύρων του Ολοκαυτώματος, το καλοκαίρι του 2017.</p>
      <p>Ο φυγόποινος είχε καταδικαστεί από το Μονομελές Πλημμελειοδικείο Λάρισας σε φυλάκιση 18 μηνών και χρηματική ποινή 7.500 ευρώ για δημόσια υποκίνηση μίσους κατ’ εξακολούθηση και συγκρότηση ένωσης προσώπων που επιδιώκει συστηματικά την τέλεση πράξεων δημόσιας υποκίνησης μίσους. Αν και ο ίδιος δηλώνει μοναχός, υπογραμμίζεται ότι η Ιερά Σύνοδος έχει ξεκαθαρίσει ότι δεν έχει καμία σχέση με την Εκκλησία.</p>
      <p>Ο «πατήρ Κλεομένης» είχε αναρτήσει βίντεο στο Διαδίκτυο, στο οποίο εμφανιζόταν να βεβηλώνει το μνημείο πετώντας αυγά και φτύνοντας προς το μέρος του, ενώ ταυτόχρονα έβριζε τους Εβραίους. Ποτέ δεν εμφανίστηκε στην δίκη του που έγινε τον περασμένο Ιανουάριο και καταδικάστηκε ερήμην.</p>
      <p>Τον Σεπτέμβριο εκδόθηκε ένταλμα για την σύλληψή του και, μετά από αναζητήσεις, οι αστυνομικοί της Ασφάλειας Καλαμάτας τον εντόπισαν το απόγευμα της περασμένης Τετάρτης στο συγγενικό του σπίτι στον Άνω Μαχαλά της Αλαγονίας όπου τον συνέλαβαν.</p>
    </article>
  </body>
</html>