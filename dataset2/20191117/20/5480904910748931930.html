<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/verstappen-vyhral-v-divokem-zaveru-velkou-cenu-brazilie-f1/1820899?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T20:39:00+00:00"/>
    <meta property="og:title" content="Verstappen vyhrál v divokém závěru Velkou cenu Brazílie F1"/>
    <meta property="og:description" content="Sao Paulo - Nizozemský pilot Red Bullu Max Verstappen vyhrál Velkou cenu Brazílie formule 1. V předposledním závodu sezony dojel překvapivě druhý Francouz Pierre Gasly z týmu Toro Rosso, který kolo před koncem využil kolize už jistého mistra světa Lewise Hamiltona z Mercedesu."/>
  </head>
  <body>
    <article>
      <h1>Verstappen vyhrál v divokém závěru Velkou cenu Brazílie F1</h1>
      <address><time datetime="2019-11-17T20:39:00+00:00">17 Nov 2019, 20:39</time> by <a rel="author" href="http://www.ctk.cz/" target="_blank">ČTK</a></address>
      <p>Sao Paulo - Nizozemský pilot Red Bullu Max Verstappen vyhrál Velkou cenu Brazílie formule 1. V předposledním závodu sezony dojel překvapivě druhý Francouz Pierre Gasly z týmu Toro Rosso, který kolo před koncem využil kolize už jistého mistra světa Lewise Hamiltona z Mercedesu.</p>
      <slideshow>
        <figure>
          <img src="https://i3.cn.cz/6/1573908822_f1-brazilie.png"/>
        </figure>
        <figure>
          <img src="https://i3.cn.cz/6/1573849491_P201911151215601.jpg"/>
        </figure>
        <figure>
          <img src="https://i3.cn.cz/6/1573848261_P201911151196201.jpg"/>
        </figure>
        <figure>
          <img src="https://i3.cn.cz/6/1573841108_P201911151053701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3064">Fotogalerie: MS vozů formule 1 v sezoně 2019</a>
        </figcaption>
      </slideshow>
      <p>Britský závodník při snaze dostat se na druhé místo před Alexandera Albona, který bojoval o double pro Red Bull, thajského soupeře po kontaktu roztočil. Dodatečně dostal za nebezpečný manévr pětisekundovou penalizaci a přišel o třetí místo. Thajský pilot nakonec dojel čtrnáctý.</p>
      <p>Na stupně vítězů se místo Hamiltona, který ve výsledkové listině klesl na 7. místo, posunul Carlos Sainz, jenž byl rovněž vyšetřován kvůli možnému provinění na trati. Španěl ale nakonec trestu unikl a stejně jako Gasly slaví první umístění na medailových pozicích v kariéře. McLaren se mezi elitní trojici dostal poprvé od roku 2014.</p>
      <p>Grand Prix v Sao Paulu po vzájemné kolizi v závěru nedokončila obě ferrari. Jejich piloti Sebastian Vettel a Charles Leclerc takticky nezvládli koncovku a při agresivním souboji o čtvrté místo si oba poškodili monopost. Pro německého jezdce tak skončil jubilejní 100. závod v barvách italské stáje debaklem.</p>
      <p>O napínavý závěr se nechtěně postaral Valtteri Bottas, jehož mercedes se po zhruba dvou třetinách přehřál a Fin musel svůj monopost odstavit. Na trať tak vyjel safety car a pole závodníků se sjelo. Red Bull situaci využil a Verstappen i Albon zajeli do boxů pro nové pneumatiky; Hamilton naopak zůstal a po restartu na to doplatil.</p>
      <p>Ihned poté, co zpomalovací vůz uvolnil trať, na něho Verstappen zaútočil a dostal se do čela, na třetí příčku před obě ferrari se prosmýkl Albon. Pět kol před cílem po kolizi vozů ferrari musel safety car opět na trať a závodit se znovu mohlo až v posledních dvou kolech. Hamilton při snaze vrátit se na druhé místo roztočil Albona, situaci využil k předjetí Gasly a druhou pozici už uhájil.</p>
      <p>"Lewis byl dneska hodně rychlý, použili jsme ale proti němu dobrý trik a pak už jsem dokázal závod kontrolovat," řekl Verstappen, jenž závod vyhrál s šestisekundovým náskokem.</p>
      <p>Hamilton, který si před dvěma týdny zajistil s předstihem šestý titul mistra světa a v Brazílii startoval se zvláštní helmou na počest Ayrtona Senny, se při čekání na rozhodnutí komisařů za kolizi s Albonem kál. "Musím se mu moc omluvit, byla to moje chyba," uznal.</p>
      <p>Verstappen proměnil start z pole position ve třetí triumf v sezoně a osmý v kariéře. V pořadí šampionátu se posunul na třetí místo za dvojici mercedesů Hamiltona a Bottase.</p>
      <p>Gasly se dostal na stupně vítězů jako první Francouz od roku 2015, kdy na nich stál Romain Grosjean z Lotusu.</p>
      <h3>Výsledky Velké ceny Brazílie formule 1</h3>
      <p>1. Verstappen (Niz./Red Bull) 1:33:14,678, 2. Gasly (Fr./Toro Rosso) -6,077, 3. Sainz (Šp./McLaren) -8,896, 4. Räikkönen (Fin./Alfa Romeo) -9,452, 5. Giovinazzi (It./Alfa Romeo) -10,201, 6. Ricciardo (Austr./Renault) -10,541, 7. Hamilton (Brit./Mercedes) -11,139, 8. Norris (Brit./McLaren) -11,204, 9. Pérez (Mex./Racing Point) -11,529, 10. Kvjat (Rus./Toro Rosso) -11,931.</p>
      <p><b>Průběžné pořadí MS (po 20 z 21 závodů):</b> 1. Hamilton 387 b., 2. Bottas (Fin./Mercedes) 314, 3. Verstappen 260, 4. Leclerc (Mon./Ferrari) 249, 5. Vettel (Něm./Ferrari) 230, 6. Gasly 95.</p>
      <p><b>Pohár konstruktérů:</b> 1. Mercedes 701, 2. Ferrari 479, 3. Red Bull 391, 4. McLaren 140, 5. Renault 91, 6. Toro Rosso 83, 7. Racing Point 67, 8. Alfa Romeo 57, 9. Haas 28, 10. Williams 1.</p>
    </article>
  </body>
</html>