<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/stortingets-eos-utvalg-gransker-berg-saken/"/>
    <meta property="og:site_name" content="Document"/>
    <meta property="article:published_time" content="2019-11-17T20:03:17+00:00"/>
    <meta property="og:title" content="Stortingets EOS-utvalg gransker Berg-saken"/>
    <meta property="og:description" content="Frode Berg sammen med sin kone Anita etter at han kom tilbake til Norge etter nær to år i russisk fangenskap. Den spiondømte nordmannen ble fredag overlevert til representanter for norske myndigheter i Litauen og fløyet hjem fra Vilnius lørdag kveld. Foto: Privat / NTB scanpix"/>
  </head>
  <body>
    <article>
      <h1>Stortingets EOS-utvalg gransker Berg-saken</h1>
      <address><time datetime="2019-11-17T20:03:17+00:00">17 Nov 2019, 20:03</time> by <a rel="author">NTB-Kristian Aaser</a></address>
      <figure>
        <img src="https://www.document.no/wp-content/uploads/2019/11/algin8-tt7s-e1574020929814.jpg"/>
      </figure>
      <p>
        <i>Frode Berg sammen med sin kone Anita etter at han kom tilbake til Norge etter nær to år i russisk fangenskap. Den spiondømte nordmannen ble fredag overlevert til representanter for norske myndigheter i Litauen og fløyet hjem fra Vilnius lørdag kveld. Foto: Privat / NTB scanpix</i>
      </p>
      <p>Frode Berg landet lørdag i Oslo etter å sittet i fengsel i Russland nær i to år. Men det gjenstår flere ubesvarte spørsmål, og EOS-utvalget undersøker saken.</p>
      <p>Lørdag kveld lettet et privatfly fra den internasjonale flyplassen i Vilnius med kurs mot Oslo, men det var lenge usikkerhet om spiondømte Frode Berg var om bord.</p>
      <p>Ikke lenge etter at flyet hadde landet inne på den militære flyplassen på Gardermoen, bekreftet Bergs norske advokat, Brynjulf Risnes, at den spiondømte nordmannen hadde vært om bord på flyet og at han var på norsk jord. Bergs mareritt, som startet da han ble pågrepet i Moskva i desember i 2017, hadde omsider fått sin ende.</p>
      <p>Det gjenstår mange ubesvarte spørsmål i saken. Berg har innrømmet at han som pensjonist har tatt på seg flere oppdrag for norsk etterretningstjeneste, men han har hevdet at det dreide seg om ren kurervirksomhet og ikke aktiv innsamling av informasjon.</p>
      <p>Norske myndigheter har imidlertid ikke bekreftet påstandene hans, noe det er ventet at de heller ikke vil gjøre, uavhengig av om det er hold i dem</p>
      <p><b>Utvalg skal granske</b><br/>Stortingets kontrollutvalg for etterretnings-, overvåkings- og sikkerhetstjenesten, kjent som EOS-utvalget, har allerede undersøket saken i flere måneder, bekreftet utvalgsleder Svein Grønnern overfor NRK søndag.</p>
      <blockquote>– Vi vil se om enkeltpersoners rettigheter er krenket og om e-tjenesten har opptrådt innenfor loven, sier han.</blockquote>
      <p>EOS-utvalget har ansvar for å kontrollere de hemmelige tjenestene og rapporterer til Stortinget.</p>
      <blockquote>– EOS-utvalget har lav terskel for å undersøke saker, som for eksempel norske medier skriver om når det gjelder norske tjenester. Det var derfor helt naturlig å gå inn i denne saken etter dekningen den har fått, sier han til kanalen.</blockquote>
      <p><b>Ikke debrifet av myndighetene</b><br/>Den spionasjedømte nordmannen var søndag ettermiddag fortsatt ikke blitt debrifet av den norske etterretningstjenesten, ifølge advokat Risnes.</p>
      <blockquote>– Han er naturlig nok overlykkelig over å være fri. Men det er rett og slett vanskelig å tro det. Jeg tror det er vanskelig for oss å forestille oss hva to år i fengsel betyr og særlig i denne situasjonen der dette kom som et dramatisk sjokk, sier Risnes til VG.</blockquote>
      <p>På spørsmål fra TV 2 om E-tjenesten har ytret at den vil snakke med Berg, svarer Risnes langt på vei benektende.</p>
      <blockquote>– Det har i så fall ikke gått gjennom meg. Men jeg vil tro at det er en selvfølge – både at de ønsker å snakke med ham, og at han ønsker å snakke med dem, slik at det etter hvert blir en samtale. Hva som er forutsetningen og innholdet i en slik samtale vet jeg ikke noe om nå, sier Risnes.</blockquote>
      <p><b>Stor oppmerksomhet</b><br/>Det var en svært lettet spiondømt nordmann som landet på Gardermoen lørdag, som ikke hadde snakket med kona på over en måned.</p>
      <blockquote>– Nå må vi bare prøve å finne roen, vi har mye å snakke om, skriver kona Anita Berg i en SMS til NTB søndag formiddag.</blockquote>
      <p>Det var stor oppmerksomhet knyttet til Bergs tilbakekomst, og det var store presseoppbud blant annet på Gardermoen og utenfor Grand Hotell i Oslo, der Anita Berg dagen i forveien hadde oppholdt seg.</p>
      <p>Frode Berg landet imidlertid inne på den militære delen av Gardermoen, og han har i tiden etter hjemkomsten oppholdt seg sammen med familien på et skjult sted et sted på Østlandet.</p>
      <p><b>To tøffe år</b><br/>Lørdag formiddag fortalte Berg i en Facebook-video at det har vært to tøffe år i russisk fengsel. Han ble benådet som en del av en utvekslingsavtale mellom Russland og Litauen fredag.</p>
      <p>I ukene som ledet opp mot benådningen, kom det flere og flere tegn som antydet at Berg kunne komme til å bli sluppet fri. Men selv fikk Berg vite om det hele bare dager før han ble benådet.</p>
      <p>Det er uvisst hva Berg skal foreta seg i dagene framover, men det er ventet at han på et tidspunkt vil vende tilbake til Kirkenes, der han bor. Det har blitt anslått at Berg vil holde en pressekonferanse på tirsdag, men det er foreløpig ikke bekreftet at det vil skje da. Den vil trolig finne sted i Oslo.</p>
      <related>
        <h4>Les også</h4>
        <a href="https://www.document.no/2018/04/24/solberg-vil-ikke-bekrefte-at-frode-berg-jobbet-for-e-tjenesten/"/>
        <a href="https://www.document.no/2019/10/24/lavrov-om-frode-berg-kan-komme-hjem-nar-som-helst/"/>
        <a href="https://www.document.no/2018/04/22/frode-berg-innrommer-at-han-var-i-moskva-pa-oppdrag-for-e-tjenesten/"/>
        <a href="https://www.document.no/2018/05/11/vg-bruker-fsb-som-kilde-i-spionsiktelsen-mot-frode-berg/"/>
        <a href="https://www.document.no/2018/09/23/russer-siktet-for-ulovlig-etterretning-etter-seminar-pa-stortinget/"/>
        <a href="https://www.document.no/2019/02/15/olen-betong-pst-forsokte-verve-vare-ansatte-i-murmansk/"/>
        <a href="https://www.document.no/2017/01/04/beundrer-norge-storspion-snowden-stjal-15-million-dokumenter/"/>
        <a href="https://www.document.no/2018/11/26/et-lite-stykke-irak-i-norge/"/>
        <a href="https://www.document.no/2010/01/06/er_flere_vi_kan_skylde_pa_na/"/>
        <a href="https://www.document.no/2013/08/29/regisserte-skandaler/"/>
      </related>
    </article>
  </body>
</html>