<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640382/%D8%AD%D9%85%D8%A7%DB%8C%D8%AA-%D8%B3%D9%86%D8%A7%D8%AA%D9%88%D8%B1-%D8%B6%D8%AF-%D8%A7%DB%8C%D8%B1%D8%A7%D9%86%DB%8C-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C%E2%80%8C-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:24:00+00:00"/>
    <meta property="og:title" content="حمایت سناتور ضد ایرانی کنگره آمریکا از ناآرامی‌ در ایران"/>
    <meta property="og:description" content="«تام کاتن» سناتور جمهوری‌خواه ایالت آرکانزاس که همواره یک پای ثابت طرح‌های ضد ایرانی کنگره آمریکا بوده است، از ناآرامی‌ها در ایران حمایت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640382/%D8%AD%D9%85%D8%A7%DB%8C%D8%AA-%D8%B3%D9%86%D8%A7%D8%AA%D9%88%D8%B1-%D8%B6%D8%AF-%D8%A7%DB%8C%D8%B1%D8%A7%D9%86%DB%8C-%DA%A9%D9%86%DA%AF%D8%B1%D9%87-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%86%D8%A7%D8%A2%D8%B1%D8%A7%D9%85%DB%8C%E2%80%8C-%D8%AF%D8%B1-%D8%A7%DB%8C%D8%B1%D8%A7%D9%86">حمایت سناتور ضد ایرانی کنگره آمریکا از ناآرامی‌ در ایران</a>
      </h1>
      <h2>«تام کاتن» سناتور جمهوری‌خواه ایالت آرکانزاس که همواره یک پای ثابت طرح‌های ضد ایرانی کنگره آمریکا بوده است، از ناآرامی‌ها در ایران حمایت کرد.</h2>
      <address><time datetime="2019-11-17T20:24:00+00:00">17 Nov 2019, 20:24</time> by <a rel="author">بولتن نیوز | bultannews.com</a></address>
      <p><b>گروه بین الملل:</b> با شدت گرفتن اظهارات مقام‌های آمریکایی‌ درباره برخی<b> ناآرامی‌ها</b> در ایران به دنبال اصلاح قیمت بنزین، یکی از شناخته‌شده‌ترین قانونگذاران ضد ایرانی کنگره آمریکا خواستار حمایت واشنگتن از این ناآرامی‌ها شده است.     به گزارش بولتن نیوز به نقل از فارس،<b> «تام کاتن»</b> نماینده جمهوری‌خواه مردم ایالت آرکانزاس در مجلس سنای آمریکا که اواسط اسفند ماه ۱۳۹۳ با سازماندهی نامه سرگشاده<b> گروه ۴۷ نفره</b> از <b>سناتورهای جمهوری‌خواه آمریکا</b> خطاب به رهبران ایران خبرساز شد و همواره پای ثابت <b>طرح‌‌های مختلف ضد ایرانی</b> در کنگره آمریکا بوده است، حالا در پیامی توئیتری از ناآرامی‌ها در ایران به دنبال اجرای طرح<b> اصلاح قیمت بنزین</b> و سهمیه‌بندی آن ابراز خرسندی کرده است. <br/>او در این <b>پیام توئیتری</b> مدعی شد: «مردم ایران از اینکه رژیم (جمهوری اسلامی ایران) نیازهای ابتدایی‌شان را نادیده می‌گیرد و همزمان مقادیر هنگفتی پول به پای تروریست‌ها در سراسر منطقه می‌ریزد، خسته شدند». <br/>این <b>سناتور ضد ایرانی</b> سپس ادعا کرد: «ما (آمریکا) باید در کنار معترضان شجاع که خواهان پاسخگویی روحانیون هستند، بایستیم». <br/>حمایت تام کاتن از ناآرامی‌ها در ایران  در حالی صورت گرفته که او تیرماه امسال و در ادامه دشمنی‌هایش با ایران، متممی را برای<b> سرقت اموال ایران</b> پیشنهاد داده بود. <br/><b>مجلس سنای آمریکا</b> به دنبال ارائه شدن این متمم، طرحی را تصویب کرده که خواستار استفاده از دارایی‌های ایران در لوگزامبورگ جهت پرداخت غرامت به خانواده‌های قربانیان بمب‌گذاری سال ۱۹۸۳ در مقر تفنگداران دریایی آمریکا در بیروت است.</p>
    </article>
  </body>
</html>