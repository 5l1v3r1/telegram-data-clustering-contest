<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/premjer-chehiji-priyshov-na-richnicyu-revolyuciji-u-kravatci-z-rosiyskim-trikolorom-640544.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T20:55:03+00:00"/>
    <meta property="og:title" content="Прем'єр Чехії прийшов на річницю революції у краватці з російським триколором"/>
    <meta property="og:description" content="Бабіш одягнув краватку у кольорах прапору РФ, але пізніше змінив її"/>
  </head>
  <body>
    <article>
      <h1>Прем'єр Чехії прийшов на річницю революції у краватці з російським триколором</h1>
      <address>
        <time datetime="2019-11-17T20:55:03+00:00">17 Nov 2019, 20:55</time>
      </address>
      <h4>Бабіш одягнув краватку у кольорах прапору РФ, але пізніше змінив її</h4>
      <p>Прем'єрміністр Чехії Андрій Бабіш прийшов на заходи, присвячені річниці Оксамитової революції, в краватці у кольорах російського прапора.</p>
      <p>На це звернули увагу чеські ЗМІ, зокрема <a href="https://www.lidovky.cz/domov/babis-oblekl-na-oslavy-vyroci-17-listopadu-kravatu-s-ruskou-trikolorou-pozdeji-ji-vymenil-za-ceskou.A191117_145035_ln_domov_rkj">Lidovky</a>.</p>
      <p>«Прем'єрміністр Андрій Бабіш під час недільних святкувань річниці протестів проти комуністичного тоталітаризму, одягнув краватку з російським триколором, але пізніше змінив її на чеську», - пише видання. У краватці з російським триколором глава уряду з'явився під час покладання квітів на Народному проспекті в Празі. Однак пізніше, виступаючи в Національному музеї, він вже був у краватці з чеським триколором.</p>
      <p>Варто зауважити, що російський і чеський триколори складаються з однакових кольорів, але відрізняються порядком їх розміщення. У чеському триколорі - це біла, червона і синя горизонтальні смуги, а в російському - біла, синя і червона.</p>
      <figure>
        <img src="https://glavcom.ua/img/forall/users/79/7943/87_06.jpg"/>
      </figure>
      <p>Як відомо, у Празі 17 листопада відбулася масова хода в пам'ять про студентської акції 17 листопада 1989 року, з якої почалися головні події Оксамитової революції. Події листопада-грудня 1989 року призвели до усунення від влади комуністичної партії та послідовної відмови від соціалістичного режиму в тодішній Чехословаччині. Попри початкові зіткнення демонстрантів з силами безпеки, революція здійснилася безкровно, що й стало основою для її назви – «оксамитова».</p>
      <p>Напередодні 30-річчя революції <a href="https://glavcom.ua/news/u-prazi-blizko-300-tisyach-chehiv-vimagali-vidstavki-premjera--640413.html">чверть мільйона чехів провели у Празі антиурядовий мітинг.</a> Мітингувальники вимагали відставки прем'єр-міністра країни Андрія Бабіша і міністра юстиції Марії Бенешової.</p>
      <p>До слова, наступного тижня <a href="https://glavcom.ua/news/nastupnogo-tizhnya-v-ukrajinu-prijide-premjerministr-chehiji-640312.html">в Україну приїде прем'єрміністр Чехії Бабіш</a>.</p>
      <related>
        <a href="https://glavcom.ua/news/u-prazi-blizko-300-tisyach-chehiv-vimagali-vidstavki-premjera--640413.html"/>
        <a href="https://glavcom.ua/news/nastupnogo-tizhnya-v-ukrajinu-prijide-premjerministr-chehiji-640312.html"/>
        <a href="https://glavcom.ua/news/ostanniy-premjer-chehoslovachchini-pomer-v-budinku-dlya-litnih-lyudey-638272.html"/>
      </related>
    </article>
  </body>
</html>