<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://notiziaoggivercelli.it/cucina/zuppa-rustica-ai-legumi-piatto-perfetto-in-autunno/"/>
    <meta property="og:site_name" content="Notizia Oggi Vercelli"/>
    <meta property="article:published_time" content="2019-11-17T20:31:53+00:00"/>
    <meta property="og:title" content="Zuppa rustica ai legumi, piatto perfetto in autunno"/>
    <meta property="og:description" content="Proviamo a pensare ad una zuppa rustica ai legumi. L’autunno è arrivato, diventa piacevole assaporare una scodella di zuppa, magari"/>
  </head>
  <body>
    <article>
      <h1>Zuppa rustica ai legumi, piatto perfetto in autunno</h1>
      <h2>Pioggia, clima uggioso, tempo instabile: un piatto caldo e ricco aiuta a ristorarsi e a recuperare il piacere dello stare insieme</h2>
      <address>
        <time datetime="2019-11-17T20:31:53+00:00">17 Nov 2019, 20:31</time>
      </address>
      <figure>
        <img src="https://notiziaoggivercelli.it/media/2019/11/lentil-soup-3738547_1920-650x433.jpg"/>
      </figure>
      <p>Proviamo a pensare ad una zuppa rustica ai legumi. L’autunno è arrivato, diventa piacevole assaporare una scodella di zuppa, magari <a href="http://cucina.netweek.it/">insaporita</a> da un battutino di pancetta e ricca di legumi. La pioggia, il clima uggioso, il tempo instabile… Tornare a casa e trovare una piacevole zuppa calda permette di provare sensazioni del tempo che fu.</p>
      <h3>La ricetta della zuppa rustica</h3>
      <p>Iniziamo dagli ingredienti, per 6 persone. Servono 100g di fagioli borlotti secchi; 100g di fagioli cannellini secchi; 100g di fagioli neri secchi; 100g di fagioli rossi secchi; 50g di ceci secchi; 100g di lenticchie classiche secche; 100g lenticchie rosse secche; 100g di lenticchie verdi secche. E poi un gambo di sedano; una cipolla bianca; una carota medio-grossa; 70 g di pancetta; un mazzetto aromatico (salvia, rosmarino, timo); doppio concentrato di pomodoro; olio extra vergine di oliva, sale e pepe quanto basta e 2l di acqua calda.</p>
      <h3>Procedimento</h3>
      <p>Mettere in ammollo in acqua fredda tutti i legumi separatamente per circa 12 ore. Il giorno seguente pulire e frullare la cipolla, lavare il gambo di sedano e la carota e tagliarli a metà. Tagliare al coltello finemente la pancetta. Far soffriggere la cipolla frullata in una padella alta con l’olio, aggiungere quindi il sedano, la carota e la pancetta, scolare i fagioli e i ceci, metterli nella pentola, salare e pepare e coprire con abbondante acqua calda. Aggiungere due cucchiai da minestra di doppio concentrato di pomodoro, far cuocere per circa 15 minuti e aggiungere le lenticchie precedentemente scolate. Aggiustare il sapore con sale e pepe e lasciar cuocere per altri 30 minuti.</p>
      <related>
        <h4>Leggi anche:</h4>
        <a href="https://notiziaoggivercelli.it/cucina/come-cucinare-un-tortino-di-uova-e-zucchine/"/>
      </related>
      <h3>Il gran finale</h3>
      <p>A cottura ultimata frullare grossolanamente la zuppa e servire calda condita con un filo di olio extravergine di oliva e una grattata di pepe. Naturalmente la scelta dei legumi può variare a seconda delle disponibilità e del momento. Per esempio, per preparare questa zuppa si possono utilizzare anche i misti di legumi per zuppe che si possono acquistare tranquillamente in qualsiasi supermercato del territorio. Il successo, una volta servita in tavola, è garantito.</p>
    </article>
  </body>
</html>