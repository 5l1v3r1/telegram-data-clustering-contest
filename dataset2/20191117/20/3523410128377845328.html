<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640377/%D8%A7%D8%AC%D8%A7%D8%B2%D9%87-%D8%A7%D8%AE%D9%84%D8%A7%D9%84-%D9%88-%D9%86%D8%A7%D8%A7%D9%85%D9%86%DB%8C-%D8%A8%D9%87-%D9%81%D8%B1%D8%B5%D8%AA%E2%80%8C%D8%B7%D9%84%D8%A8%D8%A7%D9%86-%D9%86%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T20:15:00+00:00"/>
    <meta property="og:title" content="اجازه اخلال و ناامنی به فرصت‌طلبان نمی‌دهیم"/>
    <meta property="og:description" content="فرمانده نیروی انتظامی گفت: بررسی‌های ما حاکی از خط‌دهی سازمان‌های ضدانقلاب و منافقین در پس پرده این تحرکات است"/>
  </head>
  <body>
    <article>
      <h1>
        <a href="https://www.bultannews.com/fa/news/640377/%D8%A7%D8%AC%D8%A7%D8%B2%D9%87-%D8%A7%D8%AE%D9%84%D8%A7%D9%84-%D9%88-%D9%86%D8%A7%D8%A7%D9%85%D9%86%DB%8C-%D8%A8%D9%87-%D9%81%D8%B1%D8%B5%D8%AA%E2%80%8C%D8%B7%D9%84%D8%A8%D8%A7%D9%86-%D9%86%D9%85%DB%8C%E2%80%8C%D8%AF%D9%87%DB%8C%D9%85">اجازه اخلال و ناامنی به فرصت‌طلبان نمی‌دهیم</a>
      </h1>
      <h2>فرمانده نیروی انتظامی گفت: بررسی‌های ما حاکی از خط‌دهی سازمان‌های ضدانقلاب و منافقین در پس پرده این تحرکات است</h2>
      <address><time datetime="2019-11-17T20:15:00+00:00">17 Nov 2019, 20:15</time> by <a rel="author">بولتن نیوز | bultannews.com</a></address>
      <p><b>گروه اجتماعی: سردار حسین اشتری</b> گفت: در پی اتفاقات روز گذشته و ایجاد خساراتی به اموال عمومی و مردمی، پلیس بلافاصله در صحنه حاضر شد و با <b>"سعه صدر"</b> مأموریت خود را انجام داد.     به گزارش بولتن نیوز به نقل از فارس، وی افزود:<b> پلیس</b> بلافاصله هر کجا که اخلالی در روند تردد مردم و انجام کارهای روزانه شان ایجاد شده بود را برطرف کرد و با توجه به درخواست های مکرری که  مردم  عزیز داشتند تا ساعات پایان شب گذشته در کنارشان بود. <br/><b>عالی ترین مقام انتظامی کشور</b> اشاره کرد: همان طور که استحضار دارید <b>سران محترم قوا</b>، مصوبه ای در خصوص سوخت (بنزین) تصویب کردند و باید همه براساس قانون موضوعات را دنبال کنند. <br/>سردار اشتری تأکید کرد: مردم ما هرگز اجازه نمی دهند عده ای از احساسات پاک مردم و این فضا <b>سوء استفاده</b> کنند، ما نیز اجازه اخلال و ناامنی به <b>اخلالگران و فرصت طلبان</b> نمی دهیم. <br/><b>فرمانده نیروی انتظامی</b> اضافه کرد: مطمئنا نیروی انتظامی در کنار مردم و در خدمت امنیت آنان است چرا که <b>"امنیت مردم"</b> و <b>"حفاظت از اموال عمومی و مردمی"</b> خط قرمز ماست.   وی ادامه داد: بحمداله پلیس وظایف خود را به خوبی انجام داده و در همین جا اعلام می کنم کسانی که قصد<b> اخلال</b>، <b>بی نظمی</b> و <b>تعدی به حقوق مردم</b> را دارند و یا <b>قانون گریز</b> هستند، بدانند که براساس قانون با آنها برخورد خواهد شد. <br/>این مقام ارشد انتظامی یادآور شد: طی روزهای اخیر به همت همکارانم، تعدادی از اخلالگران و فرصت طلبان <b>شناسایی</b> و برخورد لازم با آنها صورت گرفته و بحمدالله وضعیت نسبت به روز گذشته بهتر است و اینجا به مردم عزیز تأکید می کنم صف خود را از صف معدود افرادی که به دنبال اخلال و بی نظمی  هستند، جدا کنند. <br/>سردار اشتری تأکید کرد: مردم عزیز هرگونه مشاهدات، اخبار و اطلاعات خود را مبنی بر اخلال و بی نظمی به پلیس گزارش دهند، <b>مراکز پلیس</b> آماده ارائه خدمات هستند  و هر کجا که لازم باشد حاضر خواهیم شد و موضوعات را سریعا رسیدگی می کنیم. <br/>فرمانده نیروی انتظامی بیان کرد: ایجاد هرگونه<b> اخلال و تخریب اموال عمومی کشور</b> از مصادیق بارز جرم است و پلیس براساس وظیفه ذاتی و قانونی خود با افرادی که جرمی مرتکب شوند، برخورد می کند. <br/>وی ادامه داد: پلیس حافظ جان، مال، ناموس و آبروی مردم و در کنار مردم است،<b> خط قرمز</b> ما تعدی به حقوق مردم است امیدواریم که با هوشیاری بسیار خوبی که مردم طی روزهای گذشته داشتند و صف خود را از تعداد معدودی فرصت طلب جدا کردند همچنان این روند را ادامه دهند. <br/>سردار اشتری با بیان اینکه در <b>خدمت مردم و امنیت کشور</b> هستیم، عنوان کرد: اجازه نخواهیم داد روند آرامش و امنیت بسیار خوبی که امروز در کشور حاکم است دچار اخلال شود و خدای ناکرده کسانی بتوانند از این فضا سوء استفاده کنند. <br/>فرمانده نیروی انتظامی در بخش دیگری از سخنان خود ادامه داد: بررسی های ما حاکی از <b>خط دهی سازمان های ضدانقلاب و منافقین</b> در پس پرده این تحرکات است، نهادهای امنیتی و انتظامی کشور، این افراد را شناسایی و ان شاء الله در موعد مقرر به سزای اعمال خود خواهند رساند. <br/>وی بیان کرد: امکانات خوبی در اختیار پلیس است و ما می توانیم برای <b>اشراف اطلاعاتی</b> از این امکانات استفاده و بهره برداری کنیم . <br/>سردار اشتری در پایان گفت: لازم است همه به قانون <b>تمکین</b> کنند و بدانند که پلیس مجری قانون است و هر کس بخواهد به حقوق مردم تعدی کند یا سعی در اخلال نظم و امنیت داشته باشد حتما نیروی انتظامی با آن برخورد می کند.</p>
    </article>
  </body>
</html>