<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/17/orban-viktor-kozep-europa-nehez-probatetelek-elott-all"/>
    <meta property="og:site_name" content="infostart"/>
    <meta property="article:published_time" content="2019-11-17T20:50:00+00:00"/>
    <meta property="og:title" content="Orbán Viktor: Közép-Európa nehéz próbatételek előtt áll"/>
    <meta property="og:description" content="Az előrejelzések szerint a nyugat-európai gazdaságokra hidegebb, borúsabb idők jönnek - jelentette ki Orbán Viktor miniszterelnök a Pozsonyhoz tartozó Dévényben, ahol a 30 évvel ezelőtti csehszlovák rendszerváltoztatás kezdetére emlékezett a szlovák és a cseh kormányfő, valamint a lengyel külügyminiszter társaságában."/>
  </head>
  <body>
    <article>
      <h1>Orbán Viktor: Közép-Európa nehéz próbatételek előtt áll</h1>
      <address><time datetime="2019-11-17T20:50:00+00:00">17 Nov 2019, 20:50</time> by <a rel="author">Infostart / MTI</a></address>
      <h3>"Az előrejelzések szerint a nyugat-európai gazdaságokra hidegebb, borúsabb idők jönnek" - jelentette ki Orbán Viktor miniszterelnök a Pozsonyhoz tartozó Dévényben, ahol a 30 évvel ezelőtti csehszlovák rendszerváltoztatás kezdetére emlékezett a szlovák és a cseh kormányfő, valamint a lengyel külügyminiszter társaságában.</h3>
      <p>Orbán Viktor erről a magyar közmédiának beszélt, miután a szlovák és a cseh kormányfővel, valamint a lengyel külügyminiszterrel megkoszorúzta a Szabadság Kapuja emlékművet a 30 évvel ezelőtt kezdődött csehszlovák rendszerváltoztatásra emlékezve.</p>
      <blockquote>"Mi azt reméljük, hogy a saját lábunkon is meg tudunk állni, hogy ez így van-e, ez most elválik"</blockquote>
      <p>- fogalmazott Orbán Viktor. Szerinte hamarosan kiderül, hogy a közép-európai országok mennyire képesek önállóan "mozogni", függetlenül a nyugat-európai fejleményektől. A miniszterelnök elmondta: természetesen a közép-európai országok teljesen nem tudják teljesen elszakítani magukat ezektől a fejleményektől, hiszen például az exportjuk 85 százaléka az Európai Unió nyugati részébe irányul.</p>
      <p>"Illúziónk nem lehet, hatása lesz ránk, de hogy milyen erősek vagyunk valójában, hogy milyen az ellenálló képességünk, mennyire tudjuk megvédeni azt, amit már elértünk, az a következő egy-két évben dől el" - jelentette ki Orbán Viktor, aki úgy érzi, Magyarország jó erőben van és hasonlóan jó erőben vannak a közép-európai országok, a visegrádi négyek - Magyarország, Szlovákia, Csehország és Lengyelország is - ahhoz, hogy továbbra is legalább 2 százalékponttal magasabb gazdasági növekedést tudjanak elérni a nyugat-európai országoknál és az uniós átlagnál.</p>
      <blockquote>"Optimista vagyok, de nehezebb idők jönnek, mint az előző évek voltak."</blockquote>
      <p>A miniszterelnök úgy látja, hogy a közép-európai gazdaság szereplői kezdenek összekapcsolódni, nő a vegyesvállalatok száma, ami nagyon fontos, különösen akkor, ha ezek az országok a külvilág fejleményeitől függetleníteni akarják magukat, vagy legalábbis nem akarják azt, hogy kívülről határozzák meg a sorsukat. "Egyre inkább összenövő, összekapaszkodó közép-európai gazdasági térséget látok, ami reményekkel tölt el bennünket" - vélekedett Orbán Viktor.</p>
      <p>Orbán Viktor a Pozsonyhoz tartozó Dévényben a 30 évvel ezelőtti csehszlovák rendszerváltoztatás kezdetére emlékezett a szlovák és a cseh kormányfő, valamint a lengyel külügyminiszter társaságában. A magyar kormányfő szerint Szlovákia és a Cseh Köztársaság akkor még közös államként Magyarország szabadságáért is harcolt a bársonyos forradalom idején.</p>
      <blockquote>"Azért vagyok itt, hogy tisztelegjek Szlovákia és a Cseh Köztársaság előtt bátor tettükért ezekben a nagyon fontos napokban, amikor egyben Magyarországért is harcoltak.</blockquote>
      <p>Így nagy mértékben hozzájárultak Magyarország szabadságához, amit nagyra becsülök" - mondta a miniszterelnök, aki arra a kérdésre, hogyan értékeli az együttműködést Peter Pellegrini szlovák kormányfővel, azt felelete, hogy elismeréssel tartozik Peter Pellegrininek, mert elkötelezett a Magyarország és Szlovákia közötti jó kapcsolatok iránt és a Szlovákiában élő magyaroknak is jó barátja, így Magyarország jó barátja is. "Kész vagyok együttműködni vele" - tette hozzá.</p>
      <p>
        <i>Nyitókép: MTI/Miniszterelnöki Sajtóiroda/Benko Vivien Cher</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/17/orban-viktor-mi-vagyunk-europa-jovoje-es-keszen-is-allunk-erre-a-kuldetesre"/>
        <a href="https://infostart.hu/tudositoink/2019/11/02/a-szlovakok-es-csehek-szerint-megerte-a-kommunista-rezsim-89-es-bukasa"/>
      </related>
    </article>
  </body>
</html>