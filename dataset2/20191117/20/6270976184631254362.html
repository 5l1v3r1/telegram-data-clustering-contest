<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/17/u-tbilisi-na-vulytsi-vyjshly-tysyachi-protestuvalnykiv-u-chomu-prychyna-ta-chogo-vymagayut/"/>
    <meta property="og:site_name" content="Рубрика"/>
    <meta property="article:published_time" content="2019-11-17T20:42:47+00:00"/>
    <meta property="og:title" content="У Тбілісі на вулиці вийшли тисячі протестувальників: у чому причина та чого вимагають"/>
    <meta property="og:description" content="У Тбілісі кілька тисяч людей вийшли на акцію опозиції з вимогою провести позачергові парламентські вибори. Протестну акцію опозиції під назвою “Усі мінус один – Бідзіна має піти” проводять понад 20 політичних сил. Акція проходить біля парламенту Грузії у відповідь на провал виборчої реформи, повідомляє Грузія Online. Прихильники “Єдиного національного руху” провели збір у Пушкінському сквері, звідки […]"/>
  </head>
  <body>
    <article>
      <h1>У Тбілісі на вулиці вийшли тисячі протестувальників: у чому причина та чого вимагають</h1>
      <address><time datetime="2019-11-17T20:42:47+00:00">17 Nov 2019, 20:42</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/2-37-860x580-c-1.jpg"/>
      </figure>
      <p>
        <b>
          <b>У Тбілісі кілька тисяч людей вийшли на акцію опозиції з вимогою провести позачергові парламентські вибори.</b>
        </b>
      </p>
      <p>Протестну акцію опозиції під назвою “Усі мінус один – Бідзіна має піти” проводять понад 20 політичних сил. Акція проходить біля парламенту Грузії у відповідь на провал виборчої реформи, повідомляє <a href="https://www.apsny.ge/2019/pol/1574033104.php">Грузія Online</a>.</p>
      <p>Прихильники “Єдиного національного руху” провели збір у Пушкінському сквері, звідки колоною попрямували до парламенту. Учасники ходи несли великий банер з написом “Міняй”.</p>
      <p>“Європейська Грузія” провела ходу від площі Першої Республіки.</p>
      <p>Спікери мітингу зайняли сцену, з якої, як очікується, вкотре озвучать свій антикризовий план, узгодження якого тривало протягом трьох днів.</p>
      <figure>
        <img src="https://rubryka.com/wp-content/uploads/2019/11/1-58.jpg"/>
      </figure>
      <p>Через провал конституційної реформи виборчого законодавства 14 листопада опозиція і громадські активісти оголосили про початок безстрокових протестів і розбили на проспекті Руставелі наметовий табір.</p>
      <p>Раніше вони висунули владі такі вимоги – призначення дострокових парламентських виборів за пропорційною системою; формування тимчасового, технічного уряду; реорганізація Центральної виборчої комісії.</p>
      <p>У дворі парламенту Грузії в Тбілісі мобілізовано додаткові сили поліції. Частина поліцейських сидить у жовтих автобусах, припаркованих у дворі парламенту. У прес-службі МВС заявили, що правоохоронців “мобілізовано з метою забезпечення безпеки кожного громадянина і правопорядку”.</p>
      <p>Напередодні <a href="https://rubryka.com/2019/11/16/u-gruziyi-stalysya-sutychky-protestuvalnykiv-z-politsiyeyu-ye-postrazhdali/">у Грузії сталися сутички протестувальників з поліцією, є постраждалі.</a></p>
    </article>
  </body>
</html>