<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819966-meskanci-rosijskoi-elisti-vijsli-na-masovi-protesti-proti-mera-z-dnr.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T20:39:00+00:00"/>
    <meta property="og:title" content="Мешканці російської Елісти вийшли на масові протести проти мера з &quot;ДНР&quot;"/>
    <meta property="og:description" content="У столиці Калмикії, одного з регіонів РФ, пройшов уже п'ятий мітинг проти призначення мером Дмитра Трапезникова, який після вбивства Олександра Захарченка тимчасово очолював &quot;ДНР&quot;."/>
  </head>
  <body>
    <article>
      <h1>Мешканці російської Елісти вийшли на масові протести проти мера з "ДНР"</h1>
      <h2>У столиці Калмикії, одного з регіонів РФ, пройшов уже п'ятий мітинг проти призначення мером Дмитра Трапезникова, який після вбивства Олександра Захарченка тимчасово очолював "ДНР".</h2>
      <address>
        <time datetime="2019-11-17T20:39:00+00:00">17 Nov 2019, 20:39</time>
      </address>
      <p>Про це повідомляє <a href="https://www.dw.com/ru/%D0%B2-%D1%8D%D0%BB%D0%B8%D1%81%D1%82%D0%B5-%D0%BF%D1%80%D0%BE%D1%85%D0%BE%D0%B4%D1%8F%D1%82-%D0%BC%D0%B0%D1%81%D1%81%D0%BE%D0%B2%D1%8B%D0%B5-%D0%BF%D1%80%D0%BE%D1%82%D0%B5%D1%81%D1%82%D1%8B-%D0%BF%D1%80%D0%BE%D1%82%D0%B8%D0%B2-%D0%BC%D1%8D%D1%80%D0%B0-%D0%B8%D0%B7-%D0%B4%D0%BD%D1%80/a-51287755">Deutsche Welle</a>.</p>
      <p>"Близько двох тисяч осіб в Елісті взяли участь в неділю, 17 листопада, у п'ятому за рахунком мітингу з вимогою відставки виконувача обов'язків мера міста Дмитра Трапезникова. Трапезников, який обіймав низку ключових посад у самопроголошеній "ДНР" на українському <a href="https://www.ukrinform.ua/tag-donbas">Донбасі</a>, в тому числі посаду тимчасового глави "ДНР", був наприкінці вересня обраний Елістинськими міськими зборами головою міської адміністрації", - йдеться в повідомленні.</p>
      <p>Як зазначається, до вересня 2019 року Трапезников усе життя провів на Донбасі й не мав ніякого відношення до Елісти.</p>
      <p>За словами противників Трапезникова, активісти зазнають переслідувань - проти них порушили вже 15 адміністративних справ.</p>
      <p>"Ми вимагаємо зняття Трапезникова з посади. Ми вимагаємо проведення референдуму і прямих демократичних виборів глави міста", - заявив один з організаторів акції, підприємець Борис Болєєв.</p>
      <p>Активіст Очир Катишев підкреслив: "Ми буддистський народ. І в нас так заведено: до влади приходили люди з чистими помислами. Трапезников приїхав із самопроголошеної "ДНР", із зони бойових дій на території чужої держави. Він прийшов з брудними руками. Йому тут нічого робити".</p>
      <p>DW нагадує, що 13 жовтня на мітинг з вимогою відставки Трапезникова вийшло близько 4 тисяч осіб, що стало рекордом для стотисячної Елісти.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2789822-v-odnomu-z-mist-rosii-merom-priznacili-eksvatazka-dnr-miscevi-obureni.html">В одному з міст Росії мером призначили ексватажка "ДНР" - місцеві обурені</a>
      </blockquote>
      <p>В Елісті, як і в багатьох інших містах Росії, мешканці не мають права обирати мера. Його затверджують депутати міської думи. 26 вересня міські збори затвердили призначення на посаду тимчасового виконувача обов'язків глави Елісти Дмитра Трапезникова, який у 2018 році після вбивства Олександра Захарченка якийсь час очолював "ДНР".</p>
      <p>Як повідомлялося, на посаду мера Елісти Трапезникова рекомендував глава Калмикії Бату Хасіков. Призначення привітав помічник президента Росії, куратор окупованих районів Донбасу Владислав Сурков.</p>
      <p>
        <i>Фото: RFE/RL</i>
      </p>
    </article>
  </body>
</html>