<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89873"/>
    <meta property="og:site_name" content="Denník politika"/>
    <meta property="article:published_time" content="2019-11-17T20:35:01+00:00"/>
    <meta property="og:title" content="November bol míľnikom pre celé Slovensko, povedal premiér Pellegrini"/>
    <meta property="og:description" content="17.11.2019 (Webnoviny.sk) – November bol míľnikom pre celé Slovensko. Uviedol to predseda vlády Peter Pellegrini v príhovore na RTVS k 30. výročiu Nežnej revolúcie. Dodal, že bez státisícov odvážnych bezmenných ľudí, ktorí stáli na námestiach miest a obcí so svojimi úprimnými túžbami a pevným odhodlaním, by žiadna revolúcia neuspela."/>
  </head>
  <body>
    <article>
      <h1>November bol míľnikom pre celé Slovensko, povedal premiér Pellegrini</h1>
      <address><time datetime="2019-11-17T20:35:01+00:00">17 Nov 2019, 20:35</time> by <a rel="author">Webnoviny</a></address>
      <p>17.11.2019 (Webnoviny.sk) – November bol míľnikom pre celé Slovensko. Uviedol to predseda vlády Peter Pellegrini v príhovore na RTVS k 30. výročiu Nežnej revolúcie. Dodal, že bez státisícov odvážnych bezmenných ľudí, ktorí stáli na námestiach miest a obcí so svojimi úprimnými túžbami a pevným odhodlaním, by žiadna revolúcia neuspela.</p>
      <p><i>„Po tridsiatich rokoch preto nik nemá právo privlastňovať si novembrovú revolúciu ako vlastné privilégium. Sedemnásty november totiž patrí aj tým, ktorí ešte vtedy nežili, pretože presne tak ako napríklad Slovenské národné povstanie ovplyvnil svojimi hodnotami ďalšie a ďalšie generácie,“</i> doplnil.</p>
      <p>Novembrové udalosti a príchod novej éry bol podľa premiéra predovšetkým obrovskou príležitosťou na zmenu. <i>„Okrem nesporných prínosov v podobe osobnej slobody, možnosti cestovania či príležitostí najmä pre mladú generáciu však priniesla aj množstvo neželaného: prekvitanie nezákonných aktivít, rozmach podsvetia, zabudnutie na staršie generácie, ktoré celú váhu ekonomických zmien odniesli na svojich pleciach. Nemôžeme sa potom čudovať pocitom sklamania a nevyužitej príležitosti, ktoré si mnohí pamätníci odvtedy nosia v duši,“</i> zdôraznil.</p>
      <h3>Nové časy prinášajú zmenu</h3>
      <p>Pellegrini prízvukoval, že tridsať rokov po Novembri 1989 všetci cítia, že prichádzajú nové časy a prinášajú zmenu.</p>
      <p><i>„Musí to však byť zmena zodpovedná. Už si nemôžeme dovoliť sociálne experimenty, už nemôže vyhrávať hrubá fyzická sila ako v deväťdesiatych rokoch, už nemôžu tak ako kedysi bohatnúť na úkor všetkých partie mafiánov a rôznych podvodníkov. Zodpovedná zmena je o budúcnosti Slovenska,“</i> konštatoval.</p>
      <p><i>„Nesmierne by ma tešilo, keby sa každý zobúdzal s predstavou, s čím konkrétnym pomôže práve teraz svojej obci, mestu i krajine. Každý z nás môže byť veľkým prínosom pre budúcnosť tohto malého a skromného, ale hrdého a pracovitého národa,“</i> povedal.</p>
      <h3>Hľadanie cesty k sebe</h3>
      <p>Ako ďalej uviedol, dnes sa svet opäť mení, hoci zmena je rafinovanejšia a menej viditeľná na prvý pohľad. <i>„Ale je možno ešte zásadnejšia ako pred tridsiatimi rokmi. Vidíme zásadné starnutie populácie, pohyby celých národov po svete, spomaľovanie ekonomiky, závažnú klimatickú zmenu a nové poriadky vo svetových vzťahoch. Prichádzajú nové technológie či umelá inteligencia, ktorá musí ostať pod kontrolou jej tvorcov,“</i> podotkol, pričom dodáva, že sú tu nové časy a Slovensko na ne musí byť pripravené.</p>
      <p>Preto podľa neho je potrebné nájsť súdržnosť a vzájomnú dôveru, ktoré ľudí vždy v historických chvíľach spoločne posúvali vpred. <i>„Preto musíme hľadať cesty k sebe, a nie večnými hádkami a rozbrojmi stavať medzi sebou ďalšie barikády. Predsa sme pred tridsiatimi rokmi nebúrali múry preto, aby sme ich dnes medzi sebou a okolo seba opäť stavali. Inak Slovensko ostane za múrom zmeneného sveta, uväznené v neschopnosti spojiť sa a prekročiť prah nových čias,“</i> uzavrel.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a>, <a href="https://www.webnoviny.sk/tag/premier-slovenskej-republiky/"><u>premiér Slovenskej republiky</u></a><br/>Zdroj: Webnoviny.sk – <a href="https://www.webnoviny.sk/november-bol-milnikom-pre-cele-slovensko-povedal-premier-pellegrini/"><u>November bol míľnikom pre celé Slovensko, povedal premiér Pellegrini</u></a> © SITA Všetky práva vyhradené.</p>
    </article>
  </body>
</html>