<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/17/angelkova-ot-egipet-imame-otlichni-rezultati-v-turizma.429936"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T20:25:00+00:00"/>
    <meta property="og:title" content="Ангелкова от Египет: Имаме отлични резултати в туризма"/>
    <meta property="og:description" content="За първи път отчитаме над 9,2 млн. чуждестранни посещения | Dnes.bg"/>
  </head>
  <body>
    <article>
      <h1>Ангелкова от Египет: Имаме отлични резултати в туризма</h1>
      <h2>За първи път отчитаме над 9,2 млн. чуждестранни посещения</h2>
      <address><time datetime="2019-11-17T20:25:00+00:00">17 Nov 2019, 20:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Българският министър на туризма Николина Ангелкова и египетската й колега Рания ал Машат откриха днес бизнес форум в туризма, съобщи пресслужбата на МТ.</p>
      <p>Акцент на днешния форум е обмяната на успешни практики в областта на туризма и по-конкретно в сферата на дигитализацията. Събитието е и платформа за популяризиране на културно-историческото ни богатство и за споделяне на опит за устойчивото развитие на сектора. Това заяви министърът на туризма Николина Ангелкова в рамките на бизнес форум в Египет. Министърът е на работно посещение в Кайро, придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм. Дискусията бе открита от българския министър и министърът на туризма на Арабска република Египет Рания ал Машат. Във форума от страна на домакините участваха представители на министерството на външните работи, местната власт, ръководителите на много от браншовите асоциации и компании, работещи в сектора.</p>
      <p>В рамките на срещата имахме възможност да коментираме и побратимяването между български и египетски градове, с което допълнително да се подпомогне регионалното нарастване на отрасъла, каза министър Ангелкова. Тя допълни, че се планира провеждане на тематични дни на България в Египет и на Египет в България, с което да допринесем за повишаването на туристическите посещения в двете страни.</p>
      <p>Радвам се че съм тук и вярвам, че днешният форум ще окаже положително влияние за развитието на сектора в двете страни, заяви министър Ангелкова. Тя посочи още, че в последните години България постигна отлични резултати в туризма, като през миналата година за пръв път отчетохме повече от 9,2 млн. чуждестранни посещения. Тя изказа благодарност към премира Бойко Борисов и колегите от кабинета за съдействието, което оказват на сектора. Министър Ангелкова поздрави колегата си Рания ал Машат за постиженията на египетския туризъм през миналата година.</p>
      <p>В рамките на форума министър Ал Машат съобщи, че България може да е пример в управлението и нарастването на различни туристически продукти. Един много добър модел за напредък е балнео и СПА туризма в България, затова бихме искали да се поучим от вашия опит в разработването и популяризирането му, информира още тя. И коментира, че и в двете страни туризмът е структуроопределящ.</p>
      <p>Бихме могли да си сътрудничим в областта на категоризацията на местата за настаняване, каза Ахмед ел Васиеф, председател на Египетската туристическа федерация. Той заяви, че за тях интерес представляват туристическите ни продукти, свързани с гурме и кулинария. На форума стана ясно, че в Египет се подготвя въвеждането на единни изисквания за олинклузива.</p>
      <p>От Камарата на частните компании поздравиха министрите за добрата работа и увеличението на броя на туристите и в Египет, и в България и отново подчертаха важността на отрасъла за БВП на двете страни. Те посочиха, че Варна е позната дестинация за египетски туристи през годините.</p>
      <p>Египет е ключова страна за нас и се радвам, че след известно забавяне икономическите ни отношения се възстановяват, коментира Жельо Бойчев, народен представител от Комисията на икономическа политика и туризъм. Той допълни, че туризмът е основен икономически сектор за двете страни и затова е от ключово значение да се работи последователно за увеличаване на посещенията в страната. Депутатът посочи още, че има много добър диалог между двете министерства, което е и основа за ползотворната работа между България и Египет.<br/>Народният представител Иван Миховски акцентира върху факта, че туризмът у нас е издигнат в национален приоритет и се подкрепя от всички представители на правителството.</p>
      <p>Галина Стоянова, кмет на Казанлък благодари за възможността да е сред делегатите и да подобри икономическите връзки на общината с Египет. Пред участниците в събитието тя представи подробно възможностите за туризъм в града и забележителностите в района на Казанлък.</p>
      <p>По време на форума беше обсъдено и следващо работно посещение за провеждането на по-широка дискусия за обмяна на опит и добри практики, където водещ акцент да бъдат инвестициите. Министър Ангелкова покани всички участници да са гости в рамките на втория инвестиционен форум, който министерството на туризма ще организира в Слънчев бряг следващата година.</p>
    </article>
  </body>
</html>