<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/sport/nardo-scandone-de-gennaro-17-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-17T20:04:00+00:00"/>
    <meta property="og:title" content="Anche Nardò passa sulle macerie della Scandone (73-64)"/>
    <meta property="og:description" content="De Gennaro: &quot;Una delle migliori partite che abbiamo giocato quest'anno. Ancora una volta pecchiamo d'ingenuità&quot;"/>
  </head>
  <body>
    <article>
      <h1>Anche Nardò passa sulle macerie della Scandone (73-64)</h1>
      <h2>De Gennaro: "Una delle migliori partite che abbiamo giocato quest'anno. Ancora una volta pecchiamo d'ingenuità"</h2>
      <address><time datetime="2019-11-17T20:04:00+00:00">17 Nov 2019, 20:04</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/23602917826957/movie_20191115_134025-2.mp4"/>
      </figure>
      <p>L'Avellino sa solo perdere! Anche contro il Nardò finisce come peggio non potrebbe, 73-64 è il risultato finale. Umiliazioni a non finire per una piazza che sta subendo un terribile dramma sportivo. Top scorer per la Scandone è Andrea Locci con 11 punti.</p>
      <p>Ecco le dichiarazioni del coach De Gennaro:</p>
      <blockquote>"Secondo me, si tratta di una delle migliori partite che abbiamo giocato quest’anno. Voglio vedere ancora una volta il bicchiere mezzo pieno perché, al di là dei doverosi complimenti agli avversari, credo comunque che abbiamo disputato una partita in cui sono riuscito a far ruotare tutti e quindi tutti hanno messo piede in campo e hanno dato il loro contributo. Ancora una volta pecchiamo di qualche ingenuità, qualche uno contro uno di troppo subito, qualche tiro aperto sbagliato. In compenso abbiamo aumentato le percentuali nel tiro libero, tirando per la prima volta col 70%, però ancora tiriamo col 18% da 3 e quindi questo è un dato su cui devo continuare a lavorare in palestra, per cercare di dare stabilità anche su questo fondamentale. Sinceramente non posso dire niente ai miei, che hanno lottato dal primo all’ultimo minuto. Ancora una volta è un problema mentale, perché non riesco a trovare un’altra spiegazione, iniziamo sempre soft e poi dobbiamo rincorrere sempre e cresciamo in partita. Quindi, dal punto di vista fisico, penso che non ci siano problemi, perché per giocare bene secondo, terzo e quarto quarto e tenere gli avversari a 15 punti, vuol dire che la squadra fisicamente sta bene. Eppure iniziamo troppo soft. Forse dovrò cambiare il riscaldamento, dovrò capire qual è il problema, ma penso che sia un problema mentale. In questo caso bisogna tener conto anche di una trasferta abbastanza dura, perché siamo partiti stamattina, quindi abbiamo fatto un lungo viaggio in pullman, siamo arrivati in mezzo al campo e abbiamo giocato, però non credo che sia questo il problema: è una cosa che avevamo preventivato e avevamo deciso comunque di fare la trasferta in questo modo qua, per dare ai ragazzi la possibilità di riposarsi di più a casa. Tolto questo, per il resto non posso che essere contento per l’impegno e per il miglioramento che i ragazzi stanno facendo vedere. Dobbiamo ancora continuare a lavorare e stare tranquilli. Ora ci aspetta una settimana importante di preparazione, perché dobbiamo preparare 3 partite in cui dobbiamo assolutamente cercare di strappare quanti più punti è possibile, per smuovere la classifica, quindi dobbiamo lavorare duramente in vista di questo trittico di partite. Consapevoli dei miglioramenti, ma consapevoli anche del fatto che dobbiamo ancora crescere da tutti e due i lati del campo, sia dal punto di vista difensivo che dal punto di vista offensivo. In attacco si è vista qualcosa in più, in difesa si è vista qualcosa in più, ma dobbiamo ancora continuare a crescere.".</blockquote>
    </article>
  </body>
</html>