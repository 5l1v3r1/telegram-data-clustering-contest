<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152416-odyn-den-z-zhyttia-studentiv-luckogo-gurtozhytku-foto"/>
    <meta property="og:site_name" content="ВолиньPost"/>
    <meta property="article:published_time" content="2019-11-17T20:18:00+00:00"/>
    <meta property="og:title" content="Один день з життя студентів луцького гуртожитку. ФОТО"/>
    <meta property="og:description" content="Студентські роки – особлива пора. Пора дорослішання, набуття досвіду, самовизначення і, звісно, романтики."/>
  </head>
  <body>
    <article>
      <h1>Один день з життя студентів луцького гуртожитку. ФОТО</h1>
      <address>
        <time datetime="2019-11-17T20:18:00+00:00">17 Nov 2019, 20:18</time>
      </address>
      <p>Студентські роки – особлива пора. Пора дорослішання, набуття досвіду, самовизначення і, звісно, романтики. Це пошуки себе у цьому світі й шляху, яким ітимеш упродовж життя. Це перші самостійно ухвалені рішення. Перші помилки. Перші великі й маленькі перемоги. Перші серйозні стосунки. І, ніде правди діти, перші переварені макарони й перша спалена яєчня на гуртожитській кухні. Загалом, гуртожиток – це така особлива республіка, де діють свої закони. І направду щасливий той, хто в певний період життя був її частиною.<br/><br/>Напередодні Дня студента ми вирішили зайти у гості в один з луцьких гуртожитків, аби подивитися, чим живуть нинішні студенти. Вибір впав на гуртожиток №6 СНУ імені Лесі Українки. Річ у тім, що маю до нього особливий сентимент, адже сама колись була частиною цієї республіки, - пише <a href="https://www.volynnews.com/news/society/mafiia-pisni-pid-hitaru-navchannia-i-dvizh-chym-zhyvut-studenty-u-/">ІА Волинські новини</a>.<br/><br/>…Зовні цей гуртожиток не надто змінився: ті самі сходи, коричневі двері, на одній половині яких (тій, що з боку вахти) – маленьке заґратоване віконечко, таке саме фоє. На вахті – сувора пані. Щоправда, не та, яка сиділа там за часів мого студентства, але, от чесно, дуже схожа. Навіть тим самим тоном запитує, чи є в нас перепустка. На жаль, моя перепустка в гуртожиток давно втратила термін дії…<br/><br/>Тож прямуємо одразу до комендантки. Молода симпатична пані <b>Марія Чигир</b>, яка тільки трохи більш як рік працює комендантом гуртожитку, дещо спантеличена, але радо погоджується показати своє господарство. <br/><br/>«Що ж, поїхали на дев’ятий поверх, – усміхається на моє прохання подивитися на кімнату 916-Б, у якій я прожила три роки. – Правда, там поки ніхто не живе, бо над нею протікав дах, зараз його ремонтують, то як усунемо проблему, кімната буде готова до заселення».<br/><br/>Доки чимчикуємо коридором, у голові, немов у калейдоскопі, миготять картинки спогадів: отут біля ліфта в нас була дискотека, отут на вікні моя подружка страждала через невзаємне кохання й малювала сердечка на шибі… Заходимо у «мій» блок. Ті самі двері, ті самі плитки з буфетом на кухні. Навіть шпалери з орнаментом у вигляді плюща – ті, що ми з дівчатами клеїли!<br/><br/>Трохи поностальгувавши, рушаємо далі. У коридорі, як і колись, пахне смаженою картоплею. А от на сходовому майданчику тепер… не смердить, як колись. Бо сміттєпровід – запаяний. «Вирішили його запаяти, щоб не воювати із не надто відповідальними студентами через сміття, – пояснює пані Марія. – Тепер усі виносять відходи до смітників, а на сходах у нас чисто й нема неприємного запаху».<br/><br/>На одному з поверхів заглядаємо в кімнату до дівчат, одну з яких із віником під пахвою упіймали ще на першому поверсі. Вони саме обідають і дивляться на ноутбуці фільм іноземною мовою. У кімнаті по-дівчачому затишно, на стіні блимає гірлянда, на підлозі – килимок, ліжка акуратно застелені, полички заставлені книжками й милими дрібничками.<br/><br/>Інна і Юля – четвертокурсниці факультету філології та журналістики.<br/><br/>«У кімнаті нас четверо, – розповідає Інна. – Ще одна наша колежанка навчається на факультеті дошкільної освіти, інша – в магістратурі на нашому факультеті. Живемо ми дружно, не конфліктуємо. Як відмічатимемо День студента? За книжками! Багато всього треба прочитати, тому в неділю плануємо вчитися. А погуляти ж можна і напередодні». Хоча, зізнаються дівчата, на веселий відпочинок, попри завантаженість навчанням та роботою, вони все-таки час знаходять. «Коли у когось день народження або інше свято, звісно, збираємося компанією і святкуємо, – розповідають студентки. – У нас тут багато друзів, є хлопці, які гарно грають на гітарі, тож посиденьки влаштовуємо веселі».<br/><br/>У наступній кімнаті, до якої заглядаємо, мешкають першокурсниці.<br/><br/><b>Поліна Заболотна</b> –з міста Енергодар Запорізької області. Дещо знічено усміхається, помітивши, як округлилися від здивування наші очі, й розповідає свою історію: «Я навчаюся на журналіста. Мені дуже подобається і факультет, і гуртожиток, і загалом Луцьк. Коли поселялася в гуртожиток, то, зізнаюся, було трохи страшнувато, дуже хотілося, щоб пощастило з сусідками. І мені таки пощастило! З дівчатами живемо дуже дружно».<br/><br/>Поліна каже, що під час вступу СНУ ставила першим пріоритетом, бо мріяла навчатися в одному з міст Західної України. А ЗНО з української мови дівчина склала на 197 балів! Вона дуже гарно розмовляє українською, хоча удома все її оточення – і рідні, і друзі – російськомовні.<br/><br/>«Українська мова мені завжди здавалася цікавішою, гарнішою, – провадить студентка. – Я почала замислюватися: невже так складно розмовляти рідною мовою? У восьмому класі в День української мови та писемності я вирішила зробити експеримент і на один день перейти на українську мову. Але мій експеримент затягнувся на роки. Хоч близькі й далі розмовляють російською, я принципово – тільки українською. І це теж було однією з причин, чому обрала для навчання Луцьк, адже коли відповідне мовне оточення, вивчати мову легше». Єдиний мінус, зізнається студентка, – не випадає часто їздити додому, від 1 вересня лише раз була в батьків.<br/><br/>Її подружка <b>Аня Жук</b> – з Костопільського району на Рівненщині. Каже, додому їздить раз на місяць. Тішиться, що пощастило з сусідками по кімнаті.<br/><br/>По сусідству в дівчат живуть хлопці. Щоправда, їх ми не застали – поїхали на вихідні по домівках. Аня й Поліна кажуть, що з сусідами живуть мирно, зразу порозумілися. Хлопці чемні, самі собі готують їжу й навіть за чергою прибирають на кухні.<br/><br/>Далі напрошуємося в кімнату до хлопців на сьомому поверсі. Тут обстановка аскетичніша, ніж у дівчат, килимків на підлозі немає. Зате є зірочки на стелі й дві гітари та хокейна ключка за ліжком.<br/><br/><b>Віктор Рибарчук</b> – шестикурсник факультету філології та журналістики. Навчається і працює викладачем англійської мови у приватній школі Helen Doron.<br/><br/>«Працюю з дітками від двох років, – розповідає хлопець. – Із ними дуже класно й весело. Коли їх зацікавити чимось, вони сидять і слухають тебе, як ті грибочки». Усі шість років навчання Віктор живе у гуртожитку. Каже, що його життя тут, порівняно з першим курсом, дуже змінилося. «Вважаю, що на все свій час, – каже студент. – Ще до бакалаврату я відчував якийсь ентузіазм, драйв, хотів тут щось робити і змінювати, а потім усе стало якось… рутинно. Якщо говорити сленгом, то вже нема того «двіжу», що раніше».<br/><br/>Віктор розповідає, що поза навчанням та роботою багато часу з хлопцями проводять у спортзалі й на шкільному стадіоні.<br/><br/>«День студента ми завжди святкували у гуртожитку, – провадить хлопець. – Не люблю щось нічні клуби, більше подобається камерна атмосфера з піснями під гітару».<br/><br/>Потому Віктор, відповідаючи на моє запитання, чи полюбляють вони грати у студентську гру всіх часів і народів «Мафію», дістає з шафки купу настільних ігор і, власне, карти, якими і грають у «Мафію», в покер. Каже, що у спортзалі на дев’ятому поверсі стоїть тенісний стіл, який вони з хлопцями змайстрували і пофарбували власноруч.<br/><br/>Готують собі студенти також самі.<br/><br/>«Тепер дівчата не дуже спішать сусідів підгодовувати, – жартує хлопець. – Хоча цього року в нас поселилися першокурсниці – то просто золоті дівчата. Вони тобі й налисника якогось принесуть, і котлетами поділяться. Таких сусідок у нас ще не було».<br/><br/>Біля ліфта перехоплюємо студентського декана – третьокурсника факультету філології та журналістики <b>Володимира Козиря.</b><br/><br/>«Мешкаю в гуртожитку з першого курсу, абсолютно нормальні умови для життя та навчання, – каже хлопець. – Тут у мене багато друзів, щодня – купа цікавих емоцій. Дуже круто, що в гуртожитку живе багато моїх однокурсників, тож із підготовкою до занять – жодних проблем».<br/><br/>Коли запитую про дозвілля, Володимир знизує плечима: «Та якось на це не дуже маю часу, бо, окрім навчання, я ще й працюю, проваджу громадську діяльність, оскільки є студентським деканом. Мені зараз важливо здобути професійний досвід».<br/><br/>Загалом, каже Марія Чигир, усі студенти, які живуть у гуртожитку, а їх понад триста, – хороші. Звісно, є такі, кому треба зауваження зробити, показати, як мити підлогу й викручувати ганчірку. Було, що вчила хлопців мити унітаз в блоці й правильно тримати віника. Але неозброєним оком помітно, що спілкування коменданта зі студентами – доброзичливе (геть не таке, як було за мого студентства, коли комендант у гуртожитку був заледве не «фюрером»). Від неї не тікають і не зачиняються в кімнаті. Кличуть на чай і залюбки теревенять на коридорі.<br/><br/>…Виходжу з гуртожитку й ніби випірнаю з теплої купелі спогадів. Так, тепер тут народжуються зовсім інші історії, абсолютно відмінні від тих, які були нашими. Але через те не менш цікаві й уже точно для когось – незабутні.</p>
      <slideshow>
        <figure>
          <img src="http://www.volynpost.com/img/modules/news/f/c6/b2b0fb4e7d89736ebfe29f298e525c6f/original-anyaw.jpg"/>
        </figure>
        <figure>
          <img src="http://www.volynpost.com/img/modules/news/f/c6/b2b0fb4e7d89736ebfe29f298e525c6f/original-chygyrw.jpg"/>
        </figure>
        <figure>
          <img src="http://www.volynpost.com/img/modules/news/0/65/6ae4e6fa7715e7d11293606e52853650/original-innaw.jpg"/>
        </figure>
        <figure>
          <img src="http://www.volynpost.com/img/modules/news/0/65/6ae4e6fa7715e7d11293606e52853650/original-irayeroshko_november20190696w.jpg"/>
        </figure>
        <figure>
          <img src="http://www.volynpost.com/img/modules/news/0/65/6ae4e6fa7715e7d11293606e52853650/original-irayeroshko_november20190697w.jpg"/>
        </figure>
        <figure>
          <img src="http://www.volynpost.com/img/modules/news/0/65/6ae4e6fa7715e7d11293606e52853650/original-irayeroshko_november20190704w.jpg"/>
        </figure>
        <figure>
          <img src="http://www.volynpost.com/img/modules/news/8/91/0a8dd5b0b0e3c43cbc2c9102f61b1918/original-irayeroshko_november20190751w.jpg"/>
        </figure>
        <figure>
          <img src="http://www.volynpost.com/img/modules/news/8/91/0a8dd5b0b0e3c43cbc2c9102f61b1918/original-irayeroshko_november20190768w.jpg"/>
        </figure>
        <figure>
          <img src="http://www.volynpost.com/img/modules/news/8/91/0a8dd5b0b0e3c43cbc2c9102f61b1918/original-kozyrw.jpg"/>
        </figure>
        <figure>
          <img src="http://www.volynpost.com/img/modules/news/8/91/0a8dd5b0b0e3c43cbc2c9102f61b1918/original-viktorw.jpg"/>
        </figure>
        <figure>
          <img src="http://www.volynpost.com/img/modules/news/8/91/0a8dd5b0b0e3c43cbc2c9102f61b1918/original-zabolotnaw.jpg"/>
        </figure>
      </slideshow>
    </article>
  </body>
</html>