<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceske-basketbalistky-vyhraly-v-kvalifikaci-me-o-bod-nad-rumunskem/1821349?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T20:00:00+00:00"/>
    <meta property="og:title" content="České basketbalistky vyhrály v kvalifikaci ME o bod nad Rumunskem"/>
    <meta property="og:description" content="Praha - České basketbalistky vyhrály i druhý zápas v kvalifikaci o postup na mistrovství Evropy. V pražské hale Královka rozhodla o výhře 60:59 nad Rumunskem sekundu před koncem Kateřina Elhotová. Výběr trenéra Štefana Svitka navázal na čtvrteční vítězství 62:52 na palubovce favorita skupiny Itálie."/>
  </head>
  <body>
    <article>
      <h1>České basketbalistky vyhrály v kvalifikaci ME o bod nad Rumunskem</h1>
      <address><time datetime="2019-11-17T20:00:00+00:00">17 Nov 2019, 20:00</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České basketbalistky vyhrály i druhý zápas v kvalifikaci o postup na mistrovství Evropy. V pražské hale Královka rozhodla o výhře 60:59 nad Rumunskem sekundu před koncem Kateřina Elhotová. Výběr trenéra Štefana Svitka navázal na čtvrteční vítězství 62:52 na palubovce favorita skupiny Itálie.</p>
      <slideshow>
        <figure>
          <img src="https://i3.cn.cz/6/1574024004_P201911170838801.jpg"/>
        </figure>
        <figure>
          <img src="https://i3.cn.cz/6/1574023915_P201911170837401.jpg"/>
        </figure>
        <figure>
          <img src="https://i3.cn.cz/6/1574023850_P201911170836801.jpg"/>
        </figure>
        <figure>
          <img src="https://i3.cn.cz/6/1574023868_P201911170837101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3385">Fotogalerie: Kvalifikace o postup na ME 2021 basketbalistek</a>
        </figcaption>
      </slideshow>
      <p>"Musím se přiznat, že jsem přemýšlela, že jestli to teď nedám, tak to pěkně podělám. To mi prolítlo hlavou a není to asi ta správná mentalita," řekla novinářům Elhotová. "Ale řekla bych, že tyhle jumpy rovnoběžně s košem mi docela sedí," přidala třicetiletá reprezentantka.</p>
      <p>Domácím hráčkám vstup do zápasu vyšel a v první čtvrtinu vyhrály 24:17. Ve druhém dějství náskok narostl až na devět bodů, ale Rumunky využily několika nepřesností v obraně, která si navíc nedokázala poradit s autorkou 21 bodů rozehrávačkou Annemarií Godriovou-Parauovou, a o poločase Češky vedly o čtyři body.</p>
      <p>Trenér Svitek do druhé půle nasadil obě pivotky, které zařídily výhru v Itálii, ale i s Julií Reisingerovou a Kiou Vaughnovou se domácí tým trápil a Rumunsko dokázalo skóre otočit. Po čtyřech minutách třetí čtvrtiny dala trojku na 39:37 Adina Stoiedinová a hostující celek se poprvé dostal do vedení.</p>
      <p>"Kia a Julia to měly těžké, hra pod košem je stála hodně sil. Navíc Rumunky jsou trochu dřevorubkyně, sekaly to a rozhodčí to pouštěli až moc přes hranu," uvedla Elhotová. "Takže vysoké holky třeba měly míč a najednou už ne, protože je sekly přes ruce," dodala.</p>
      <p>S dvoubodovou ztrátou za stavu 42:44 vstupovaly české basketbalistky i do závěrečné čtvrtiny. Domácím hráčkám se sice podařilo dostat zpátky do vedení, ale v závěrečné minutě snížila na rozdíl jediného bodu Godriová-Parauová a jedenáct sekund před koncem otočila skóre Gabriela Margineanová.</p>
      <p>Poslední slovo ale patřilo domácímu výběru, o jehož výhře takřka se sirénou rozhodla Elhotová. Hráčka pražského USK byla s 23 body nejlepší střelkyní zápasu a tým v závěrečné čtvrtině držela ve hře několika důležitými koši.</p>
      <p>"Nevyhrál lepší, ale šťastnější. Kdybychom měli víc pod kontrolou jejich rozehrávačku, mohli jsme jim víc odskočit. Když to bylo 29:20, tak jsme si mysleli, že to máme vyhrané. Přestali jsme hrát, v obraně jsme ztratili dvacet míčů a soupeř měl hodně útočných doskoků," prohlásil Svitek.</p>
      <p>Česká reprezentace, která usiluje o účast na čtrnáctém šampionátu za sebou, si tak před dlouhou kvalifikační přestávkou připsala důležité vítězství. Další zápasy bojů o postup na mistrovství Evropy ji čekají až příští rok v listopadu, kdy doma přivítá Dánsko a Itálii.</p>
      <p>"Ani mi nemluvte. Uvidíme, co bude za rok, kdo vlastně bude hrát a v jaké formě. Rozpis kvalifikace je v tomhle nešťastný," prohlásil slovenský kouč.</p>
      <h3>ČR - Rumunsko 60:59 (24:17, 35:31, 42:44)</h3>
      <p>Nejvíce bodů: Elhotová 23, Hejdová 12, Reisingerová 9 - Godriová-Parauová 21, Walkerová 17, Margineanová 11. Fauly: 19:16. Trestné hody: 9/6 - 19/9. Trojky: 6:6. Doskoky: 34:37. </p>
      <h3>Dánsko - Itálie 72:82 (38:47).</h3>
      <h3>Tabulka:</h3>
      <ul>
        <li><b>1.</b> | <b>ČR</b> | <b>2</b> | <b>2</b> | <b>0</b> | <b>122:111</b> | <b>4</b></li>
        <li>2. | Rumunsko | 2 | 1 | 1 | 129:115 | 3</li>
        <li>3. | Itálie | 2 | 1 | 1 | 134:134 | 3</li>
        <li>4. | Dánsko | 2 | 0 | 2 | 127:152 | 2</li>
      </ul>
    </article>
  </body>
</html>