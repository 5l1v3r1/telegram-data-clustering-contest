<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89874"/>
    <meta property="og:site_name" content="Denník politika"/>
    <meta property="article:published_time" content="2019-11-17T20:35:02+00:00"/>
    <meta property="og:title" content="Slovensko je podľa Danka na križovatke dejín, médiá vraj nemajú slúžiť len Západu"/>
    <meta property="og:description" content="17.11.2019 (Webnoviny.sk) – Slovensko je na križovatke dejín. Vyhlásil to predseda Národnej rady SR Andrej Danko v svojom príhovore na RTVS k 30. výročiu Nežnej revolúcie. Podotkol, že zmena politických a spoločenských pomerov otvorila ľuďom cestu k veľkým možnostiam. Tvrdil tiež, že sa vytrácajú niektoré hodnoty a časť médií podľa neho nemá záujem šíriť pravdu."/>
  </head>
  <body>
    <article>
      <h1>Slovensko je podľa Danka na križovatke dejín, médiá vraj nemajú slúžiť len Západu</h1>
      <address><time datetime="2019-11-17T20:35:02+00:00">17 Nov 2019, 20:35</time> by <a rel="author">Webnoviny</a></address>
      <p>17.11.2019 (Webnoviny.sk) – Slovensko je na križovatke dejín. Vyhlásil to predseda Národnej rady SR Andrej Danko v svojom príhovore na RTVS k 30. výročiu Nežnej revolúcie. Podotkol, že zmena politických a spoločenských pomerov otvorila ľuďom cestu k veľkým možnostiam. Tvrdil tiež, že sa vytrácajú niektoré hodnoty a časť médií podľa neho nemá záujem šíriť pravdu.</p>
      <p><i>„Dnes ovládajú médiá oligarchovia, už to nie sú komunisti. Dnes máme niekoľko straníckych denníkov a televízií, a tieto nemajú záujem šíriť pravdu. Často oni rozhodujú, aká pravda je. Musíme s tým bojovať. Komunistické médiá slúžili pred rokom 89 Východu. Nesmieme dovoliť, aby novodobé médiá slúžili len Západu,“</i> tvrdil Danko v RTVS.</p>
      <p>Danko uviedol, že zmena politických a spoločenských pomerov Slovákom otvorila po dlhých desaťročiach cestu k samourčovaciemu právu a zvrchovanosti. <i>„Vďaka obrodným procesom novembra 1989 sa začala emancipácia Slovákov. Boj za národnú a štátnu suverenitu vyvrcholil vznikom nezávislej a demokratickej Slovenskej republiky,“</i> povedal.</p>
      <p><i>„Sloboda cestovania, sloboda podnikania, sloboda nakladať s vlastným majetkom a najmä sloboda slova a presvedčenia. To sú azda najväčšie vymoženosti, ktoré nám priniesol november 89. Život v slobodnej spoločnosti nám umožnil vstup do Európskej únie,“</i> vyhlásil.</p>
      <p>Predseda parlamentu rovnako upozornil, že niektoré hodnoty sa medzi ľuďmi podľa neho vytrácajú. <i>„Pomaly si zvykáme, že je normálne obviniť človeka bez dôkazov, verejne pošpiniť jeho meno alebo česť. Nevážime si názorového oponenta, nevieme spolu diskutovať. Iný názor považujeme za útok, nepočúvame sa. Zabudli sme sa pri komunikácii pozerať do očí. Namiesto toho komunikujeme len prostredníctvom obrázkov a piktogramov. Na sociálnych sieťach sa často šíri nenávisť a klamstvá, tieto sa schovávajú za falošné identity a slobodu prejavu,“</i> prízvukoval.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a>, <a href="https://www.webnoviny.sk/tag/predseda-narodnej-rady-sr-nr-sr/"><u>predseda Národnej rady SR (NR SR)</u></a><br/>Zdroj: Webnoviny.sk – <a href="https://www.webnoviny.sk/slovensko-je-podla-danka-na-krizovatke-dejin-media-vraj-nemaju-sluzit-len-zapadu/"><u>Slovensko je podľa Danka na križovatke dejín, médiá vraj nemajú slúžiť len Západu</u></a> © SITA Všetky práva vyhradené.</p>
    </article>
  </body>
</html>