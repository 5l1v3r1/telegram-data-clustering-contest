<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-bilorus-vybory-yavka/30276839.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T20:27:12+00:00"/>
    <meta property="og:title" content="Явка на парламентських виборах в Білорусі склала понад 77% – ЦВК"/>
    <meta property="og:description" content="Явка на вибори до Палати представників, білоруського парламенту, станом на 20:00 17 листопада склала 77,22%, повідомила Центральна виборча комісія Білорусі. Згідно з повідомленням, найменшу явку ЦВК"/>
  </head>
  <body>
    <article>
      <h1>Явка на парламентських виборах в Білорусі склала понад 77% – ЦВК</h1>
      <address>
        <time datetime="2019-11-17T20:27:12+00:00">17 Nov 2019, 20:27</time>
      </address>
      <p>Явка на вибори до Палати представників, білоруського парламенту, станом на 20:00 17 листопада склала 77,22%, повідомила Центральна виборча комісія Білорусі.</p>
      <p>Згідно з повідомленням, найменшу явку ЦВК зафіксувала в Мінську (63,26%), найбільшу – в Могильовській області (82,3%).</p>
      <p>Нинішня явка у 77,22% більша, ніж на виборах 2008-го, 2012-го та 2016-го років, коли було 74%.</p>
      <p>Водночас у 2004 році влада повідомляла про явку у 89,84%. Тоді вибори були пов’язані з референдумом, на якому вирішувалося, чи зможе Олександр Лукашенко займати президентське крісло необмежену кількість разів.</p>
      <p>Перше скликання Палати представників в 1996 році Олександр Лукашенко призначив особисто з лояльних до себе депутатів – без участі виборців. Попередній парламент, обраний в 1995 році, він розігнав. Після 1995 року жодні вибори в Білорусі<a href="https://www.radiosvoboda.org/a/news/27982183.html"> не були визнані ОБСЄ </a>як вільні та демократичні.</p>
      <p>У неділю в Білорусі відбулися <a href="https://www.radiosvoboda.org/a/news-bilorus-parlamentski-vybory/30276228.html">парламентські вибори</a>, їх провели у всіх 110 округах. Вночі очікуються перші попередні результати.</p>
      <p>Палата представників Національних зборів у складі 110 депутатів обирається на чотири роки.</p>
    </article>
  </body>
</html>