<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/grillet-prins-slaktes/71828820"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T02:14:30+00:00"/>
    <meta property="og:title" content="Grillet prins slaktes"/>
    <meta property="og:description" content="I en time ble prins Andrew grillet på BBC-programmet «Newsnight». Advokat Mark Stephens omtaler opptrinnet som en «katastrofal feil»."/>
  </head>
  <body>
    <article>
      <h1>Grillet prins slaktes</h1>
      <h2>I en time ble prins Andrew grillet på BBC-programmet «Newsnight». Advokat Mark Stephens omtaler opptrinnet som en «katastrofal feil».</h2>
      <address><time datetime="2019-11-17T02:14:30+00:00">17 Nov 2019, 02:14</time> by <a rel="author">Frode Andresen</a></address>
      <p>For første gang svarte britiske prins Andrew på spørsmål om sitt vennskap til den dømte seksualforbryteren Jeffrey Epstein, som var tiltalt for menneskehandel og seksuelle overgrep mot mindreårige da han døde.</p>
      <p>I tillegg har en av kvinnene som har vitnet mot Epstein, Virginia Giuffre, forklart at hun ble tvunget til å ha sex med prins Andrew tre ganger mellom 1999 og 2002.</p>
      <p>
        <i>- Hun sier at hun møtte deg i 2001. Hun sier at hun spiste middag med deg, danset med deg på Tramp Nightclub i London. Hun sier også at hun hadde sex med deg i et hus i Belgravia, som tilhører din venn Gishlaine Maxwell. Hva tenker du om det? <a href="https://www.bbc.com/news/uk-50446065">spør reporteren for BBC-programmet «Newsnight»</a>.</i>
      </p>
      <p>- Jeg kan ikke erindre å ha møtt denne kvinnen. Overhodet ikke, svarer Andrew og hevder at det er flere elementer ved Giuffres anklage som ikke stemmer.</p>
      <h3>Pizzarestauranten</h3>
      <p>Giuffre har forklart at hendelsene fant sted 10. mars 2001.</p>
      <p>- På den aktuelle dagen var jeg hjemme. Jeg var sammen med barna, og jeg tok med Beatrice til en sammenkomst på en Pizza Express-restaurant i Woking omkring klokka 16 eller 17 på ettermiddagen. Hertuginnen var bortreist, og vi har en regel i familien om at dersom en er bortreist, så skal den andre være hjemme. Jeg var på permisjon fra marinen på tidspunktet, så derfor var jeg hjemme.</p>
      <p>
        <i>- Hvordan kan du huske det så spesifikt? Hvordan kan du huske å ha vært på en bursdag på Pizza Express og at du var hjemme? spør reporteren.</i>
      </p>
      <p>- Fordi at det er veldig uvanlig for meg å være på Pizza Express i Woking. Jeg har aldri vært … Jeg har bare vært i Woking et par ganger, og jeg husker det merkelig godt. Så snart noen minnet meg på det, tenkte jeg: «Ja, jeg husker det». Men jeg kan ikke erindre å ha møtt eller tilbrakt tid med henne.</p>
      <h3>Motstrider bilde</h3>
      <p>Det finnes også et bilde av at Andrew holder rundt Giuffre. Fotograferingen skal ha funnet sted hjemme hos Epsteins ekskjæreste, Ghislaine Maxwell.</p>
      <p>Andrew hevder å ikke huske dette.</p>
      <p>
        <b>- Våre undersøkelser har ikke klart å bekreftet hvorvidt bildet er manipulert, fordi det er et bilde av et bilde av et bilde.</b>
      </p>
      <p>Andrew sier også at han ikke kan huske å ha oppholdt seg i den aktuelle etasjen, at han ikke var kledd som han vanligvis ville vært dersom han befant seg i London og at «man ikke kan være sikre på at det er hans hånd» på bildet.</p>
      <p>- Jeg kan ikke forklare det aktuelle bildet.</p>
      <figure>
        <img src="https://dbstatic.no/71520119.jpg?imageId=71520119&amp;x=1.5105740181269&amp;y=2.9096477794793&amp;cropw=97.129909365559&amp;croph=97.090352220521&amp;width=643&amp;height=635"/>
        <figcaption><b>OMSTRIDT BILDE:</b> Prins Andrew kan ikke forklare dette bildet med ham sammen med Virginia Giuffre. Foto: NTB Scanpix Vis mer</figcaption>
      </figure>
      <h3>«Katastrofal feil»</h3>
      <p>Advokat Mark Stephens omtaler Andrews valg om å stille opp til et slikt intervju som en «katastrofal feil».</p>
      <p>- Denne strategien fungerer bare dersom man har et fullverdig svar til alle mulige spørsmål, og i denne saken er det for mange løse tråder, sier Stephens til <a href="https://www.theguardian.com/uk-news/2019/nov/16/top-lawyer-calls-prince-andrew-bbc-interview-catastrophic-error">The Guardian</a> og tilføyer:</p>
      <p>
        <b>- Dersom han hadde unngått å snakke, hadde han kunnet forbli utenfor denne saken som et vitne.</b>
      </p>
      <p>Den profilerte kommunikasjonsrådgiveren Mark Borkowski omtaler intervjuet som «ekstraordinært».</p>
      <p>- Å gjøre noe slikt så offentlig er en strategi med høy risiko, og vil sannsynligvis bare skape mer oppmerksomhet rundt saken uten at man klarer å overbevise noen.</p>
      <h3>Inviterte Epstein</h3>
      <p>Allerede i mai 2006 ble Epstein siktet for seksuelt overgrep mot en mindreårig. I programmet bekreftet prins Andrew at han inviterte Epstein til prinsesse Beatrices 18-årsdag, som fant sted to måneder etter siktelsen.</p>
      <p>- Da jeg inviterte ham, var jeg ikke kjent med hva som foregikk i USA. Og jeg ble ikke kjent med det før mediene plukket opp det, fordi han sa aldri noe om det, svarer prinsen.</p>
      <h3>Besøkte Epstein</h3>
      <p>I 2008 ble Epstein dømt for å ha utnyttet kvinner til å gi seksuelle tjenester, hvorav en av kvinnene var mindreårig. Likevel forble Epstein og Andrew venner.</p>
      <p>- Jeg klandrer meg selv daglig for det, fordi det er noe et medlem av en kongefamilie ikke skal gjøre. Og vi forsøker å opprettholde de høyeste standarder og praksis. Jeg har sviktet, så enkelt er det, sier Andrew.</p>
      <p>Prinsen bekrefter at han besøkte Epstein etter at han ble løslatt i 2010. Han forklarer det med at han ville avslutte vennskapet ansikt til ansikt, samt at Epsteins hjem var et «beleilig» sted å oppholde seg.</p>
      <p>- Jeg har tenkt gjennom dette mange ganger. I etterpåklokskapens navn ser jeg at det var feil avgjørelse. På tidspunktet følte jeg at det var en hederlig og riktig avgjørelse, men jeg erkjenner at dømmekraften min trolig var påvirket av min tendens til å være for hederlig, men det er bare sånn det er.</p>
      <h3>Stilt til veggs</h3>
      <p>På slutten av intervjuet spør reporteren om prinsen føler «skyld, anger eller skam» for sin oppførsel og sitt vennskap med Epstein. Andrew svarte bare at «det var feil avgjørelse å besøke ham i 2010» og tilføyet at det har vært «fordelaktig» å være venn med Epstein.</p>
      <p>
        <b>- Angrer jeg på det faktumet at han åpenbart har opptrådt på en upassende måte? Ja, sier Andrew.</b>
      </p>
      <p>
        <i>- Upassende? Han var en seksualforbryter, sier reporteren.</i>
      </p>
      <p>- Ja, jeg beklager. Jeg oppfører meg høflig, repliserer Andrew.</p>
      <p>I august ble milliardæren Jeffrey Epstein funnet død i fengselet der han var innsatt, tiltalt for menneskehandel og seksuelle overgrep mot mindreårige. Epstein nektet straffskyld.</p>
      <p>Epstein omgikk også kjendiser som Bill Clinton og Donald Trump.</p>
    </article>
  </body>
</html>