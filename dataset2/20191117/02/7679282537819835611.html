<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-global-tender-for-ayodhya-ram-temple-2853679.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T02:12:54+00:00"/>
    <meta property="og:title" content="अयोध्या में श्रीराम की भव्य मूर्ति के लिए होगा ग्लोबल टेंडर"/>
    <meta property="og:description" content="अयोध्या में भगवान श्रीराम की भव्य प्रतिमा स्थापित करने के लिए विश्वस्तरीय कंसल्टेंट की सेवाएं ली जाएंगी। राजकीय निर्माण निगम के एमडी यूके गहलोत ने बताया कि इस प्रोजेक्ट की ड्राइंग-डिजाइन तैयार करने..."/>
  </head>
  <body>
    <article>
      <h1>अयोध्या में श्रीराम की भव्य मूर्ति के लिए होगा ग्लोबल टेंडर</h1>
      <address><time datetime="2019-11-17T02:12:54+00:00">17 Nov 2019, 02:12</time> by <a rel="author">विशेष संवाददाता,लखनऊ</a></address>
      <p>अयोध्या में भगवान श्रीराम की भव्य प्रतिमा स्थापित करने के लिए विश्वस्तरीय कंसल्टेंट की सेवाएं ली जाएंगी। राजकीय निर्माण निगम के एमडी यूके गहलोत ने बताया कि इस प्रोजेक्ट की ड्राइंग-डिजाइन तैयार करने के लिए विश्वस्तरीय कंसल्टेंट की सेवाएं ली जाएंगी। आर्किटेक्ट और कंसल्टेंट के चयन के लिए ग्लोबल टेंडर निकाला जा रहा है।</p>
      <p>सरकार प्रतिमा के निर्माण में आमजन तथा सीएसआर (कारपोरेट सामाजिक उत्तरदायित्व) की मदद लेगी। यह प्रतिमा कांसे से बनेगी। कंसल्टेंट और राजकीय निर्माण निगम अधिग्रहीत भूमि का निरीक्षण करेंगे, उसके बाद मूर्ति की ऊंचाई 200 से 251 मीटर के बीच तय की जाएगी। अधिक कोशिश यह रहेगी कि ऊंचाई 251 मीटर हो। श्रीराम की मूर्ति के अलावा इस प्रोजेक्ट में अन्य कई योजनाएं भी समाहित की गई हैं। </p>
      <p>
        <a href="https://www.livehindustan.com/uttar-pradesh/story-4000-crores-rupees-will-be-spent-on-ram-statue-in-ayodhya-2853643.html">
          <b>Exclusive : अयोध्या में श्रीराम प्रतिमा पर खर्च होंगे 4000 करोड़ रुपये</b>
        </a>
      </p>
      <p><b>भक्ति के स्वरों से सज रही अयोध्या की शाम</b><br/>वहीं दूसरी ओर, राम मंदिर मामले में उच्चतम न्यायालय का फैसला आने के बाद कुछ अलग तरह के उल्लास से परिपूर्ण प्रभु राम की नगरी अयोध्या की शाम भी भक्ति के स्वरों से सज रही है। सरयू के सुरम्य तट पर नियमित होने वाली महाआरती का मनोरम परिदृश्य विशिष्ट छटा बिखेर रहा है। जय श्रीराम का उद्घोष करते हुए संतों के साथ देश भर से आने वाले श्रद्धालु व स्थानीय नागरिक इसके साक्षी बन रहे हैं।</p>
      <p>सरयू नदी के घाट पर बनारस की तर्ज पर नियिमत महाआरती काफी पहले से ही यहां होती रही है, लेकिन अब इन दिनों उच्चतम न्यायालय का फैसला आने के बाद इसका उत्साह काफी बढ़ गया है। अयोध्या में रामलला का दर्शन करने के लिए पहुंच रहे श्रद्धालुओं की टोलियां पूरे दिन दर्शन-पूजन के बाद शाम को सरयू तट पर महाआरती को अपनी आंखों में कैद करने के लिए आ जाती हैं। संतों के साथ स्थानीय लोगों में भी सरयू की महाआरती का आकर्षण पहले से बढ़ा है। सरयू तट पर सुरक्षा के लिए तैनात पीएसी, पुलिस और केंद्रीय सुरक्षा बलों के जवान भी इस महाआरती का हिस्सा बनने से खुद को रोक नहीं पा रहे हैं।</p>
    </article>
  </body>
</html>