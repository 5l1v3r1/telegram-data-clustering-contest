<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/madenler-yatiyor-ithalat-ise-patliyor-ekonomi-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-17T02:00:00+00:00"/>
    <meta property="og:title" content="Madenler yatıyor ithalat ise patlıyor"/>
    <meta property="og:description" content="Madenler yatıyor ithalat ise patlıyor | aydinlik.com.tr"/>
  </head>
  <body>
    <article>
      <h1>Madenler yatıyor ithalat ise patlıyor</h1>
      <address>
        <time datetime="2019-11-17T02:00:00+00:00">17 Nov 2019, 02:00</time>
      </address>
      <p>
        <b>Egeli madenciler çalıştayda buluştu. EMİB Başkanı Kaya, ‘İthal kömür, demir cevheri, altın, bakır, kurşun, çinko ve birçok maden ve metal için her yıl yaklaşık 25 milyar dolar harcıyoruz. Öz kaynaklarımız ise hala toprağın altında yatıyor’dedi .</b>
      </p>
      <p>AYDINLIK / İZMİR</p>
      <p>Ege Maden İhracatçıları Birliği (EMIB) tarafından düzenlenen Hayatımız Maden Çalıştayı’nın üçüncüsü, 16 Kasım’da İzmir’de "Sürdürülebilir Madencilik" temasıyla düzenlendi. Ticaret Bakan Yardımcısı Rıza Tuna Turagay, Enerji ve Tabii Kaynaklar Bakan Yardımcısı Prof. Dr. Şeref Kalaycı, Ege Maden İhracatçıları Birliği Yönetim Kurulu Başkanı Mevlüt Kaya sektörün 15 STK’sı ve maden sektörü profesyonellerinin katılımıyla yapılan çalıştayda; çevre, mevzuat ve başarı hikayeleri başta olmak üzere madencilik sektörünün gündemindeki konular masaya yatırıldı.</p>
      <p>Çalıştayda konuşan Ege Maden İhracatçıları Birliği (EMIB) Başkanı Mevlüt Kaya, "Dünya metal maden rezervlerinin yüzde 0.4’ü, endüstriyel ham madde rezervlerinin yüzde 2.5’i, kömür rezervlerinin yüzde 1.0’i ve jeotermal potansiyelinin yüzde 0.8’ine sahibiz" dedi.</p>
      <p>
        <b>‘İNADINA ÜRETİM VE İHRACAT’</b>
      </p>
      <p>Madencilikte dışa bağımlılığa dikkat çeken Mevlüt Kaya, şunları söyledi: "Ülke olarak toplam ithalatımızın yaklaşık yüzde 75’ini enerji, hammadde ve ara mal kalemleri oluşturuyor. İhtiyacımız olan enerji kaynaklarını ve metalleri dışarıdan satın almak için çok büyük bedel ödüyoruz. İthal kömür, demir cevheri, altın, bakır, kurşun, çinko ve birçok maden ve metal için her yıl yaklaşık 25 milyar dolar harcıyoruz. Öz kaynaklarımız ise hala toprağın altında yatıyor! Bu yeraltı kaynaklarının çıkarılıp ekonomiye kazandırılmasının milli bir görev olduğuna inanıyor, madenlerimizi işleterek milletimizin yararına sunmak istiyoruz. ‘İnadına Üretim, İnadına İhracat’ diyoruz."</p>
      <p>
        <b>15 MİLYAR DOLAR HAYAL DEĞİL!</b>
      </p>
      <p>Madencilik sektörünün 2019 yılının ilk çeyreğinde yüzde 9.2 küçüldüğünü kaydeden Kaya, şu değerlendirmelerde bulundu: "2019 yılının Ocak - Ekim döneminde Türkiye’ye 3.6 milyar dolar döviz kazandırdık. Madencilik sektörü 15 milyar dolar ihracat rakamına ulaşacak potansiyele sahip. Bu potansiyeli ortaya çıkarmak için konunun tüm taraflarını Hayatımız Maden Çalıştayı’nda buluşturduk ve yol haritamızı belirledik. Madencilik sahalarında devletin ilgili kurumlarınca verilen izinler dahilinde ve yine bu kurumların gözetim ve denetimi altında çalışan birçok maden işletmesi bulunuyor. Ülkemizin maden ihtiyacını karşılayabilmek, dışa bağımlılığı azaltabilmek için sürdürülebilir bir maden üretimini gerçekleştirmek zorundayız."</p>
      <p>
        <b>ÇEŞİTLİLİK BAKIMINDAN 10. SIRADAYIZ</b>
      </p>
      <p>"Hayatımız Maden" sloganıyla düzenlenen çalıştay "Ülkemiz Madenciliğinde Başarı Öyküleri", "Yaşamın Temeli Maden" ve "Sürdürülebilir Madencilik İçin Yasal Düzenlemeler ve Mevzuat" başlıklı üç oturumdan oluştu. Enerji ve Tabii Kaynaklar Bakan Yardımcısı Prof. Dr. Şeref Kalaycı, "Dünyada yer altı kaynakları sıralamasında 132 ülke arasında üretim değerimizle 28. maden çeşitliliği bakımından da 10. sırada yer alıyoruz. Ülkemiz metalik madenler, enerji hammaddeleri ve jeotermal kaynaklar açısından zengin" bilgisini verdi. Ticaret Bakan Yardımcısı Rıza Tuna Turagay da "Türkiye olarak madencilikte 4.7 milyar dolara ulaşan bir ihracatımız var. Bunun 1.9 milyar doları ise mermerden geliyor. Dünyada ise bu rakam totalde 16-17 milyar doları buluyor. Hacim olarak ise dünya rezervleri 15 milyar metreküp iken bizde bu rakam 5.1 milyar metreküp oluyor. Bu da aslında katma değerli ürün satışında daha yol almamız gerektiğini gösteriyor" ifadelerini kullandı.</p>
      <related>
        <h4>Benzer Haberler</h4>
        <a href="https://www.aydinlik.com.tr/ithalata-ragmen-et-fiyatlari-artmaya-devam-etti-ekonomi-mart-2018"/>
        <a href="https://www.aydinlik.com.tr/dis-ticaret-aleyhimize-dondu-ekonomi-agustos-2017-1"/>
        <a href="https://www.aydinlik.com.tr/ithalat-patladi-ekonomi-mayis-2018"/>
        <a href="https://www.aydinlik.com.tr/saglikli-gida-icin-ithalata-son-ozgurluk-meydani-kasim-2017-1"/>
      </related>
    </article>
  </body>
</html>