<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-unnao-ruckus-know-why-there-was-a-bloody-clash-between-farmers-and-policemen-2853689.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T02:47:14+00:00"/>
    <meta property="og:title" content="उन्नाव बवाल : जानें क्यों हुआ किसानों और पुलिसवालों में खूनी संघर्ष"/>
    <meta property="og:description" content="गंगा बैराज रोड स्थित ट्रांसगंगा सिटी में शनिवार को काम कराने पहुंची प्रशासन और यूपीसीडा की टीम पर किसानों ने हमला बोल दिया। पुलिस ने भीड़ पर लाठीचार्ज किया तो उग्र ग्रामीणों ने पथराव कर दिया। पथराव..."/>
  </head>
  <body>
    <article>
      <h1>उन्नाव बवाल : जानें क्यों हुआ किसानों और पुलिसवालों में खूनी संघर्ष</h1>
      <address><time datetime="2019-11-17T02:47:14+00:00">17 Nov 2019, 02:47</time> by <a rel="author">हिन्दुस्तान टीम, शुक्लागंज (उन्नाव)।</a></address>
      <p>गंगा बैराज रोड स्थित ट्रांसगंगा सिटी में शनिवार को काम कराने पहुंची प्रशासन और यूपीसीडा की टीम पर किसानों ने हमला बोल दिया। पुलिस ने भीड़ पर लाठीचार्ज किया तो उग्र ग्रामीणों ने पथराव कर दिया। पथराव में एएसपी एएसपी विनोद पांडेय, सीओ अंजनी कुमार राय समेत 10 से ज्यादा पुलिसकर्मी घायल हो गए। जवाब में पुलिस के लाठीचार्ज में 50 से ज्यादा ग्रामीण घायल हो गए। शाम को ग्रामीणों ने फिर दबाव बनाने की कोशिश की, तो पुलिस ने हवाई फायरिंग कर स्थिति संभाली।</p>
      <p>यूपीसीडा के अधिकारी व चीफ इंजीनियर सुबह ट्रांसगंगा सिटी में काम कराने पहुंचे थे, इस पर किसानों ने उनकी पिटाई की और पथराव शुरू कर दिया। पथराव में जेसीबी मशीन और कार क्षतिग्रस्त हो गई। सूचना पर भारी पुलिस बल मौके पर पहुंच गया। तनाव के बीच कुछ देर काम हुआ, लेकिन दोपहर बाद सैकड़ों किसान और ग्रामीण फिर काम रुकवाने पहुंच गए। पुलिस ने उन्हें रोकने की कोशिश की तो धक्का देते हुए भीड़ आगे बढ़ने लगे।</p>
      <p>पुलिस ने स्थिति संभालने के लिए आंसू गैस के गोले छोड़े और वाटर कैनन से पानी की बौछार मारी। विरोध में भीड़ पथराव करने लगी तो पुलिस ने लाठीचार्ज कर भीड़ को ट्रांसगंगा सिटी से खदेड़ दिया। इसमें कई ग्रामीणों के हाथ-पैर टूट गए और उनकी दो दर्जन बाइकें और एक कार क्षतिग्रस्त हो गई। शाम करीब चार बजे को ग्रामीणों ने फिर दबाव बनाने की कोशिश की तो पुलिस ने हवाई फायरिंग कर की जिससे दहशतजदा ग्रामीण पीछे हट गए।</p>
      <p><b>गलत मांगें मनवाना चाहते हैं किसान</b><br/>किसान गलत मांगें मंगवाना चाहते हैं। उन्हें दो बार मुआवजा दिया जा चुका है, फिर भी ढाई साल से विकास कार्य नहीं करने दे रहे हैं। पथराव में आधा दर्जन पुलिस वालों को चोटें आईं हैं, कानून हाथ में लेने वालों के खिलाफ सख्त कार्रवाई की जाएगी। -देवेंद्र पांडेय, जिलाधिकारी उन्नाव</p>
      <p>
        <b>सुबह से शाम तक बवाल</b>
      </p>
      <ul>
        <li>09:00 बजे 12 थानों का फोर्स ट्रांस गंगा साइट आफिस पहुंचा।</li>
        <li>09:34 बजे सिटी मजिस्ट्रेट के साथ एसडीएम भी पहुंचे।</li>
        <li>10:25 बजे किसानों ने यूपीसीडा और पुलिस को घेरा।</li>
        <li>10:28 बजे काम करने आई जेसीबी और कार को किसानों ने तोड़ा।</li>
        <li>10:49 बजे एसडीएम ने किसानों से बात करने का किया प्रयास।</li>
        <li>12:00 बजे पुलिस प्रशासन ने रणनीति तैयार की।</li>
        <li>01:40 बजे एडीएम और एएसपी मौके पर पहुंचे।</li>
        <li>01:46 बजे अधिकारियों ने पुलिस को दिशा निर्देश दिए।</li>
        <li>02:30 बजे किसानों ने गर्दन में फांसी का फंदा डाला।</li>
        <li>02:05 बजे किसानों पर पुलिस प्रशासन का लाठीचार्ज।</li>
        <li>03:20 पर सदर विधायक पंकज गुप्ता मौके पर पहुंचे।</li>
        <li>04:45 बजे पुलिस ने हवाई फायरिंग की।</li>
        <li>06:00 बजे ट्रांस गंगा पहुंचे डीएम और एसपी।</li>
      </ul>
    </article>
  </body>
</html>