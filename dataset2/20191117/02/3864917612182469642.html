<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-technology/2819767-u-gruzii-prodali-z-aukcionu-vitrovu-elektrostanciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T02:20:00+00:00"/>
    <meta property="og:title" content="У Грузії продали з аукціону вітрову електростанцію"/>
    <meta property="og:description" content="Єдину в країні вітрову електростанцію &quot;Картлі&quot; держава реалізувала через аукціон за 14,4 мільйона доларів."/>
  </head>
  <body>
    <article>
      <h1>У Грузії продали з аукціону вітрову електростанцію</h1>
      <h2>Єдину в країні вітрову електростанцію "Картлі" держава реалізувала через аукціон за 14,4 мільйона доларів.</h2>
      <address>
        <time datetime="2019-11-17T02:20:00+00:00">17 Nov 2019, 02:20</time>
      </address>
      <p>Про це повідомляє <a href="https://www.apsny.ge/2019/eco/1573933631.php">Грузія-Online</a>.</p>
      <p>"За підсумками аукціону, 100-відсоткова частка електростанції перейшла в руки "Компанії вітру Грузії", власником якої є АТ "Капітал Грузії". Початкова вартість об'єкта становила 14,25 мільйона доларів", - ідеться в повідомленні.</p>
      <p>Станція "Картлі" потужністю 20 МВт діє ​​поблизу міста Горі (регіон Шида-Картлі). На її будівництво <a href="https://www.ukrinform.ua/tag-ebrr">ЄБРР</a> виділив кредит у розмірі $24 млн. Станція офіційно увійшла в експлуатацію 20 грудня 2016 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2752421-ukraina-v-patirci-krain-aki-vstanovili-najbilsu-kilkist-vitroelektrostancij.html">Україна в п'ятірці країн, які встановили найбільшу кількість вітроелектростанцій</a>
      </blockquote>
      <p>Як зазначає видання, відновлювана енергетика - пріоритет уряду Грузії. За даними мінекономіки країни, у 2020 році почнуть працювати п'ять нових вітрових електростанцій загальною потужністю 270 МВт.</p>
      <p>Очікується, що вже до кінця наступного року Грузія зможе отримати від вітрових електростанцій 332 МВт, до 2025-го - 665 МВт, а до 2030 року загальний обсяг виробленої електроенергії сягне 1,3 тисячі МВт.</p>
      <p>
        <i>Фото: euneighbours.eu</i>
      </p>
    </article>
  </body>
</html>