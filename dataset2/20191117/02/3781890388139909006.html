<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742046"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T02:03:00+00:00"/>
    <meta property="og:title" content="ผู้นำเกาหลีเหนือชมการฝึกซ้อมของกองทัพอากาศ"/>
    <meta property="og:description" content="นายคิม จอง-อึน ผู้นำสูงสุดของเกาหลีเหนือ ชมการฝึกซ้อมของกองทัพอากาศ โดยแสดงความพึงพอใจอย่างยิ่งต่อการแสดงแสนยานุภาพทางทหารอันแข็งแกร่ง 'ให้เป็นที่ประจักษ์แก่ศัตรู' ขณะที่รมว.กระทรวงกลาโหมสหรัฐเยือนเกาหลีใต้"/>
  </head>
  <body>
    <article>
      <h1>ผู้นำเกาหลีเหนือชมการฝึกซ้อมของกองทัพอากาศ</h1>
      <address>
        <time datetime="2019-11-17T02:03:00+00:00">17 Nov 2019, 02:03</time>
      </address>
      <p>
        <b>นายคิม จอง-อึน ผู้นำสูงสุดของเกาหลีเหนือ ชมการฝึกซ้อมของกองทัพอากาศ โดยแสดงความพึงพอใจอย่างยิ่งต่อการแสดงแสนยานุภาพทางทหารอันแข็งแกร่ง "ให้เป็นที่ประจักษ์แก่ศัตรู" ขณะที่รมว.กระทรวงกลาโหมสหรัฐเยือนเกาหลีใต้</b>
      </p>
      <p>สำนักข่าวต่างประเทศรายงานจากกรุงโซล ประเทศเกาหลีใต้ เมื่อวันที่ 17 พ.ย. ว่าสำนักข่าวกลางเกาหลี ( เคซีเอ็นเอ ) รายงานเมื่อวันเสาร์ ว่านายคิม จอง-อึน ผู้นำสูงสุดของเกาหลีเหนือ ลงพื้นที่แห่งหนึ่งที่อยู่ริมชายฝั่งทางตะวันออกของประเทศ เพื่อสังเกตการณ์ฝึกซ้อมใช้เครื่องบินหลายรุ่นของกองทัพอากาศ โดยนายคิม จอง-อึน ได้ให้คำแนะนำแก่เหล่านักบินให้ยึดมั่นต่อ "แนวทางและกลยุทธ์อันเยี่ยมยอด" ในการ "บดขยี้ศัตรู"  ขณะเดียวกัน ท่านผู้นำได้แสดงความพึงพอใจอย่างยิ่งต่อการฝึกซ้อมรบของกองทัพอากาศในครั้งนี้ ที่เป็นการแสดงแสนยานุภาพทางทหารอันแข็งแกร่งของเกาหลีเหนือ "ให้เป็นที่ประจักษ์แก่ศัตรู"<br/> </p>
      <figure>
        <iframe data-src="https://twitter.com/nknewsorg/status/1195854062559907840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191117/news_HqMmqIbWEv091559_533.jpg?v=20191117186?v=8127"/>
      </figure>
      <p><b>นายมาร์ค เอสเปอร์ รมว.กระทรวงกลาโหมสหรัฐ พบหรือกับนายจอง คยอง-ดู รมว.กระทรวงกลาโหมเกาหลีใต้ ที่กรุงโซล</b><br/> </p>
      <figure>
        <iframe data-src="https://twitter.com/thehill/status/1160076058823200776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ เคซีเอ็นเอเผยแพร่รายงานดังกล่าวในช่วงที่นายมาร์ค เอสเปอร์ รมว.กระทรวงกลาโหมสหรัฐ และพล.อ.มาร์ค มิลลีย์ ประธานคณะเสนาธิการทหารร่วมสหรัฐ เยือนกรุงโซล เพื่อพบหารือกับเจ้าหน้าที่ระดับสูงทางทหารของเกาหลีใต้ในหลายประเด็น โดยในประเด็นเกาหลีเหนือนั้น สหรัฐแสดงท่าทีพร้อม "ปรับเปลี่ยน" แนวทางของแผนการซ้อมรบร่วมกับเกาหลีใต้ในปีหน้า เพื่อเป็นการ "เพิ่มพื้นที่" ให้กับการเจรจาทางการทูต ที่ชะงักไปตั้งแต่ฮานอยซัมมิต ที่กรุงฮานอย เมืองหลวงของเวียดนาม เมื่อปลายเดือนก.พ. ที่ผ่านมา และกระทรวงการต่างประเทศเกาหลีเหนือออกแถลงการณ์เมื่อปลายสัปดาห์ที่แล้ว ย้ำรัฐบาลวอชิงตันของประธานาธิบดีโดนัลด์ ทรัมป์ เกี่ยวกับ "เส้นตาย" ที่นายคิม จอง-อึน กำหนดไว้ "ภายในสิ้นปีนี้" ในการให้สหรัฐ "ปรับเปลี่ยนพฤติกรรม" เพื่อให้การเจรจาเรื่อง "การปลดนิวเคลียร์" กลับมาเดินหน้าต่อ โดยหลายฝ่ายเชื่อว่าเป็นการสื่ออย่างมีนัยให้อีกฝ่ายผ่อนคลายมาตรการคว่ำบาตร.<br/><br/><b>เครดิตภาพ : AP</b></p>
    </article>
  </body>
</html>