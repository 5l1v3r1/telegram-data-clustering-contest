<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/bank-director-and-bjp-leaders-son-held-in-pmc-bank-scam/272809/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-17T02:32:14+00:00"/>
    <meta property="og:title" content="PMC बैंक घोटालाः BJP के पूर्व विधायक का बेटा गिरफ्तार"/>
    <meta property="og:description" content="मुंबई पुलिस की आर्थिक अपराध शाखा (ईओडब्ल्यू) ने पंजाब एवं महाराष्ट्र सहकारी (पीएमसी) बैंक घोटाला मामले में इसके एक निदेशक रंजीत सिंह को"/>
  </head>
  <body>
    <article>
      <h1>PMC बैंक घोटालाः BJP के पूर्व विधायक का बेटा गिरफ्तार</h1>
      <address><time datetime="2019-11-17T02:32:14+00:00">17 Nov 2019, 02:32</time> by <a rel="author">JKR Staff</a></address>
      <p>मुंबई पुलिस की आर्थिक अपराध शाखा (ईओडब्ल्यू) ने पंजाब एवं महाराष्ट्र सहकारी (पीएमसी) बैंक घोटाला मामले में इसके एक निदेशक रंजीत सिंह को शनिवार को गिरफ्तार कर लिया। वह भारतीय जनता पार्टी(भाजपा) के पूर्व विधायक सरदार तारा सिंह के बेटे हैं।</p>
      <figure>
        <img src="http://www.jantakareporter.com/wp-content/uploads/2019/10/PMC-bank.jpeg"/>
        <figcaption>फाइल फोटो: सोशल मीडिया</figcaption>
      </figure>
      <p>समाचार एजेंसी पीटीआई की रिपोर्ट के मुताबिक, एक अधिकारी ने यह जानकारी दी। अधिकारियों के मुताबिक, ईओडब्ल्यू कार्यालय में शाम को रंजीत को हिरासत में लिया गया। दरअसल, जांचकर्ताओं ने पाया कि रियल्टी ग्रुप HDIL को दिए गए ऋण पर उनके जवाब असंतोषजनक और विश्वास करने योग्य नहीं हैं। एचडीआईएल यह रकम चुका पाने में नाकाम रहा था।</p>
      <p>उन्होंने बताया कि बैंक का एक निदेशक होने के अलावा रंजीत बैंक की ऋण वसूली कमेटी के सदस्य भी हैं। उल्लेखनीय है कि, कथित तौर पर 4355 करोड़ रूपये इस घोटाले के सिलसिले में अब तक नौ लोगों को गिरफ्तार किया गया है। जिन लोगों को अभी तक गिरफ्तार किया गया है, उनमें तीन शीर्ष बैंक अधिकारी और एचडीआईएल के दो प्रमोटर राकेश और सारंग वाधवान और ऑडिटर भी शामिल हैं।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>अधिकारी ने बताया कि रंजीत के असंतोषजनक जवाब इस बात की ओर इशारा करते हैं कि उनकी इस घोटाले में भूमिका हो सकती है। अफसर के मुताबिक, रंजीत को अदालत के सामने पेश करके उनकी रिमांड की मांग की जाएगी। ईओडब्लयू को शक है कि आरोपियों और रियलटी ग्रुप एचडीआईएल के बीच सांठगांठ हो सकती है। इस कंपनी के लोन न चुकाने की वजह से बैंक को भीषण नकदी संकट से गुजरना पड़ा।</p>
    </article>
  </body>
</html>