<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/astrology/story-chardham-yatra-2019-badrinath-doors-will-be-closed-today-2853686.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T02:31:36+00:00"/>
    <meta property="og:title" content="आज बंद हो जाएंगे बदरीनाथ धाम के कपाट"/>
    <meta property="og:description" content="श्री बदरीनाथ धाम के कपाट इस यात्रा वर्ष में 17 नवंबर रविवार को बंद किए जाएंगे। कपाट कर्क लग्न में शाम 5 बजकर 13 मिनट को शीतकाल के लिए बंद कर दिए जाएंगे। श्री उद्धव जी एवं कुबेर जी के पांडुकेश्वर जाने..."/>
  </head>
  <body>
    <article>
      <h1>आज बंद हो जाएंगे बदरीनाथ धाम के कपाट</h1>
      <address><time datetime="2019-11-17T02:31:36+00:00">17 Nov 2019, 02:31</time> by <a rel="author">लाइव हिन्दुस्तान टीम,नई दिल्ली</a></address>
      <p>श्री बदरीनाथ धाम के कपाट इस यात्रा वर्ष में 17 नवंबर रविवार को बंद किए जाएंगे। कपाट कर्क लग्न में शाम 5 बजकर 13 मिनट को शीतकाल के लिए बंद कर दिए जाएंगे। श्री उद्धव जी एवं कुबेर जी के पांडुकेश्वर जाने एवं आदि गुरु शंकराचार्य गद्दी के नृसिंह मंदिर जोशीमठ प्रस्थान की तिथि 18 नवंबर तय है। बदरीनाथ मंदिर को फूलों से सजाया गया है।</p>
      <p>17 नवंबर प्रात:काल भगवान का श्रृंगार एवं  एवं रावल द्वारा स्त्री भेष धारण कर मां लक्ष्मी को भगवान बदरीविशाल के सानिध्य में विराजमान कर दिया जाएगा। दोपहर बाद बदरीविशाल को घृतकंबल ओढ़ने सहित रावल द्वारा कपाट बंद करने की प्रक्रिया के साथ शाम 5 बजकर 13 मिनट पर भगवान बदरीनाथ भगवान के कपाट शीतकाल के लिए बंद कर दिए जाएंगे।</p>
      <p><b>वन मंत्री हरक सिंह रावत पहुंचे बदरीनाथ</b><br/>शनिवार दोपहर बाद वन मंत्री डा. हरक सिंह रावत भगवान बदरीविशाल के दर्शन को पहुंचे।  दर्शन के पश्चात मंदिर परिसर में उनका मंदिर समिति अध्यक्ष मोहन प्रसाद थपलियाल द्वारा भव्य स्वागत किया गया। शाल अंगवस्त्र, प्रसाद एवं भगवान बदरीविशाल का मूमेंटो भेंट किया।</p>
      <p>मंदिर समिति अध्यक्ष तथा मुख्यकार्याधिकारी ने वन मंत्री से मंदिर समिति के विद्यापीठ गुप्तकाशी तथा संस्कृत महाविद्यालय मंडल में जड़ी-बूटियों की नर्सरी तैयार किये जाने का भी प्रस्ताव भी रखा, जिस पर वन मंत्री ने सकारात्मक आश्वासन दिया।</p>
    </article>
  </body>
</html>