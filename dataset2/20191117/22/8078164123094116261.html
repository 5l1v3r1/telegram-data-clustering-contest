<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_18/gli-attacchi-social-ragazzo-down-che-ha-salvato-bimba-mare-8ecccce0-09de-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Valerio Catoia, gli attacchi social al ragazzo Down che ha salvato una bimba in mare"/>
    <meta property="og:description" content="Il 19enne due anni fa aveva recuperato una bambina che rischiava di affogare. È stato premiato anche da Mattarella. Ma oggi c’è un gruppo su Facebook che l’ha preso di mira. E il padre denuncia: «Perché lo odiano?»"/>
  </head>
  <body>
    <article>
      <h1>Valerio Catoia, gli attacchi social al ragazzo Down che ha salvato una bimba in mare</h1>
      <h2>Il 19enne due anni fa aveva recuperato una bambina che rischiava di affogare. È stato premiato anche da Mattarella. Ma oggi c’è un gruppo su Facebook che l’ha preso di mira. E il padre denuncia: «Perché lo odiano?»</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Paolo Virtuani</a></address>
      <p>«Perché lo odiano?». Il padre di Valerio Catoia non riesce a darsi una risposta dopo che si è accorto che su Facebook è comparso un gruppo che ha messo suo figlio nel mirino. <a href="https://www.corriere.it/scuola/secondaria/19_maggio_09/storia-valerio-rompiscatole-17enne-down-che-ha-salvato-due-persone-d446e90a-7239-11e9-861b-d938f88a2d19.shtml">Valerio, oggi 19enne, due anni fa salvò nel mare di Sabaudia una bambina di 10 anni che rischiava di annegare. Lui, esperto nuotatore e atleta paralimpico, non ci pensò su due volte: si buttò tra le onde anticipando anche i bagnini</a>. Piccolo particolare: Valerio ha la sindrome di Down.</p>
      <h4>L’odio</h4>
      <p>Valerio è stato premiato anche dal presidente Mattarella, che l’ha insignito del titolo di Alfiere d’Italia, Francesco Totti gli ha donato la sua maglia, la sua storia è comparsa in un libro intitolato I rompiscatole. Insomma, è diventato conosciuto e, a suo modo, un personaggio. Proprio per questo a qualcuno tutta questa notorietà per un ragazzo Down è parsa eccessiva. E ha iniziato a odiare. Il padre di Valerio ha contattato i due amministratori del gruppo social che si scaglia contro suo figlio: sono un commercialista e un esperto di arti marziali. Al posto di ottenere le loro scuse, è stato a sua volta insultato. Ed è partita la denuncia alla procura. Ma la domanda rimane: «Perché lo odiano?»</p>
      <figure>
        <img src="https://images2.corriereobjects.it/methode_image/2019/11/18/Interni/Foto%20Interni%20-%20Trattate/insulti%20facebook%20catoia-kn7C-U315010575647258FI-720x443@Corriere-Web-Sezioni.jpg?v=201911181142"/>
        <figcaption>Alcuni degli insulti su Facebook rivolti a Valerio</figcaption>
      </figure>
      <h4>Le risposte di Scaparro</h4>
      <p>«Questi sfoghi di rabbia, biliosi e a volte anche violenti, sono preoccupanti», risponde Fulvio Scaparro, docente di psicologia e psicopedagogia. «Ormai sono diffusi ovunque a tutti i livelli e in ogni occasione. Non dobbiamo pensare che “si tratta solo di parole”, diffondono indifferenza per qualunque diversità, di ogni genere ,colore, sesso, condizione. Sta diventando un vero problema sociale».</p>
      <p><b>Qualcuno potrebbe obiettare che, in fondo, è sempre successo. </b><br/>«Sì, ma queste parole orrende e vigliacche si limitavano a essere scritte sulle pareti dei gabinetti. Ora c’è la Rete, con danni molto maggiori».</p>
      <p><b>Ma cosa muove certe persone ad accanirsi sul “diverso”? </b><br/>«Se vivo di stereotipi e pregiudizi, i miei punti fermi vacillano quando c’è qualcuno che apertamente li mette in discussione. È insopportabile e non lo accetto», risponde Scaparro. «Chi si alimenta di pseudocertezze, si costruisce una scala sociale in cui si pone al vertice e non vuole essere portato in basso da chi, con il suo semplice esempio, rischia di far crollare le sue false sicurezze».</p>
      <p><b>Come possiamo combattere questi atteggiamenti?</b><br/>«È un’impresa epica, che deve partire dalla famiglia e dalla scuola, dagli esempi degli adulti. È importante parlarne, agire con il pensiero e la riflessione. Io temo tutti i fanatismi, alla base c’è sempre la paura di essere esclusi».</p>
    </article>
  </body>
</html>