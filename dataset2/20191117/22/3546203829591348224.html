<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1801585637_Yunayted_raztvarya_kesiyata_prez_zimata_Ole_e_nabelyazal_tseli_osem_zvezdi_"/>
    <meta property="og:site_name" content="webcafé"/>
    <meta property="article:published_time" content="2019-11-17T22:49:00+00:00"/>
    <meta property="og:title" content="Юнайтед разтваря кесията през зимата, Оле е набелязал цели осем звезди"/>
    <meta property="og:description" content="Солскяер ще търси нападател и халф през януари"/>
  </head>
  <body>
    <article>
      <h1>Юнайтед разтваря кесията през зимата, Оле е набелязал цели осем звезди</h1>
      <address><time datetime="2019-11-17T22:49:00+00:00">17 Nov 2019, 22:49</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <slideshow>
        <figure>
          <img src="https://images.webcafe.bg/2019/11/17/ole-sancho/1170x778.jpg"/>
          <figcaption>Оле Гунар Солскяер ще търси нападател и халф през януари</figcaption>
        </figure>
        <figure>
          <img src="https://images.webcafe.bg/2019/10/29/haaland/1170x780.jpg"/>
        </figure>
        <figure>
          <img src="https://images.webcafe.bg/2019/09/10/jadon-sancho/1170x780.jpg"/>
        </figure>
        <figure>
          <img src="https://images.webcafe.bg/2018/12/22/juveroma/1170x779.jpg"/>
        </figure>
      </slideshow>
      <p>
        <b>Манчестър Юнайтед постигна пет победи в последните си шест мача във всички състезания и след като в 12 двубоя не бе вкарвал повече от един гол го направи на четири пъти в последните шест.</b>
      </p>
      <p>Това обаче не може да скрие кризата, в която се намират „червените дяволи“, и когато дойде време за решителните битки в Лига Европа и дербитата в Англия, тя отново ще си проличи.</p>
      <p>Затова и на „Олд Трафорд“ са в готовност да разтворят кесията още през зимата и да доведат няколко нови попълнения, с които Оле Гунар Солскяер да подсили състава си за втората част от сезона.</p>
      <p>На Острова пишат, че в Юнайтед имат осем големи цели, от които норвежкият мениджър да може да избира. В по-голямата си част, те са млади и перспективни и се очаква те да бъдат добавени към футболистите, около които да се гради тимът за следващите няколко години.</p>
      <p>Защото седмото място, на което се намира в момента някогашният хегемон на Висшата лига, е повече от незадоволително и ново пропускане на класиране в Шампионската лига се смята, че може да коства дори главата на Оле.</p>
      <p>В плановете за нови попълнения влиза и крилото на Ювентус Марио Манджукич, който е дългогодишна цел на Юнайтед, но приоритетите са други. Според информациите, Солскяер може да разполага с огромна сума, достигаща 200 милиона паунда, през зимата.</p>
      <p>
        <b>Набелязаните играчи са осем и всички те са или полузащитници, или нападатели. Проблемите на Юнайтед с ролята на централния нападател е всеизвестна, заради което „червените дяволи“ отчаяно търсят човек за тази позиция.</b>
      </p>
      <p>Една от основните цели е тийн сензацията <b>Ерлинг Хааланд</b>. 19-годишният норвежец, който направи професионалния си дебют под ръководството на Солскяер в Молде, продължава с феноменалната си форма и през този сезон има вече 26 гола в 18 мача във всички състезания за РБ Залцбург. Оценяван е на около 80 млн. паунда.</p>
      <p>Най-скъпата цел на Юнайтед е звездата на Борусия Дортмунд <b>Джейдън Санчо</b>, който може да бъде привлечен за около 100 млн. паунда. Също на 19, английският талант ще донесе така желаната острота и креативност по фланговете и ще осигурява както асистенции, така и голове.</p>
      <p>Сред възможностите за позицията на централен нападател се обмислят още <b>Муса Дембеле</b> от Олимпик Лион (40 млн. паунда) и <b>Калъм Уилсън</b> от Борнемут (30 млн. паунда).</p>
      <p><b>Джеймс Мадисън </b>от Лестър (60 млн. паунда), <b>Деклан Райс </b>от Уест Хем (45 млн. паунда) и двойката от Астън Вила <b>Джак Грийлиш </b>(40 млн. паунда) и <b>Джон Макгин </b>(20 млн. паунда) са пък сред набелязаните за полузащитата.</p>
      <p>Ако Юнайтед успее поне с две от целите си, със сигурност, ще изглежда доста различно през втората половина на сезона, когато основната цел ще бъде завръщане в Шампионската лига, което може да се постигне както през класиране в Топ 4 на Премиършип, така и през спечелване на трофея от Лига Европа.</p>
      <related>
        <a href="https://www.webcafe.bg/sportcafe/futbol-svyat/id_1218777853_Toy_e_zvyar_Idealizira_Zlatan_yade_kato_Ronaldo_i_ne_spira_da_vkarva_"/>
        <a href="https://www.webcafe.bg/sportcafe/futbol-svyat/id_1813227248_Djeydan_Sancho_Ot_kraynite_kvartali_na_London_do_tova_da_zareje_Siti_zaradi_Dortmund"/>
      </related>
    </article>
  </body>
</html>