<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259608/eksarxeia-28-syllipseis-kai-13-prosagoges-apo-tin-el-as"/>
    <meta property="og:site_name" content="LiFO"/>
    <meta property="article:published_time" content="2019-11-17T22:27:00+00:00"/>
    <meta property="og:title" content="Εξάρχεια: 28 συλλήψεις και 41 προσαγωγές - Καταγγελίες για τραυματισμούς από ΜΑΤ"/>
    <meta property="og:description" content="Η αστυνομία προχώρησε σε 28 συλλήψεις και 13 προσαγωγές στην περιοχή των Εξαρχείων"/>
  </head>
  <body>
    <article>
      <h1>Εξάρχεια: 28 συλλήψεις και 41 προσαγωγές - Καταγγελίες για τραυματισμούς από ΜΑΤ</h1>
      <h2>Η αστυνομία προχώρησε σε 28 συλλήψεις και 13 προσαγωγές στην περιοχή των Εξαρχείων</h2>
      <address><time datetime="2019-11-17T22:27:00+00:00">17 Nov 2019, 22:27</time> by <a rel="author">NEWSROOM</a></address>
      <p>
        <b>Μικρότερης έκτασης, σε σχέση με άλλες χρονιές ήταν τα επεισόδια που σημειώθηκαν στα <a href="https://www.lifo.gr/tags/%CE%95%CE%BE%CE%AC%CF%81%CF%87%CE%B5%CE%B9%CE%B1">Εξάρχεια</a>, με την αστυνομία να προχωρά σε 28 συλλήψεις και συνολικά σε 41 προσαγωγές, σύμφωνα με το Αρχηγείο της ΕΛ.ΑΣ.</b>
      </p>
      <p>Όπως σημειώνει ακόμη το Αρχηγείο της ΕΛ.ΑΣ, «οι σημερινές προγραμματισμένες εκδηλώσεις για την επέτειο του Πολυτεχνείου σε διάφορες περιοχές της χώρας εξελίχθηκαν στο σύνολό τους ομαλά χωρίς να καταγραφούν ιδιαίτερα προβλήματα, ενώ οι αστυνομικές Αρχές έλαβαν όλα τα ενδεικνυόμενα μέτρα για τη διαφύλαξη και την προστασία των εκδηλώσεων».</p>
      <p>Παράλληλα, σε άλλες πόλεις προσήχθησαν συνολικά 31 άτομα για συμμετοχή σε επεισόδια. Ειδικότερα, 14 στη Θεσσαλονίκη, 10 στην Πάτρα και 7 στο Ηράκλειο Κρήτης.</p>
      <p>Οι 20 από τους συλληφθέντες στα Εξάρχεια συμμετείχαν στα επεισόδια μετά την πορεία του Πολυτεχνείου και οι 6 συνελήφθησαν νωρίτερα το απόγευμα σε πολυκατοικία της Σπ. Τρικούπη όπου βρέθηκαν οι μολότοφ και άλλα αντικείμενα στην ταράτσα. Δύο ακόμα συνελήφθησαν από επιχείρηση σε πολυκατοικία της οδού Στουρνάρη. Σε βάρος των συλληφθέντων σχηματίζεται δικογραφία και θα οδηγηθούν στον εισαγγελέα.</p>
      <p>
        <b>Καταγγελίες για τραυματισμούς</b>
      </p>
      <p><a href="https://www.lifo.gr/now/greece/259606/andres-ton-mat-xtypisan-dimosiografo-sta-eksarxeia-se-vinteo-i-stigmi-tis-epithesis">Δημοσιογράφος καταγγέλλει σε βάρος του επίθεση </a>από τα ΜΑΤ. Σύμφωνα με τον δημοσιογράφο, Μάριο Αραβαντινό, τρεις άνδρες των ΜΑΤ του επιτέθηκαν ένας τον χτύπησε στο αριστερό του χέρι, ένας έπεσε πάνω του με την ασπίδα και ένας τρίτος χτύπησε το χέρι του για να πέσει κάτω το κινητό του.</p>
      <p>Σε ερώτηση για το αν γνώριζαν οι αξιωματικοί ότι ήταν δημοσιογράφος ανέφερε: «δεν το ξέρω, παρά το γεγονός ότι την ώρα της επίθεσης τους το είπα αλλά δεν φάνηκαν να ενδιαφέρθηκαν για το γεγονός ότι τους δίνω την ιδιότητά μου. Δεν με ρώτησαν κάτι, απλώς μου επιτέθηκαν». Ο ο δημοσιογράφος έκανε live μετάδοση μέσω Facebook όταν το κινητό του έπεσε ξαφνικά στο έδαφος.</p>
      <p>Παρόμοια καταγγελία έκανε και <a href="https://www.lifo.gr/now/greece/259607/eksarxeia-me-varane-me-gklomp-me-aspides-me-klotsane-kataggelia-20xronis-poy-traymatistike-apo-mat">μία 20χρονη κοπέλα</a>. Νωρίτερα ασθενοφόρο κλήθηκε στα Εξάρχεια καθώς η νέα γυναίκα είχε τραυματιστεί στο κεφάλι. «Έτσι όπως καθόμουν με κάτι παιδιά, φωνάζουν έρχονται οι μπάτσοι. Εγώ κάνω στην άκρη, δεν ήξερα τι να κάνω και με στριμώχνουν σε μια γωνία. Με βαράνε με τα γκλομπ, με τις ασπίδες, με κλωτσάνε. Τους λέω βοήθεια παιδιά τρέχει αίμα. Συνέχισαν... Και μετά συνεχίσαν προς τα πάνω. Πετιόταν αίμα παντού και με βοήθησαν κάτι παιδιά να γλιτώσω», ανέφερε μιλώντας σε δημοσιογράφους.</p>
      <p>Σύμφωνα με την ΕΛ.ΑΣ. έχουν τραυματιστεί και δύο αστυνομικοί. Η κατάσταση εκτονώθηκε λίγο μετά τις 22:30 το βράδυ, αλλά δυνάμεις της Αστυνομίας παραμένουν στην περιοχή.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259593/to-elikoptero-tis-astynomias-synexeia-pano-apo-ta-eksarxeia-froyrio-i-gada"/>
      </related>
    </article>
  </body>
</html>