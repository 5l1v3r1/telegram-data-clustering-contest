<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/the-breaker-are-not-so-much-iran-president-rouhani-said-feul-price-rising-protests"/>
    <meta property="og:site_name" content="euronews"/>
    <meta property="article:published_time" content="2019-11-17T22:37:07+00:00"/>
    <meta property="og:title" content="روحانی: تخریب‌کنندگان عددی نیستند"/>
    <meta property="og:description" content="«در محاسبات به اینجا رسیدیم که ۶۰ میلیون نفر از جامعه ما، نیازشان از آن ۲۲ الی ۲۳ میلیون بیشتر است و لازم است به۶۰ میلیون نفر که حدود ۱۸ میلیون خانوار می‌شود، ماهانه کمک کنیم.»"/>
  </head>
  <body>
    <article>
      <h1>روحانی: تخریب‌کنندگان عددی نیستند</h1>
      <address><time datetime="2019-11-17T22:37:07+00:00">17 Nov 2019, 22:37</time> by <a rel="author">یورونیوز </a></address>
      <p>حسن روحانی، رئیس جمهور ایران روز شنبه با تهدید به شناسایی خودروهایی که در اعتراض به افزایش قیمت بنزین در خیابان‌ها توقف کردند گفت: «خودرو در اختیار من است که استفاده کنم نه اینکه راه بندان درست کنم. اگر راه بندان درست کردم خوشبختانه آنقدر سیستم مانیتور و دوربین داریم که خودرو، پلاک آن و راننده مشخص می‌شود.»</p>
      <p>به گزارش سایت اطلاع رسانی دولت ایران، آقای روحانی از قوه قضاییه خواست «در این زمینه طبق قانون عمل کند.» وی گفت: «کسی که در زندگی مردم اخلال و ناامنی و راه بندان ایجاد کرده، و اینکه یک فردی بخواهد از این اعتراض به حق مردم سوء استفاده کند و با سلاح سرد، قمه حتی وسط بیاید به بانک، مرکز پلیس و صدا و سیما حمله کند، این غیرقابل تحمل در کشور خواهد بود. به هیچ عنوان دولت اجازه اغتشاش و ناامنی به هیچ کس نخواهد داد اما اعتراض حق همه مردم است می توانند اعتراض، صحبت و نقد کنند.»</p>
      <p>این درخواست حسن روحانی از قوه قضائیه در حالی بیان می‌شود که هفته گذشته رئیس جمهوری ایران با نقد عملکرد دادگستری ایران در برنامه «مبارزه با فساد اقتصادی» بزرگ‌ترین پروژه ابراهیم رئیسی را زیر سوال برده بود.</p>
      <h3>تشکر از برخورد نیروی انتظامی با معترضان و صدا و سیما</h3>
      <p>آقای روحانی در همین جلسه از نهادهای امنیتی ایران به دلیل نوع برخورد با اعتراضات روزهای گذشته قدردانی کرد و گفت: «وزارت اطلاعات، نیروی انتظامی، سپاه پاسداران، بسیج و همه نیروهای مسلح و نیروی امنیتی که از همه آنها تشکر می کنم. با همه توان تلاش کردند سردسته آدم هایی که دنبال تخریب اموال عمومی بودند را شناسایی کنند، برخی را دستگیر کردند و برخی دیگر را دستگیر خواهند کرد و طبق قانون باید با آنها رفتار شود.»</p>
      <p>رئیس جمهوری ایران همچنین از صدا و سیما به دلیل نوع انعکاس اخبار مربوط به افزایش قیمت بنزین و اعتراضات تشکر کرد.</p>
      <h3>آن‌هایی که تخریب می‌کنند عددی نیستند</h3>
      <p>رئیس جمهور ایران با بیان اینکه «آنهایی که تخریب می کنند عددی نیستند» گفت: «خودم فیلم های بسیاری از این موارد را دیدم. عدد اینها چند نفر و تعداد آنهایی که تخریب می کنند چند نفر هستند، عددی نیست و این به معنی هوشیاری و بیداری مردم است. از مردم تشکر می کنم و می خواهم این طرح که طرح ملی است و به نفع مردم و اقشار مستضعف خواهد بود، حمایت کنند و بدانند در کل به نفع جامعه و کشور خواهد بود.»</p>
      <h3>روحانی: دستور پرداخت کمک‌های معیشتی را صادر کردم</h3>
      <p>رئیس جمهور ایران گفت که به سازمان برنامه و بودجه برای آغاز پرداخت کمک‌های معیشتی از دوشنبه شب دستور داده‌ است.</p>
      <p>به گزارش ایرنا آقای روحانی با اشاره به اعتراضات سه روز گذشته در ایران گفت: «اساس و هدف دولت در طرح حمایت معیشتی، کمک به خانوارهای متوسط و کم درآمد است که در شرایط تحریم اقتصادی، به لحاظ معیشتی تحت فشار هستند.»</p>
      <p>رئیس جمهوری ایران در ماه‌های گذشته بارها تاکید کرده بود که ایران توانسته از سخت‌ترین مرحله تحریم‌های اقتصادی عبور کند.</p>
      <p>وی افزایش مالیات، صادرات بیشتر نفت و کاهش یارانه ها را سه راهکار برای ایجاد منابع لازم به منظور کمک به مردم دانسته و افزود: «مردم ما آگاه هستند که فروش نفت ما با محدودیت‌هایی مواجه است اگر هم مواجه نبود، پول نفت برای اینگونه مصارف خیلی مناسب نیست.»</p>
      <p>روحانی ادامه داد: مالیات را هم نمی توان زیاد افزایش داد. شرایط اقتصادی جامعه شرایطی است که می‌شود یک مالیات متعادلی از مردم دریافت کرد.</p>
      <p>وی درباره نحوه پرداخت کمک معیشتی گفت: «در محاسبات به اینجا رسیدیم که ۶۰ میلیون نفر از جامعه ما، نیازشان از آن ۲۲ الی ۲۳ میلیون بیشتر است و لازم است به۶۰ میلیون نفر که حدود ۱۸ میلیون خانوار می‌شود، ماهانه کمک کنیم. یک نفره ۵۵ هزار تومان و وقتی خانوار۵ نفره می‌شود ۲۰۵هزار تومان به خانواده‌ها به طور متوسط در ماه کمک می‌شود.»</p>
      <p>برنامه حذف یارانه‌های عمومی در دوران ریاست جمهوری محمود احمدی‌نژاد آغاز شد. دولت‌های نهم و دهم برای اجرای هدفمند کردن یارانه‌ها به‌ویژه طرح سهام عدالت را در دستور کار قرار داده بودند.</p>
      <p>آقای روحانی در با مقایسه قیمت بنزین در ایران و کشورهای دیگر گفت: «کاری ندارم در کشورهای دیگر چه مقدار است، [بهای هر لیتر بنزین] در ترکیه نزدیک ۲۰ هزار تومان، در اروپا حدود ۲۵هزار تومان، در افغانستان حدود ۸ هزار تومان و پاکستان حدود ۶ هزار تومان است. کاری نداریم به این موضوع که کشورهای منطقه وضعشان چطور است. بنزینی تولیدی را الان بخواهیم در بازار بفروشیم هر لیتر بنزین بین ۵ هزار و ۵۰۰ تا ۶ هزار تومان است... همین الان در بازار بخشی از آن را می‌فروشیم.»</p>
      <p>از زمان اجرای طرح سهمیه‌بندی و افزایش قیمت بنزین، اعتراضات گسترده شهرهای مختلف ایران را در بر گرفته است. گزارش‌ها حاکی از جان باختن ده‌ها نفر در جریان این اعتراضات است.</p>
    </article>
  </body>
</html>