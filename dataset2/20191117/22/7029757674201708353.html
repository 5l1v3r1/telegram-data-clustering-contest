<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/press/izbori-i-razkol-v-bsp-polovinata-uchiteli-izlizat-v-pensiya.html"/>
    <meta property="og:site_name" content="News.bg"/>
    <meta property="article:published_time" content="2019-11-17T22:37:03+00:00"/>
    <meta property="og:title" content="Избори и разкол в БСП, Половината учители излизат в пенсия"/>
    <meta property="og:description" content="Болничните от джипитата да се ограничат до 7 дни"/>
  </head>
  <body>
    <article>
      <h1>Избори и разкол в БСП, Половината учители излизат в пенсия</h1>
      <address>
        <time datetime="2019-11-17T22:37:03+00:00">17 Nov 2019, 22:37</time>
      </address>
      <p>
        <i>24 часа</i>
      </p>
      <p>
        <b>Огън в БСП, но с уговорка: Сега не е време за оставки</b>
      </p>
      <p>Пореден другарски огън прехвърча между ръководството на БСП и вътрешната опозиция на заседанието на Националния съвет вчера. Той се събра, за да даде оценката си за представянето на местните избори.</p>
      <p>Червените излязоха с два доклада - официален и на опозицията. До оставки не се стигна.</p>
      <p>За първи път от 1995 г. се слага край на тенденцията БСП да получава по-ниски резултати на местни избори в сравнение с предходните, записа в официалния доклад зам.-шефът на партията и председател на червения щаб Кирил Добрев. Ако БСП в началото на прехода беше партия, която печелеше селата и малките общини, входът ни в местната власт днес е през големите общини и областни центрове, където зависимостта на хората е по-малка и те гласуват свободно, обяснил той. За кметовете на левицата гласували над 650 хил. души - близо 100 хил. повече спрямо 2015 г.</p>
      <p>Положителна тенденция за последните 3 г. била и желанието на все повече млади хора да се идентифицират с БСП. Пример било и подмладяването на кандидатите за кметове и съветници.</p>
      <p>
        <i>Труд</i>
      </p>
      <p>
        <b>Половината учители излизат в пенсия</b>
      </p>
      <p>Почти половината от учителите у нас или 42% от преподавателите ще се пенсионират в следващите 10 години. Това се разбра от думите на просветния министър Красимир Вълчев, който очерта предизвикателствата, пред които е изправена образователната система.</p>
      <p>"Имаме тройно-четворно предизвикателство за следващите 10 години. Една страна трябва да има достатъчно учители. При нормална възрастова структура трябва да се пенсионират 25%, а при нас ще са 42%. Трябва да обезпечим системата с добри учители. Догодина предвиждаме трети стипендии за ученици с най-добри резултати, които се включат в педагогическо образование. Ранният достъп до образование е функция на равния достъп до добър учител", коментира Вълчев пред БНР.</p>
      <p>Остава системният недостиг на учители в определени дисциплини - освен по информационни технологии и английски език, през следващите години ще се търсят и преподаватели по математика, физика и химия. Забелязва се интерес от страна на специалисти с инженерни специалности да станат учители, отчете още министърът.</p>
      <p>
        <i>Монитор</i>
      </p>
      <p>
        <b>Болничните от джипитата да се ограничат до 7 дни</b>
      </p>
      <p>Болничните да се издават до 7, а не до 14 дни, както е сега. Тази мярка срещу прекомерния им брой особено по празниците предложи социалният министър Румен Петков по време на посещението си в град Елена и уточни, че става въпрос за тези, които се дават от личните лекари.</p>
      <p>Министерството на труда и социалната политика предлага 15% увеличение на заплатите на работниците в социалния сектор за 2020 г., за да спрат протестите, каза още министър Петков. Той призна, че в системата има текучества, причината за което били ниските възнаграждения и голямото натоварване. Той каза, че предстои допълнително регламентиране на нормативната база и финансовите продукти, за да не се стига до ситуация държавната пенсия и тази, която ще изплащат частните пенсионни фондове, взети заедно, да бъдат по-малко от една пенсия.</p>
      <p>
        <i>Сега</i>
      </p>
      <p>
        <b>Нинова нападна опозицията в БСП</b>
      </p>
      <p>На върха на БСП има различия, но в никакъв случай партията не е разцепена. Това каза пред журналисти лидерът на БСП Корнелия Нинова във връзка с появила се информация в медиите за искане, подписано от 50 души за нейната оставка, предаде Агенция "Фокус". "Категорично не приемам аргумента за разцепление и разединение в партията. Обясних на другарите си защо. Щях да го приема и страшно да се разтревожа, ако зад тези 50 подписа, макар че се оказаха 21, ако зад тях стояха 21 или 50 партийни организации. Това щеше да е катастрофа на партията. Ако зад това писмо стоят 50 общински организации, това е тежко. В нито една от организициите не е приемано такова решение, не е обсъджан такъв доклад. Те не са упълномощавани да го изразяват. Казах им - другари, това е лично мнение на вас. Уважавам го, то е различно, но това не е разцепление в партията. Защото нито вие, нито аз съм партията. Партията са членовете, а те не са ви упълномощили да пишете това", каза Нинова.</p>
      <p>
        <i>Капитал дейли</i>
      </p>
      <p>
        <b>Докторите настояват за по-малко пациенти в болниците</b>
      </p>
      <p>За първи път Българският лекарски съюз настоява за намаляване на количеството лекувани в болниците пациенти за сметка на качеството. Съсловната организация на лекарите предлага на здравната каса в Националния рамков договор за обема и стойността на лечението, което ще бъде заплатено през следващата година, да се увеличат средно с 10-15% цените на 220 от общо 300-те клинични пътеки, като в същото време намалее приемът в отделенията.</p>
      <p>Освен това БЛС подкрепя личните лекари в искането им да няма освободени от потребителска такса категории пациенти. В момента децата не плащат никаква такса и докторите настояват родителите им да плащат по един лев за посещение, а НЗОК да доплаща 1.90 лв. за всеки от малките пациенти.</p>
      <p>
        <i>Дума</i>
      </p>
      <p>
        <b>БСП е твърдо за прогресивен данък върху доходите</b>
      </p>
      <p>БСП твърдо ще настоява за въвеждането на прогресивен данък върху доходите и намаляването на ДДС за лекарствата и храните. Това е предвидено в алтернативния бюджет за догодина, който левицата е подготвила. Тя предлага 3900 лв. да бъде месечният доход, който да се облага с 10%, след което налогът прогресивно ще расте. Намаляване на ДДС за лекарствата от 20 на 9% и за млякото, месото, хляба, брашното и яйцата от 20 на 5% е другата идея на БСП. Преотстъпване на една пета от ДДФЛ и една десета от ДДС върху продажбите на дребно в полза на общините, освобождаване от данък върху доходите от труд на младежите до 26 г., предлагат още социалистите. Освен това те ще настояват данъкът върху дивидента да бъде приравнен с данъка върху доходите от труд.</p>
      <p>
        <i>Стандарт</i>
      </p>
      <p>
        <b>Викат НОИ за арбитър в спора за болничните</b>
      </p>
      <p>Явно е, че синдикати и работодатели сме на коренно различни позиции, трябва включим и НОИ. Това заяви председателят на АИКБ Васил Велев след половин часов лют спор с шефа на КТ НКНСБ Пламен Димитпров по Канал 3.</p>
      <p>Велев извади данни, че една трета от болничните са фалшиви и това са му докладвали шефовете на предприятията. Изказването му взриви Димитров, който пък заяви, че по данни на НОИ 900 000 са ползвали болнични за тази година и предложението за неплащане на първия ден е обида към един от тях.</p>
      <p>
        <i>Земя</i>
      </p>
      <p>
        <b>Чака ни по-скъп ток</b>
      </p>
      <p>Токът за бита ще поскъпне след пълната либерализация на пазара, заяви Антон Иванов от Българския енергиен и минен форум. Той не се ангажира с прогноза за процента на поскъпване на цената на тока, но направи сравнение с Румъния. "Мога да дам за пример съседна Румъния, където, след като либерализираха пазара за бита, цените са от порядъка на 30% по-високи от тези в България", посочи Иванов пред БНР.</p>
      <p>Според него не може да се очаква в България цените да бъдат по-ниски от това, което се вижда в съседните европейски страни. За либерализацията в енергийния сектор се говори от 2016 година, когато излиза докладът на Световната банка. Процесът трябваше да приключи в петгодишен период, но не е спазен този срок. Прави се заявка за постепенна либерализация, която да приключи вероятно към 2025 г., допълни Иванов.</p>
    </article>
  </body>
</html>