<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/velikolepen-cicipas-obarna-tijm-i-prevze-london.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T22:53:00+00:00"/>
    <meta property="og:title" content="Великолепен Циципас обърна Тийм и превзе Лондон"/>
    <meta property="og:description" content="Гръцкият тенисист спечели най-значимия трофей в кариерата си"/>
  </head>
  <body>
    <article>
      <h1>Великолепен Циципас обърна Тийм и превзе Лондон</h1>
      <h2>Гръцкият тенисист спечели най-значимия трофей в кариерата си</h2>
      <address>
        <time datetime="2019-11-17T22:53:00+00:00">17 Nov 2019, 22:53</time>
      </address>
      <p>Стефанос Циципас триумфира в заключителния АТР турнир в Лондон! На финала най-добрият гръцки тенисист се наложи с 2:1 сета (6:7/6/, 6:2, 7:6/4/) над Доминик Тийм (Австрия).</p>
      <p>Циципас, за когото участието в британската столица бе дебютно, загуби първата част след оспорвана битка, но впоследствие осъществи обрат. Зрелищният мач на "О2 Арена" продължи 2 часа и 37 минути.</p>
      <p>Титлата е четвърта в кариерата на 21-годишния атинянин и негова трета през настоящия сезон. Циципас спечели още турнирите в Ещорил и Марсилия. Той е 50-ият шампион от финалния турнир, в който за трета поредна година триумфира дебютант. През миналия сезон №1 бе Александър Зверев, а през 2017 г. своята следа остави и най-добрият ни тенисист - Григор Димитров.</p>
      <p>По пътя към трофея гъркът записа две победи в групата си, допускайки само едно поражение - от лидера в световната ранглиста Рафаел Надал (Испания). След това обаче надви друга легенда - Роджър Федерер (Швейцария).</p>
      <p>С днешния успех новият шампион си отмъсти на Тийм за поражението на финала в Пекин преди месец. Въпреки това австриецът продължава да има предимство в сблъсъците помежду им - 4 победи срещу вече 3 за Циципас.</p>
    </article>
  </body>
</html>