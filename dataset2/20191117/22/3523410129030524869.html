<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640433/%D8%A7%D9%86%D8%AC%D8%A7%D9%85-%D8%B1%D9%88%D8%B2%D8%A7%D9%86%D9%87-%DB%B3%DB%B0-%D9%87%D8%B2%D8%A7%D8%B1-%D9%85%D9%88%D8%B1%D8%AF-%D8%A8%D8%A7%D8%B2%D8%B1%D8%B3%DB%8C-%D8%A8%D8%B1%D8%A7%DB%8C-%DA%A9%D9%86%D8%AA%D8%B1%D9%84-%D9%82%DB%8C%D9%85%D8%AA%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T22:53:00+00:00"/>
    <meta property="og:title" content="انجام روزانه ۳۰ هزار مورد بازرسی برای کنترل قیمت‌ها"/>
    <meta property="og:description" content="قائم‌مقام وزیر صنعت، معدن و تجارت از انجام روزانه ۳۰ هزار مورد بازرسی برای کنترل قیمت‌ها خبر داد و گفت: کالا در بازار فراوان است و هیچگونه ..."/>
  </head>
  <body>
    <article>
      <h1>
        <a href="https://www.bultannews.com/fa/news/640433/%D8%A7%D9%86%D8%AC%D8%A7%D9%85-%D8%B1%D9%88%D8%B2%D8%A7%D9%86%D9%87-%DB%B3%DB%B0-%D9%87%D8%B2%D8%A7%D8%B1-%D9%85%D9%88%D8%B1%D8%AF-%D8%A8%D8%A7%D8%B2%D8%B1%D8%B3%DB%8C-%D8%A8%D8%B1%D8%A7%DB%8C-%DA%A9%D9%86%D8%AA%D8%B1%D9%84-%D9%82%DB%8C%D9%85%D8%AA%E2%80%8C%D9%87%D8%A7">انجام روزانه ۳۰ هزار مورد بازرسی برای کنترل قیمت‌ها</a>
      </h1>
      <h2>قائم‌مقام وزیر صنعت، معدن و تجارت از انجام روزانه ۳۰ هزار مورد بازرسی برای کنترل قیمت‌ها خبر داد و گفت: کالا در بازار فراوان است و هیچگونه ...</h2>
      <address><time datetime="2019-11-17T22:53:00+00:00">17 Nov 2019, 22:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین مدرس‌خیابانی در سومین جلسه ویژه ستاد <b>تنظیم بازار</b> با بیان اینکه هر گونه افزایش قیمت کالاها، به بهانه تغییر <b>نرخ بنزین</b> در بازار رصد می‌شود، گفت: ۴ هزار بازرس از سازمان حمایت و اتاق اصناف، روزانه ۳۰ هزار مورد بازرسی میدانی را در سطح کشور برای کنترل قیمت‌ها، انجام خواهند داد.</p>
      <p>قائم‌مقام وزیر صنعت، معدن و تجارت افزود: در راستای اجرای طرح اصلاح قیمت بنزین و به منظور کنترل بازار، علاوه بر این گشت‌های مشترک، سازمان تعزیرات حکومتی نیز با ۱۵ هزار بازرس در قالب ۸ هزار اتحادیه، قیمت‌ها را در بازار رصد می‌کند.</p>
      <p>وی با بیان اینکه ستاد ویژه تنظیم بازار برای رصد قیمت ها در شهرستان ها نیز برگزار خواهد شد، تصریح کرد: روسای سازمان های صنعت، معدن و تجارت در تمام استان ها نیز قیمت ها را به دقت بررسی می کنند.</p>
      <p>این مقام مسئول با اشاره به اینکه همه کالاها در بازار فروان است و هیچ گونه کمبود کالایی در کشور وجود ندارد گفت: در تامین کالاهای ضروری و اساسی هیچگونه مشکلی وجود ندارد به میزان کافی کالاها ذخیره سازی شده است.</p>
      <p>مدرس خیابانی با بیان اینکه عرضه کالا و ارایه تخفیف و حراج ها در فروشگاه های زنجیره ای نیز مانند قبل ادامه دارد و کنترل بازار از طریق سامانه های رصد کالا، قیمت و سامانه اعلام موجودی نیز ادامه خواهد داشت، افزود: اتاق بازرگانی ، صنایع و معادن ایران نیز پشتیبان اجرای این طرح است و تولید کنندگان نیز از این طرح اعلام حمایت کردند تا افزایش قیمت صورت نگیرد.</p>
      <p>به دنبال رفع مشکل سوخت خودروهای باری درون شهری هستیم</p>
      <p>مدرس خیابانی با اشاره به اینکه در حال حاضر بخشی از نگرانی ما مربوط به حمل و نقل درون شهری است که برای رفع آن هماهنگی هایی با وزارت نفت انجام شده است، خاطرنشان کرد: باید طوری برنامه ریزی شود تا سهمیه بندی بنزین شامل همه ذی‌نفعان در حوزه حمل و نقل شود.</p>
      <p>قائم مقام وزیر صمت در امور بازرگانی بر ضرورت همراهی رسانه ها برای اطلاع رسانی مناسب و به موقع به مردم در خصوص تثبیت قیمت ها و جلوگیری از هرگونه افزایش قیمت تاکید و تصریح کرد: از رسانه ها دعوت می کنیم تا از فروشگاه های زنجیره‌ای و موجودی کالاها، بازدید کنند و به مردم در این زمینه اطمینان خاطر دهند.</p>
    </article>
  </body>
</html>