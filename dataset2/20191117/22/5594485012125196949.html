<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/stolitsa/sofiyanka-izgorya-s-50-bona-zaradi-izmamnitsa-obeshchala-obshchinsko-zhilishche_news709872.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-17T22:31:00+00:00"/>
    <meta property="og:title" content="Софиянка изгоря с 50 бона заради измамница, обещала ѝ общинско жилище"/>
    <meta property="og:description" content="Тя се представяла като човек, който е работил в районната община в столичния район &quot;Подуяне&quot; с много контакти"/>
  </head>
  <body>
    <article>
      <h1>Софиянка изгоря с 50 бона заради измамница, обещала ѝ общинско жилище</h1>
      <h2>Тя се представяла като човек, който е работил в районната община в столичния район "Подуяне" с много контакти</h2>
      <address>
        <time datetime="2019-11-17T22:31:00+00:00">17 Nov 2019, 22:31</time>
      </address>
      <p>https://blitz.bg/obshtestvo/stolitsa/sofiyanka-izgorya-s-50-bona-zaradi-izmamnitsa-obeshchala-obshchinsko-zhilishche_news709872.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574008260-1.jpg"/>
      </figure>
      <p>
        <b>Софиянка изгоря с близо 50 000 лева, дадени на измамница срещу обещание да уреди общинско жилище. Това се оплака ужилената жена, която засега предпочита да не разкрива самоличността си и се представя като Мария, пише <a href="https://trafficnews.bg/obshtestvo/sofiianka-izgoria-50-bona-zaradi-izmamnitsa-koiato-i-160764/">"Трафик"</a>.</b>
      </p>
      <p>"Живеехме със семейството на сина в апартамент от 60 квадрата. Спешно търсех начин да получа възможност за общинско жилище. Така попаднах на Светла Данкова, запозна ни нейният вуйчо Куни Хаджиев", разказва Мария. Историята се разиграва преди 10 години. </p>
      <p>Данкова се представя като човек, който е работил в районната община в столичния район "Подуяне", има много контакти и може да уреди жилище за няколко месеца. </p>
      <p>„Със сина ми решихме апартаментът да е на снаха ми на името, защото тя нямаше никаква собственост. Започнахме да ходим в общината трите, но Светла ни оставяше в коридора и казваше, че „нейният човек“ искал да се вижда само с нея“, разказва измамената жена.</p>
      <p>В последствие Данкова започва да иска вноски в размер на 7-8 хиляди лева с уговорката, че дадената сума ще бъде приспадната от крайната цена на общинското жилище.<br/><br/>„За няколко години дадох общо 48 700 лева. Вярвах й, защото тя ми даваше записни заповеди. Първата вноска дори беше пред нотариус. Тези документи ми бяха гаранцията“, споделя жената.</p>
      <p>След известно време Данкова започва да обещава на Мария, че до броени дни ще й даде ключовете за апартамента.<br/><br/>„В един момент вече започнах да се усещам, че е измама. Говорих с нея и тя ми каза, че заминава в чужбина, за да изкара пари и да ми върне всичко. Отиде в Ирландия и започна да не ми вдига телефона, да се държи нагло и нищо не ми върна така или иначе“, разказва жената.</p>
      <p>Още в началото уговорката била, че ако „сделката“ не се получи, дадената сума ще бъде върната най-много до месец. Минават 10 години, но Мария не получила обратно нито лев.</p>
      <p>Преди няколко години измамената жена се свързва с частен съдебен изпълнител, но резултат няма. В края на миналата година подава и сигнал в прокуратурата.</p>
      <p>Тогава Данкова започва да я заплашва да оттегли жалбата. Казва на жената, че и двете са част от измамата и ще „изгорят“ заедно. Става ясно обаче, че Данкова е добре позната като измамница, която предлага различни схеми на ужилените.</p>
      <p>„Знам за много други измамени хора. Чичо й ми каза, че има доста такива. Доколкото знам става дума за суми не по-малки от 10 хиляди лева. Съдебният изпълнител ми каза, че Данкова има 11 възбрани. Не знам защо не е хваната до момента.<br/><br/>Ние се видяхме и на очна ставка и тя казваше само, че лъжа и че си измислям. Прокурорът обаче има всички записни заповеди, нейния подпис, нейния почерг. Тя просто вече няма как да излъже“, споделя измамената Мария.<br/> </p>
      <figure>
        <iframe src="https://www.youtube.com/embed/gM8poEypzOs" width="560" height="315" data-service="Youtube" scrolling="no"/>
      </figure>
    </article>
  </body>
</html>