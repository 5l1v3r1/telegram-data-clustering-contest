<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/18/kerala-university-mark-correction-mark-list-to-be-cancelled.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T22:35:00+00:00"/>
    <meta property="og:title" content="തിരിമറി വഴി മോഡറേഷൻ: മാർക്ക് ലിസ്റ്റ് റദ്ദാക്കാൻ വിസിയുടെ നിർദേശം"/>
    <meta property="og:description" content="തിരുവനന്തപുരം∙ കേരള സർവകലാശാലയിൽ കംപ്യൂട്ടർ ശൃംഖലയിൽ കടന്നുകയറി നടത്തിയ തിരിമറിയിലൂടെ അനധികൃതമായി മോഡറേഷൻ ലഭിച്ച എല്ലാവരുടെയും മാർക്ക് ലിസ്റ്റുകൾ.kerala university mark correction. Malayalam News. Manorama Online .Kerala News. Malayalam News. Manorama Online"/>
  </head>
  <body>
    <article>
      <h1>തിരിമറി വഴി മോഡറേഷൻ: മാർക്ക് ലിസ്റ്റ് റദ്ദാക്കാൻ വിസിയുടെ നിർദേശം</h1>
      <address><time datetime="2019-11-17T22:35:00+00:00">17 Nov 2019, 22:35</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കേരള സർവകലാശാലയിൽ കംപ്യൂട്ടർ ശൃംഖലയിൽ കടന്നുകയറി നടത്തിയ തിരിമറിയിലൂടെ അനധികൃതമായി മോഡറേഷൻ ലഭിച്ച എല്ലാവരുടെയും മാർക്ക് ലിസ്റ്റുകൾ റദ്ദാക്കാൻ വൈസ് ചാൻസലർ ഡോ.വി.പി.മഹാദേവൻ പിള്ള നിർദേശം നൽകി. തുടർന്ന്, അനധികൃത മോഡറേഷൻ ലഭിച്ചവരുടെ കണക്കെടുക്കാൻ തുടങ്ങി.</p>
      <p>തട്ടിപ്പിനു നേതൃത്വം നൽകിയ ജീവനക്കാരെ കണ്ടെത്തി കർശന നടപടിക്കു മന്ത്രി കെ.ടി.ജലീൽ സർവകലാശാലയ്ക്കു നിർദേശം നൽകി. സംഭവം ക്രൈംബ്രാഞ്ച് അന്വേഷിക്കണമെന്ന സർവകലാശാലയുടെ ആവശ്യത്തിൽ പൊലീസിന്റെ തീരുമാനം ഇന്നുണ്ടാകും. പ്രാഥമികാന്വേഷണത്തിനു ശേഷമേ ഇക്കാര്യത്തിൽ അന്തിമ തീരുമാനമെടുക്കൂ.</p>
      <p>അതിനിടെ, തട്ടിപ്പ് അന്വേഷിക്കാൻ സർവകലാശാല നിയോഗിച്ച സമിതി ഇന്നു യോഗം ചേരും. പ്രോ വൈസ് ചാൻസലറുടെ അധ്യക്ഷതയിലുള്ള മൂന്നംഗ സമിതിയിൽ സാങ്കേതിക വിദഗ്ധനെയും ഉൾപ്പെടുത്തിയിട്ടുണ്ട്. 22 ന് സിൻഡിക്കറ്റ് യോഗത്തിൽ റിപ്പോർട്ട് അവതരിപ്പിച്ചു തുടർനടപടി തീരുമാനിക്കും.</p>
      <p>
        <b> 4 ജീവനക്കാരെ  മാറ്റി</b>
      </p>
      <p>ബിബിഎ, ബിസിഎ കോഴ്സുകളുടെ 2016 മുതലുള്ള 16 പരീക്ഷാഫലങ്ങളിലാണു തട്ടിപ്പു നടത്തിയത്. തട്ടിപ്പു നടന്ന പരീക്ഷാവിഭാഗത്തിലെ ഇഎസ് സെക്‌ഷനിലെ 4 ജീവനക്കാരെ സർവകലാശാല സ്ഥലം മാറ്റി. സെ‌ക്‌ഷൻ ചുമതലയുണ്ടായിരുന്ന ഡപ്യൂട്ടി റജിസ്ട്രാർ, സെക്‌ഷൻ ഓഫിസർ, 2 അസിസ്റ്റന്റുമാർ എന്നിവരെയാണു മാറ്റിയത്.</p>
      <p> ഇതോടൊപ്പം ഈ സെക്‌ഷനിലെ 70 കംപ്യൂട്ടർ യൂസർ ഐഡികൾ റദ്ദാക്കി. ഉദ്യോഗസ്ഥ സ്ഥലംമാറിപ്പോയിട്ടും റദ്ദാക്കാതിരുന്ന യൂസർ ഐഡി ഉപയോഗിച്ചാണു തട്ടിപ്പു നടത്തിയതെന്നു കണ്ടെത്തിയിരുന്നു.</p>
    </article>
  </body>
</html>