<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/18/society/anatropi-sto-porisma-gia-to-thanatiforo-troxaio-tou-al-zaxaria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T22:09:30+00:00"/>
    <meta property="og:title" content="Ανατροπή στο πόρισμα για το θανατηφόρο τροχαίο του Αλ. Ζαχαριά"/>
    <meta property="og:description" content="Ανατροπή στην υπόθεση του τροχαίου δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών."/>
  </head>
  <body>
    <article>
      <h1>Ανατροπή στο πόρισμα για το θανατηφόρο τροχαίο του Αλ. Ζαχαριά</h1>
      <h2>Ανατροπή στην υπόθεση του τροχαίου δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών.</h2>
      <address><time datetime="2019-11-17T22:09:30+00:00">17 Nov 2019, 22:09</time> by <a rel="author">ΤοΒΗΜΑ Team</a></address>
      <p>Ανατροπή στην υπόθεση του τροχαίου δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών.</p>
      <p>Το πόρισμα του ανεξάρτητου πραγματογνώμονα που ανέλαβε την έρευνα για τα αίτια του θανατηφόρου τροχαίου ανέτρεψε τις αρχικές εκτιμήσεις.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Οι αρχικές εκτιμήσεις για το θανατηφόρο τροχαίο της 23ης Ιουλίου ανέφεραν ότι ο Αλέξανδρος Ζαχαριάς είχε αναπτύξει μεγάλη ταχύτητα στη λεωφόρο Τραπεζούντος, στον Άγιο Στέφανο, με αποτέλεσμα να «καρφωθεί» σε ένα δέντρο, στην προσπάθειά του να αποφύγει προπορευόμενο όχημα.</p>
      <p>Το πόρισμα ωστόσο, το περιεχόμενο του οποίου αποκαλύπτει το «Έθνος της Κυριακής», καταρρίπτει την παραπάνω θεωρία. Ο πραγματογνώμονας κατέληξε στο συμπέρασμα ότι η μοιραία πρόσκρουση στο δέντρο έγινε με ταχύτητα 95 χιλιομέτρων την ώρα. Ο 23χρονος δεν φορούσε ζώνη και βρήκε ακαριαίο θάνατο.</p>
      <h3>Τι αναφέρει το πόρισμα</h3>
      <p>Ο πραγματογνώμονας υπολόγισε την ταχύτητα που είχε αναπτύξει το αυτοκίνητο του Ζαχαριά στα 105 χιλιόμετρα την ώρα. Είναι δεδομένο ότι ακόμη κι αν φορούσε ζώνη, αυτή δεν θα μπορούσε να τον σώσει λόγω της μεγάλης ταχύτητας και της απότομης πρόσκρουσης.</p>
      <p>Σύμφωνα με το πόρισμα, ο Αλέξανδρος Ζαχαριάς έκανε έναν απότομο ελιγμό για να αποφύγει προπορευόμενο αυτοκίνητο που έστριβε αριστερά, σε έναν μικρό κάθετο δρόμο της λεωφόρου. Στη συνέχεια το όχημα προσέκρουσε σε κράσπεδο, μετά σε έναν μαντρότοιχο και τελικώς καρφώθηκε στο δέντρο.</p>
      <p>Οι προσκρούσεις, πριν από την τελική πρόσκρουση, μείωσαν κατά περίπου 10% την ταχύτητά του.</p>
      <p>Σημειώνεται ότι το δυστύχημα έγινε σε μια λεωφόρο που διέρχεται από κατοικημένη περιοχή και έτσι το όριο ταχύτητας είναι τα 50 χλμ./ώρα.</p>
      <figure>
        <img src="https://www.in.gr/wp-content/uploads/2019/11/5d3757d7a1866-475x600.jpg"/>
      </figure>
      <h4>Δεν πρόλαβε να αντιδράσει</h4>
      <p>Στο πόρισμα του πραγματογνώμονα, το οποίο παραδόθηκε τον περασμένο μήνα στην Τροχαία Κηφισιάς, αναφέρεται ότι δεν βρέθηκαν στο οδόστρωμα ίχνη φρεναρίσματος.</p>
      <p>Αυτό μπορεί να οφείλεται στο γεγονός ότι το αυτοκίνητο έφερε σύστημα αντιμπλοκαρίσματος των τροχών κατά το φρενάρισμα (το γνωστό ABS). Πληροφορίες αναφέρουν, πάντως, ότι είναι πιθανό ο Αλέξανδρος Ζαχαριάς να μην πρόλαβε να αντιδράσει και έτσι να μην πάτησε καθόλου φρένο.</p>
      <p>Η πρόσκρουση στο δέντρο ήταν τόσο σφοδρή που το μπροστινό μέρος του οχήματος μπήκε μέσα 80 πόντους. Προέκυψε, επίσης, ότι η προγενέστερη πρόσκρουση στο κράσπεδο ήταν τόσο ισχυρή που έσπασε η δεξιά ζάντα.</p>
      <p>Από τις καταθέσεις που περιλαμβάνονται στη δικογραφία της υπόθεσης προκύπτει ότι ο Αλέξανδρος Ζαχαριάς είχε προσπεράσει λίγα δευτερόλεπτα πριν από την πρόσκρουση στο δέντρο το αυτοκίνητο που βρισκόταν στην ίδια ευθεία.</p>
      <p>Από τη στιγμή της προσπέρασης μέχρι το σημείο του μοιραίου ελιγμού μεσολαβούσαν 200 μέτρα.</p>
      <p>Φαίνεται πως ο 23χρονος ολοκλήρωσε την προσπέραση, αλλά δεν πρόλαβε να αντιδράσει όταν στην επαναφορά του οχήματός του αντιλήφθηκε ότι προπορευόμενο όχημα είχε σχεδόν σταματήσει, με σκοπό να στρίψει αριστερά σε έναν στενό δρόμο.</p>
      <h4>Το όχημα δεν είχε πρόβλημα</h4>
      <p>Από την έρευνα που έγινε στη λεωφόρο Τραπεζούντος, για την ολοκλήρωση του πορίσματος, δεν βρέθηκαν εξογκώματα ή λακκούβες.</p>
      <p>Επίσης, προέκυψε ότι το Volkswagen ήταν σε καλή κατάσταση και μάλιστα είχε περάσει πρόσφατα από σέρβις. Για τον έλεγχό του υπήρξε και αλληλογραφία με τη γερμανική κατασκευάστρια εταιρεία.</p>
      <p>Το τελικό συμπέρασμα του πραγματογνώμονα είναι ότι το δυστύχημα οφείλεται σε έναν συνδυασμό παραγόντων: Στην ταχύτητα του αυτοκινήτου του Αλέξανδρου Ζαχαριά, στη στενότητα της λεωφόρου που χωράει αποκλειστικά δύο οχήματα (στα δύο ρεύματα) και στον πολύ μικρό χρόνο αντίδρασης που είχε ο οδηγός προσπαθώντας να αποφύγει το προπορευόμενο όχημα.</p>
      <figure>
        <iframe src="https://www.youtube.com/embed/tdPxI1CsJa4" width="640" height="360" data-service="Youtube" scrolling="no"/>
      </figure>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>