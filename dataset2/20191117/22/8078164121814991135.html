<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_18/crotone-arrestata-banda-tombaroli-razziavano-reperti-archeologici-aree-protette-6325c1c4-09d3-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Crotone, arrestata banda di tombaroli: razziavano reperti archeologici in aree protette"/>
    <meta property="og:description" content="Per anni hanno trafugato materiale di valore inestimabile per milioni di euro. I reperti venivano poi smerciati all’estero. Ventitrè misure cautelari"/>
  </head>
  <body>
    <article>
      <h1>Crotone, arrestata banda di tombaroli: razziavano reperti archeologici in aree protette</h1>
      <h2>Per anni hanno trafugato materiale di valore inestimabile per svariati milioni di euro. I reperti venivano poi smerciati all’estero. La mente della banda sarebbe un medico in pensione. Ventitrè misure cautelari</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Carlo Macrì</a></address>
      <p>CROTONE — Hanno razziato reperti archeologici violando alcune aree protette della Calabria, utilizzando ruspe e mezzi meccanici. I componenti della banda che per anni hanno trafugato materiale di valore inestimabile per svariati milioni di euro, che finiva all’estero, sono stati arrestati dai carabinieri del Comando Tutela Patrimonio Culturale della Calabria, con il coordinamento di Europol ed Eurojust. Ventitrè le misure cautelari, 80 le perquisizioni operate su tutto il territorio nazionale, Gran Bretagna, Francia, Germania e Serbia. Gli arrestati dovranno rispondere di associazione a delinquere finalizzata al traffico di reperti archeologici, danneggiamento del patrimonio artistico, ricettazione.</p>
      <p>L’operazione «Achei» è partita nel 2017 con l’arrivo di un esposto anonimo che segnalava scavi abusivi nelle zone archeologiche di Cirò, Capo Colonna e Castiglione di Paludi, tutti in Calabria. Attraverso l’utilizzo di sofisticate apparecchiature e di droni, i carabinieri guidati dal capitano Bartolo Gaglietti hanno seguito le fasi del trafugamento da parte dei tombaroli che per portare alla luce i reperti hanno vandalizzato intere aree protette. Il materiale rubato veniva poi portato all’estero nascosto in camion o auto e lì venduto al mercato nero. La mente della banda sarebbe un medico in pensione residente in provincia di Perugia. Tra gli arrestati anche persone di nazionalità estera.</p>
    </article>
  </body>
</html>