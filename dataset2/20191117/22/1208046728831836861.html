<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/cl-damer/team-esbjerg-far-behalla-nederlandska-storstjarnan/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-17T22:40:47+00:00"/>
    <meta property="og:title" content="Team Esbjerg får behålla nederländska storstjärnan"/>
    <meta property="og:description" content="Estavana Polman trivs ypperligt med handbollen och familjelivet på västra Jyllland. Team Esbjerg har kommit överens om förlängt kontrakt med niometaren som får den danska mästaren att tro på mer succé. Polman var ett blixtrande nyförvärv när hon dök upp i Esbjerg 2013. Två raka segrar i skytteligan placerade 27-åringen i rätt fack, initiativrik och […]"/>
  </head>
  <body>
    <article>
      <h1>Team Esbjerg får behålla nederländska storstjärnan</h1>
      <address><time datetime="2019-11-17T22:40:47+00:00">17 Nov 2019, 22:40</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Estavana Polman trivs ypperligt med handbollen och familjelivet på västra Jyllland. <a href="http://www.teamesbjerg.dk/2019/11/17/miss-team-esbjerg-har-mere-at-opnaa-med-sin-klub/">Team Esbjerg har kommit överens</a> om förlängt kontrakt med niometaren som får den danska mästaren att tro på mer succé.</b>
      </p>
      <p>Polman var ett blixtrande nyförvärv när hon dök upp i Esbjerg 2013. Två raka segrar i skytteligan placerade 27-åringen i rätt fack, initiativrik och svårstoppad som få och en given garant för lagets framgång.</p>
      <p>Det ledde till DM-silver 2015. Ett år senare var det orange prägel på klubbens första guld. Polman briljerade och satte den avgörande straffen i ett sanslöst övertidsdrama mot FC Midtjylland.</p>
      <p>Storskytten tajmade in ett halvår ledigt för att bli mamma. Hon har hela tiden hållit sig till samma klubbadress. För sjätte året i följd sätter Polman sin namnteckning för att spela ett år till i sin danska favoritklubb, konstaterar Team Esbjerg<a href="http://www.teamesbjerg.dk/2019/11/17/miss-team-esbjerg-har-mere-at-opnaa-med-sin-klub/"> på sin hemsida</a>.</p>
      <p>Esbjerg upprepade guldet i våras och spelar Champions League med bra resultat under hösten. Också det en anledning till att Polman stannar kvar – efter 207 matcher och 1 164 mål hittills.</p>
      <p>– Vi har haft en fantastisk halvsäsong. Om någon hade sagt på förhand att vi skulle ha fyra poäng med oss till huvudrundan i Champions League och att vi skulle vara sex poäng före i den danska ligan skulle jag ha skrattat, säger hon <a href="http://www.teamesbjerg.dk/2019/11/17/miss-team-esbjerg-har-mere-at-opnaa-med-sin-klub/">till klubbens hemsida</a>.</p>
      <p>Polman lägger det färska kontraktet åt sidan och ansluter till VM-samlingen med Nederländerna om få dagar. Att klubbtillhörigheten fram till 2021 är klar kan bli en vägande faktor för succé i landslaget.</p>
      <p>
        <a href="http://www.teamesbjerg.dk/2019/11/17/miss-team-esbjerg-har-mere-at-opnaa-med-sin-klub/">Länk: Miss Team Esbjerg har mere at opnå med sin klub</a>
      </p>
    </article>
  </body>
</html>