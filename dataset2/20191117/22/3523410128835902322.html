<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640414/%DB%B2%DB%B5%DB%B5%D9%87%D8%B2%D8%A7%D8%B1%D9%86%D9%81%D8%B1%D9%85%D9%82%D8%B1%D8%B1%DB%8C-%D8%A8%DB%8C%D9%85%D9%87-%D8%A8%DB%8C%DA%A9%D8%A7%D8%B1%DB%8C-%D9%85%DB%8C%E2%80%8C%DA%AF%DB%8C%D8%B1%D9%86%D8%AF%D8%AF%D9%88%D8%B1%D9%87-%D8%B1%D8%A7%DB%8C%DA%AF%D8%A7%D9%86-%D8%AA%DA%A9%D9%85%DB%8C%D9%84-%D9%85%D9%87%D8%A7%D8%B1%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T22:02:00+00:00"/>
    <meta property="og:title" content="۲۵۵هزارنفرمقرری بیمه بیکاری می‌گیرند/دوره رایگان تکمیل مهارت"/>
    <meta property="og:description" content="مدیر کل بیمه بیکاری وزارت کار گفت:مقرری بگیران دارای مهارت می‌توانند به صورت رایگان در دوره‌های تکمیل مهارت سازمان فنی وحرفه ای شرکت کنند."/>
  </head>
  <body>
    <article>
      <h1>
        <a href="https://www.bultannews.com/fa/news/640414/%DB%B2%DB%B5%DB%B5%D9%87%D8%B2%D8%A7%D8%B1%D9%86%D9%81%D8%B1%D9%85%D9%82%D8%B1%D8%B1%DB%8C-%D8%A8%DB%8C%D9%85%D9%87-%D8%A8%DB%8C%DA%A9%D8%A7%D8%B1%DB%8C-%D9%85%DB%8C%E2%80%8C%DA%AF%DB%8C%D8%B1%D9%86%D8%AF%D8%AF%D9%88%D8%B1%D9%87-%D8%B1%D8%A7%DB%8C%DA%AF%D8%A7%D9%86-%D8%AA%DA%A9%D9%85%DB%8C%D9%84-%D9%85%D9%87%D8%A7%D8%B1%D8%AA">۲۵۵هزارنفرمقرری بیمه بیکاری می‌گیرند/دوره رایگان تکمیل مهارت</a>
      </h1>
      <h2>مدیر کل بیمه بیکاری وزارت کار گفت:مقرری بگیران دارای مهارت می‌توانند به صورت رایگان در دوره‌های تکمیل مهارت سازمان فنی وحرفه ای شرکت کنند.</h2>
      <address><time datetime="2019-11-17T22:02:00+00:00">17 Nov 2019, 22:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، کریم یاوری با تشریح آخرین آمار میزان مقرری بگیران<b> بیمه بیکاری</b> اظهار داشت: تعداد کل مقرری بگیران بیمه بیکاری در شهریور ماه حدود ۲۶۳ هزار نفر بود که این تعداد در مهر ماه به حدود ۲۵۵ هزار نفر معادل ۳ درصد کاهش یافته است.</p>
      <p>وی افزود: کارگرانی‌ که بدون میل و اراده از کار بیکار شوند با رعایت <b>شرایط و ضوابط قانون</b> بیمه بیکاری، در صورت مجرد بودن حداقل ۶ ماه و حداکثر ۳۶ ماه و در صورت تاهل حداقل ۱۲ ماه و حداکثر ۵۰ ماه مقرری بیمه بیکاری دریافت کنند.</p>
      <p>مدیرکل حمایت از پایداری مشاغل و بیمه بیکاری وزارت کار گفت: مقرری بیمه بیکاری به کارگران مشمول قانون کار که مشمول قانون تامین اجتماعی نیز هستند، پرداخت خواهد شد.</p>
      <p>این مقام مسئول در وزارت تعاون، کار و رفاه اجتماعی تاکید کرد: میزان مقرری بیمه بیکاری مطابق با بند ب ماده ۷ قانون بیمه بیکاری ۵۵ درصد متوسط مزد یا حقوق یا کار مزد روزانه بیمه شده است.</p>
      <p>وی ادامه داد: به میزان مقرری افراد متاهل یا متکفل تا حداکثر چهار نفر از افراد تحت تکفل، به ازاء هریک از آنها به میزان ۱۰ درصد حداقل دستمزد افزوده خواهد شد. البته ذکر این نکته نیز ضروری است که مبلغ بیمه بیکاری نباید از حد اقل مزد مصوب شورای‌ عالی کار در هر سال کمتر باشد و همچنین نباید از ۸۰ متوسط مزد یا حقوق وی بیشتر باشد.</p>
      <p>یاوری ادامه داد: مقرری بگیران بیمه بیکاری بهترین فرصتی که در ایام مقرری بگیری نباید از دست بدهند، مهارت آموزی و ارتقای مهارت است. اگر کارگر مقرری بگیر بیمه بیکاری، مهارت داشته باشد می‌تواند در دوره های تکمیل مهارت و یا کسب مهارت‌های فنی و حرفه ای پیشرفته به صورت ۱۰۰ در صد رایگان شرکت کنند.</p>
      <p>مدیرکل حمایت از پایداری مشاغل و بیمه بیکاری وزارت کار گفت: هزینه مهارت آموزی مقرری بگیران بیمه بیکاری از محل منابع بیمه بیکاری به سازمان آموزش فنی و حرفه ای پرداخت می شود.</p>
      <p>یاوری تاکید کرد: سازمان آموزش فنی و حرفه ای کشور نیز مطابق تبصره ۳ ماده ۹ قانون بیمه بیکاری مکلف است آموزش مهارت‌های مورد نیاز بازار کار و نیز بازآموزی و تجدید مهارت کارگران مقرری بگیر بیمه بیکاری را در مراکز آموزش فنی و حرفه ای و یا جوار کارخانجات فراهم کند.</p>
    </article>
  </body>
</html>