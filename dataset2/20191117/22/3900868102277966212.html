<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/noozpets/1562004/santorini-neo-binteo-deichnei-to-drama-twn-gaidoyriwn-taxi-einai-ena-entelws-apolitisto-meros-video-"/>
    <meta property="og:site_name" content="NOOZ."/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Σαντορίνη: Νέο βίντεο δείχνει το δράμα των γαϊδουριών ταξί - &quot;Είναι ένα εντελώς απολίτιστο μέρος&quot; [video]"/>
    <meta property="og:description" content="Ασύλληπτη κακοποίηση των γαϊδουριών, που χρησιμοποιούνται ως &quot;ταξί για τους τουρίστες&quot; στη Σαντορίνη, καταγγέλει η φιλοζωική οργάνωση PETA (&quot;Άνθρωποι για την ηθική μεταχείριση των ζώων&quot;), κάνοντας λόγο για απάνθρωπες συνθήκες."/>
  </head>
  <body>
    <article>
      <h1>Σαντορίνη: Νέο βίντεο δείχνει το δράμα των γαϊδουριών ταξί - "Είναι ένα εντελώς απολίτιστο μέρος" [video]</h1>
      <address>
        <time datetime="2019-11-17T22:00:00+00:00">17 Nov 2019, 22:00</time>
      </address>
      <p>
        <b>Ασύλληπτη κακοποίηση των γαϊδουριών, που χρησιμοποιούνται ως "ταξί για τους τουρίστες" στη Σαντορίνη, καταγγέλει η φιλοζωική οργάνωση PETA ("Άνθρωποι για την ηθική μεταχείριση των ζώων"), κάνοντας λόγο για απάνθρωπες συνθήκες.</b>
      </p>
      <p><b>Νέο βίντεο της PETA Γερμανίας </b>την περασμένη εβδομάδα, δείχνει <b>δεκάδες γαϊδουράκια να μεταφέρουν τουρίστες από το λιμάνι στη χώρα.</b></p>
      <p>H αυτοψία των ακτιβιστών που έγινε τον Σεπτέμβρη, δείχνει ότι <b>τα γαϊδουράκια εξουθενώνονται, συχνά παραπατούν και πολλές φορές δέχονται χτυπήματα με βίτσα. </b></p>
      <p>Όταν δεν <b>τα αναγκάζουν να σηκώνουν υπερβολικά μεγάλα φορτία</b>, τα γαϊδουράκια – πολλά από τα οποία φέρουν πληγές κάτω από τη σέλα – <b>μένουν κάτω από τον ήλιο χωρίς πρόσβαση σε σκιά και νερό.</b></p>
      <p>Σημειώνουν μάλιστα πως τα κουρασμένα και ταλαιπωρημένα ιπποειδή θέτουν σε κίνδυνο και τους περαστικούς που ανεβαίνουν τα πέτρινα σκαλοπάτια της Σαντορίνης πεζοί.</p>
      <p>Υπενθυμίζεται ότι έκθεση της PETA το 2018 για την κακοποίηση των γαϊδουριών είχε προκαλέσει τέτοια διεθνή κατακραυγή, που οι ελληνικές αρχές -παρά την αρχική αντίδρασή τους- αναγκάστηκαν να επιβάλουν περιορισμούς στην χρήση των γαϊδουριών, που φυσικά ποτέ δεν εφαρμόστηκαν.</p>
      <p>Σήμερα, η PETA ζητά την καθολική απαγόρευση της εκμετάλλευσής τους ως τουριστικής ατραξιόν.</p>
      <p>Η DW είχε γράψει ότι <b>ανεβοκατεβαίνουν συνεχώς τα 520 σκαλοπάτια μέχρι το παλαιό λιμάνι των Φηρών, έως και 20 ώρες ημερησίως.</b> Γι αυτή την «αυθεντική ελληνική εμπειρία», συνέχιζε το δημοσίευμα, οι ιδιοκτήτες τους χρεώνουν το δρομολόγιο έξι ευρώ. Και πολλές φορές δίνουν στα ζώα ελάχιστο νερό και λιγοστή τροφή.</p>
      <figure>
        <iframe src="https://www.youtube.com/embed/iGRY3zas82s" width="640" height="360" data-service="Youtube" scrolling="no"/>
      </figure>
      <h3>"Η Σαντορίνη είναι ένα εντελώς απολίτιστο μέρος"</h3>
      <p>"Η Σαντορίνη εξαιρείται από την Ελλάδα και τον ελληνικό νόμο – <b>είναι ένα εντελώς απολίτιστο μέρος όπου άνδρες χτυπούν σε κοινή θέα γαϊδουράκια και μουλάρια,</b> αναγκάζοντάς τα να κουβαλήσουν το βαρύ τους φορτίο" αναφέρει η πρόεδρος της PETA Γερμανίας,<b> Ίνγκριντ Νεβκιρκ.</b></p>
      <p>"Οι ελληνικές αρχές θα πρέπει να πάρουν θέση και να απαγορεύσουν την εκμετάλλευση αυτών των ζώων" προθέτει.</p>
      <p>Να σημειωθεί ότι ο συνολικός πληθυσμός των τετραπόδων στη Σαντορίνη έχει μειωθεί τις τελευταίες δεκαετίες κατά 96%. Σύμφωνα με στοιχεία του πανεπιστημίου Αθηνών, το 1955 υπήρχαν στο νησί 508.000 γαϊδουράκια, το 2015 είχαν καταγραφεί 12.000, αλλά σήμερα δεν έχουν απομείνει περισσότερα από 2.000.</p>
    </article>
  </body>
</html>