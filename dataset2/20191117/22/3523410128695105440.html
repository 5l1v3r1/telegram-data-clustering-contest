<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640419/%DB%B1%DB%B5-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%DB%8C%D9%85%D9%86%DB%8C-%D8%AF%DA%86%D8%A7%D8%B1-%D8%B3%D9%88%D8%A1-%D8%AA%D8%BA%D8%B0%DB%8C%D9%87-%D8%AD%D8%A7%D8%AF-%D9%87%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T22:09:00+00:00"/>
    <meta property="og:title" content="۱۵ هزار کودک یمنی دچار سوء تغذیه حاد هستند"/>
    <meta property="og:description" content="سازمان جهانی بهداشت روز یکشنبه با اشاره به اوضاع بحرانی یمن هشدار داد که نزدیک ۱۵ هزار کودک یمنی دچار سوء تغذیه «حاد و وخیم» هستند."/>
  </head>
  <body>
    <article>
      <h1>
        <a href="https://www.bultannews.com/fa/news/640419/%DB%B1%DB%B5-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%DB%8C%D9%85%D9%86%DB%8C-%D8%AF%DA%86%D8%A7%D8%B1-%D8%B3%D9%88%D8%A1-%D8%AA%D8%BA%D8%B0%DB%8C%D9%87-%D8%AD%D8%A7%D8%AF-%D9%87%D8%B3%D8%AA%D9%86%D8%AF">۱۵ هزار کودک یمنی دچار سوء تغذیه حاد هستند</a>
      </h1>
      <h2>سازمان جهانی بهداشت روز یکشنبه با اشاره به اوضاع بحرانی یمن هشدار داد که نزدیک ۱۵ هزار کودک یمنی دچار سوء تغذیه «حاد و وخیم» هستند.</h2>
      <address><time datetime="2019-11-17T22:09:00+00:00">17 Nov 2019, 22:09</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، این سازمان با صدور بیانیه ای در صفحه رسمی اش در<b> توئیتر</b> نوشت: حدود ۶۳ هزار کودک یمنی از آغاز سال میلادی جاری مورد<b> بررسی های پزشکی</b> قرار گرفتند که ۹ هزار تن از آنها زیر پنج سال هستند.</p>
      <p>این بیانیه افزود: ۲۶ درصد از کودکانی که بررسی شدند (نزدیک ۱۵ هزار کودک)، دچار سوء تغذیه حاد و وخیم هستند.</p>
      <p>از آغاز حملات ائتلاف عربی به سرکردگی عربستان در فروردین ۹۴ به یمن، بخش بزرگی از زیرساخت‌های آب آشامیدنی و بهداشت یمن از بین رفته و در نتیجه، حدود ۹ میلیون و ۲۰۰ هزار کودک یمنی به آب سالم دسترسی ندارند.</p>
      <p>همچنین محدودیت دسترسی به سوخت نیز باعث شده عملیات جمع آوری زباله‌ها با مشکلاتی رو به رو شده و در نتیجه آن، بخش‌هایی از یمن به محل گسترش بیماری‌های خطرناکی از جمله وبا تبدیل شود.</p>
      <p>بخش پزشکی یمن به دنبال درگیری های روز افزون در این کشورها در شرایط بحرانی قرار دارد که منجر به شیوع گسترده انواع وباها، بیماری ها و بسته شدن شمار زیادی از مراکز بهداشتی شده است.</p>
      <p>سخنگوی بخش خاورمیانه صلیب سرخ جهانی نیز به تازگی اعلام کرد: از آغاز حملات ائتلاف عربی در سال ۲۰۱۵، به سرکردگی عربستان، مراکز بهداشتی و کادر پزشکی یمن بیش از ۱۶۵ بار هدف حمله قرار گرفته است.</p>
      <p>سازمان های بین المللی همچنین پیشتر در گزارشی اعلام کردند که وبا در هشت ماهه نخست سال جاری میلادی جان ۷۷۳ نفر در یمن را گرفته است.</p>
      <p>محاصره و تداوم درگیری، باعث شده بیشتر یمنی ها محتاج کمک های انسانی باشند. میلیون ها نفر در آستانه قحطی قرار دارند و طبق اعلام سازمان ملل، یمن بدترین بحران های انسانی در جهان را تجربه می کند.</p>
      <p>این جنگ خانمان سوز که نتیجه‌ای جز ویرانی و کشتار در یمن به همراه نداشته همچنان ادامه دارد. اقتصاد یمن در نتیجه این جنگ و محاصره از میان رفته است و اوضاع انسانی این کشور که از کمبود مواد غذایی و امکانات بهداشتی رنج می برد، روز به رو وخیم‌تر می‌شود.</p>
      <p>با وجود تلاش های انصار الله یمن برای توقف جنگ، اما ائتلاف سعودی همچنان اصرار دارد به حملات خود و نیز محاصره این کشور ادامه دهد.</p>
    </article>
  </body>
</html>