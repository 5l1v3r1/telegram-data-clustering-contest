<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:830841-Gavrilovic-otkrio-uzrok-poraza-Trener-Zvezde-strahovito-ljut-zbog-poslednjeg-napada"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T22:46:00+00:00"/>
    <meta property="og:title" content="Gavrilović otkrio uzrok poraza: Trener Zvezde strahovito ljut zbog poslednjeg napada"/>
    <meta property="og:description" content="Na tri sekunde pre kraja, plan je bio da na vrhu reketa Beron i Davidovac zamene blokade, da se neko od njih oslobodi i da šutnemo loptu, kaže Andrija Gavrilović"/>
  </head>
  <body>
    <article>
      <h1>Gavrilović otkrio uzrok poraza: Trener Zvezde strahovito ljut zbog poslednjeg napada</h1>
      <address><time datetime="2019-11-17T22:46:00+00:00">17 Nov 2019, 22:46</time> by <a rel="author">Tanjug</a></address>
      <p>
        <b>Na tri sekunde pre kraja, plan je bio da na vrhu reketa Beron i Davidovac zamene blokade, da se neko od njih oslobodi i da šutnemo loptu, kaže Andrija Gavrilović</b>
      </p>
      <p>Trener košarkaša Crvene zvezde Andrija Gavrilović rekao je da nije zadovoljan statističkim parametirma njegove ekipe posle poraza od Partizana u večitom derbiju.<br/><br/>"Želim da čestitam Partizanu, jer je dobio utakmicu posle velike borbe. Ja ovako vidim i zamišljam derbi. Da je to jedna velika borba, utakmica gde ima pritisaka, to se oseća i vidi u procentu šuta za tri poena. To je utakmica gde bude i tehničkih i namernih grešaka. Zadovoljan sam što se ekipa koju treniram vratila iz zaostatka u prvom poluvremenu, koji je bio značajan", rekao je Gavrilović na konferenciji posle meča.<br/><br/>Trener crveno-belih istakao je i da je zadovoljan što su njegovi igrači pokazali karakter, bez obzira na to ko je koliko igrao. <br/><br/>"Ne mogu da budem zadovoljan brojevima, oni moraju da se izmene i poboljšaju da bismo bili jači tim. To su odnosi skokova u napadu, izgubljene lopte i naše asistencije. Ne govorim to da opravdam poraz, već neko vreme pričamo da su to mnogo važni parametri i da moramo na tome da radimo i da budemo bolji", izjavio je Gavrilović <br/><br/>On je upitan da objasni i situaciju u finišu meča, kada je Zvezda izgubila loptu i nije iskoristila važan napad. <br/><br/>"Rekao sam za izgubljene lopte i sigurno da u poslednje dve akcije su bile izgubljene lopte, jedna je bila na poslednjem tajm-autu. Na tri sekunde pre kraja, plan je bio da na vrhu reketa Beron i Davidovac zamene blokade, da se neko od njih oslobodi i da šutnemo loptu. Nije se to otvorilo, lopta je otišla dole, na rezervnu varijantu. Mislim da svaka od tih izgubljenih lopti ulazi u te izgubljene lopte", zaključio je Gavrilović.</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:830768-Partizan-vise-nije-drugi-u-gradu-Zvezda-se-mucila-stigla-i-na-kraju-preko-Covica-sve-prosula"/>
        <a href="http://www.novosti.rs/vesti/sport.295.html:830836-Ne-ponasaju-se-tako-sampioni-Kosarkasi-Zvezde-bez-komentara-posle-derbija"/>
        <a href="http://www.novosti.rs/vesti/sport.295.html:830794-I-Zvezda-ima-podrsku-u-vecitom-derbiju-Cak-48-navijaca-sampiona-Srbije-bodri-svoje-pulene"/>
        <a href="http://www.novosti.rs/vesti/sport.295.html:830594-Beron-jedva-ceka-derbi-Volim-da-igram-u-neprijateljskom-okruzenju"/>
      </related>
    </article>
  </body>
</html>