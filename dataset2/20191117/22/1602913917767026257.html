<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/activele-radet-mutate-pe-termoenergetica-dar-cine-plateste-gazul-catre-romgaz-18590173"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Activele Radet, mutate pe Termoenergetica, dar cine plăteşte gazul către Romgaz?"/>
    <meta property="og:description" content="Administratorul special al Electrocentrale Bucureşti (Elcen) a declarat vineri, în cadrul conferinţei „Focus energetic“ că problema companiei Termoenergetica, cea care va prelua activitatea Radet, va fi capitalizarea, pentru că neplata ar putea genera pentru Elcen probleme cu Transgaz şi Gazprom."/>
  </head>
  <body>
    <article>
      <h1>Activele Radet, mutate pe Termoenergetica, dar cine plăteşte gazul către Romgaz?</h1>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author" href="https://www.zf.ro/autor/mediafax" target="_blank">Mediafax</a></address>
      <p>Administratorul special al Electrocentrale Bucureşti (Elcen) a declarat vineri, în cadrul conferinţei „Focus energetic“ că problema companiei Termoenergetica, cea care va prelua activitatea Radet, va fi capitalizarea, pentru că neplata ar putea genera pentru Elcen probleme cu Transgaz şi Gazprom.</p>
      <p>„Cel mai important element este capitalizarea pe care o va avea această companie. Dacă va avea sursele de finanţare necesare susţinerii activităţii curente, plăţilor combustibililor, nu vor fi probleme şi va fi un moment de 0 pentru această companie. Este foarte important ca plăţile Termoenergetica să fie făcute la timp şi în scadenţă, pentru că pun presiune foarte mare pe cash-flow-ul companiei Elcen şi dacă nu vor fi făcute plăţile la timp, plăţile curente, vom avea probleme în relaţia cu Romgaz, Transgaz. Din momentul 11 noiembrie, când Radet a intrat în faliment, am intrat într-o perioadă de tranziţie, ceea ce e o perioadă obişnuită în România, suntem în tranziţie din ‘89, vorbim de fiecare dată la conferinţe despre tranziţia energetică. Această tranziţie energetică va dura“, a explicat Claudiu Creţu. Capitalul Termoenergetica este în prezent de 20.000 de lei. </p>
    </article>
  </body>
</html>