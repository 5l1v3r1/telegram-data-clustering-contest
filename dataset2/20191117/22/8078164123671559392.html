<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_18/scontro-ferrari-ora-che-succede-come-gestire-convivenza-2020-999c23c4-09e2-11ea-bb7c-d14e3a07c9b7.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-17T22:00:00+00:00"/>
    <meta property="og:title" content="Ferrari, l’incidente in Brasile: e ora che succede? Come gestire la convivenza"/>
    <meta property="og:description" content="Leclerc è l’uomo del futuro, ma è difficile che Vettel rompa il contratto: l’anno prossimo dovranno ancora stare assieme. Con regole nuove. Intanto tutti a Maranello"/>
  </head>
  <body>
    <article>
      <h1>Ferrari, l’incidente in Brasile: e ora che succede? Come gestire la convivenza</h1>
      <h2>Leclerc è l’uomo del futuro, ma è difficile che Vettel rompa il contratto: l’anno prossimo dovranno ancora stare assieme. Con regole nuove. Intanto tutti a Maranello</h2>
      <address><time datetime="2019-11-17T22:00:00+00:00">17 Nov 2019, 22:00</time> by <a rel="author">Daniele Sparisci</a></address>
      <p>Un danno all’immagine, una figuraccia Mondiale. Mattia Binotto ha preteso le scuse dei piloti alla squadra e non ha usato giri di parole nel condannare l’harakiri al 66° giro del Gp del Brasile. La Ferrari ha un bel problema da risolvere nella gestione dei due galli, non è l’unico visto che la Red Bull con il motore Honda è tornata a vincere pareggiando i successi in campionato: adesso siamo 3-3 con Max Verstappen che ha scavalcato Charles Leclerc nel terzo posto della classifica piloti grazie all’autoscontro.</p>
      <p><b>Come potranno restare insieme i due anche nel 2020? </b>Nei prossimi giorni a Maranello l’episodio sarà vivisezionato guardando video e dati a disposizione, si capiranno meglio le responsabilità. Ognuno esporrà la sua versione dei fatti. Per i commissari sportivi (nel collegio c’era anche Emanuele Pirro) è stato un normale incidente di gara. Ma nel processo pubblico <b>il concorso di colpa appare sbilanciato dalla parte di Sebastian Vettel</b> che ha reagito con un attacco brusco al sorpasso del compagno senza pensare alle conseguenze. Già prima del crash la sua gara era stata fallimentare: sfilato in partenza da Hamilton e passato alla ripartenza della safety car da Albon.</p>
      <p><b>Sebastian Vettel e Charles Leclerc hanno entrambi il contratto per il prossimo anno</b>, lo scontro in Brasile è l’apice di una rivalità nata sin da primi momenti di convivenza. Tutti i numeri sono a favore del monegasco: 2-1 nelle vittorie, 7-2 nelle pole, + 19 in classifica. Ma Binotto ha detto che la classifica di quest’anno non stabilirà le gerarchie del successivo. Ci sono stati episodi sfortunati forse più a sfavore del tedesco (il guasto a Sochi e la rottura della sospensione ad Austin) che nel momento di maggiore difficoltà (a Singapore) è riuscito a ritrovare l’ossigeno per risalire a galla. Fino a ieri le scaramucce interne non avevano tolto punti alla squadra, se non briciole, a Interlagos sono stati lasciati liberi di lottare (il 2° posto nel Mondiale costruttori è stato già archiviato) e si sono dimostrati inaffidabili.</p>
      <p><b>Vettel soprattutto patisce la concorrenza del ventiduenne, identificato dal team come l’uomo del futuro.</b> Il 2020 è dietro l’angolo e di alternative non ce ne sono molte: puntare alla separazione traumatica congedando Vettel anzitempo comporterebbe il pagamento di una penale salata nei suoi confronti. E poi per prendere chi? Ricciardo? Di certo non verrebbe mai in Ferrari a fare la seconda guida, e poi si è già rivelato un avversario tostissimo per Verstappen al punto che in Red Bull hanno deciso di sacrificarlo per far crescere l’olandese. Resta Hulkenberg, arriverebbe a piedi a Maranello non avendo un sedile, ma non è un nome che entusiasma. Richiamare Kimi Raikkonen per un terzo ritorno? Suggestivo, ma improbabile.</p>
      <p><b>La strada più percorribile è ancora quella della convivenza coatta fra Charles e Seb</b>, fissando tolleranza zero dopo il pasticcio in Brasile. Regole d’ingaggio chiare, gerarchie e limiti precisi. Tutto facile a parole, poi in pista si chiude la vena e succedono cose del genere. Non sempre si traducono in rotture senza ritorno, a Nico Rosberg per esempio fu rinnovato il contratto nonostante le ruotate con Lewis Hamilton. Poi decise lui di ritirarsi e alla Mercedes hanno scelto il tenero Bottas per evitare di farsi del male da soli. Ecco, la Ferrari è autolesionista prima ancora di lottare per il vertice. E fa ancora più male delle due macchine accartocciate.</p>
    </article>
  </body>
</html>