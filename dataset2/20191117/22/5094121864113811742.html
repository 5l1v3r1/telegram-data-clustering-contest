<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/ceny-pameti-naroda-miri-do-postkomunistickych-zemi-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T22:12:00+00:00"/>
    <meta property="og:title" content="Ceny paměti národa míří do postkomunistických zemí"/>
    <meta property="og:description" content="Ceny Paměti národa, kterými obecně prospěšná společnost Post Bellum oceňuje účastníky zlomových momentů minulého století, letos putují většinou do sousedních postkomunistických zemí. Stříbrnou medaili se lvem získali v den výročí sametové revoluce maďarský politický vězeň László Regéczy-Nagy, lídr polské Solidarity Wladyslaw Frasyniuk, německý politický vězeň Dietrich Koch, účastnice Slovenského národního povstání herečka Dalma Špitzerová a také Miroslav Hampl, jenž pomáhal vězňům v uranových dolech."/>
  </head>
  <body>
    <article>
      <h1>Ceny paměti národa míří do postkomunistických zemí</h1>
      <address><time datetime="2019-11-17T22:12:00+00:00">17 Nov 2019, 22:12</time> by <a rel="author">ČTK</a></address>
      <p>Na pódiu Národního divadla v přímém přenosu českých a slovenských médií převzal ocenění řidič kamionů a pozdější polský odborový předák a vězeň Frasyniuk. Ve svobodném Polsku Frasyniuk založil přepravní firmu, angažoval se v komunální politice ve Vratislavi a byl poslancem. Účastník protestů proti současné politické garnituře v Polsku varoval před populisty a návratem komunistů.</p>
      <figure>
        <img src="https://g.denik.cz/17/ec/podzimni-pocasi-babi-leto-priroda-listi231019-hk_denik-150-3x2.jpg"/>
      </figure>
      <aside>
        <a href="https://www.denik.cz/z_domova/vyrazne-tepleji-nez-pred-30-lety-v-cesku-dnes-padaly-rekordy-20191117.html">Výrazně teplejší počasí než před 30 lety. V Česku dnes padaly rekordy Přečíst článek ›</a>
      </aside>
      <p>Symbol sametové revoluce, píseň Modlitbu pro Martu si nechal zahrát sedmaosmdesátiletý Hampl. Zdůraznil, že nikdy nelitoval rozhodnutí pomoct k útěku politickým vězňům, ačkoli za to sám skončil na tři roky v lágru Ležnice v Horním Slavkově. ČTK a Českému rozhlasu před předáním medaile řekl, že nelituje pomoci svým spoluvězňům v 50. letech.</p>
      <p>"Jak jsem byl spokojený s tím, co jsem udělal v životě, a hlavně, že jsem pomohl politickým vězňům a jejich rodinám, tak to pro mne znamená moc," uvedl k dnešnímu ocenění. Lidem, kteří dnes a v sobotu přišli do centra Prahy oslavit 30. výročí sametové revoluce drží palce. "Držím jim palce, aby se to podařilo tak, jak se to podařilo před třiceti lety," řekl.</p>
      <h3>Váleční veteráni i přeživší holokaustu</h3>
      <p>Cenu pro maďarského politického vězně László Regéczy-Nagye převzala jeho dcera. Německého vědce a politického vězně Dietricha Kocha, který se začal angažovat v roce 1968 při demonstracích proti demolici gotického chrámu sv. Pavla v Lipsku, zastoupil v Národním divadle bratr. Ocenění pro Špitzerovou, která přežila holokaust, účastnila se Slovenského národního povstání a po srpnu 1968 nemohla vystupovat, převzal její vnuk.</p>
      <figure>
        <img src="https://g.denik.cz/1/9f/p201911170586101_denik-150-3x2.jpg"/>
      </figure>
      <aside>
        <a href="https://www.denik.cz/z_domova/desetitisice-lidi-zaplnily-narodni-tridu-nedalo-se-prochazet-20191117.html">Nezůstal žádný koridor. Desetitisíce lidí zaplnily Národní třídu Přečíst článek ›</a>
      </aside>
      <p>Post Bellum předává ocenění od roku 2010. Kandidáty na ocenění vybírají historici a badatelé z příběhů uložených ve veřejně přístupné internetové sbírce Paměť národa, kterou založilo Post Bellum v roce 2001. Letos poprvé laureáty vybíral mezinárodní výbor složený z historiků. Mezi laureáty jsou váleční veteráni, političtí vězni, odbojáři, přeživší holokaustu, perzekvovaní spisovatelé či představitelé undergroundu, skauti, příslušníci církví a mnozí další.</p>
      <p>Dosud Post Bellum shromáždilo příběhy 10 tisíc lidí, vedle hrdinů i těch z druhé strany, uvedl ředitel společnosti Mikuláš Kroupa. Příští rok chce společnost otevřít pět poboček v krajích, aby mohla být blíž příběhům tam žijících pamětníků.</p>
    </article>
  </body>
</html>