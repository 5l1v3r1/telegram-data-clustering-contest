<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-delhi-gets-free-wifi-from-december-know-about-data-and-internet-speed-2855379.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T22:12:56+00:00"/>
    <meta property="og:title" content="दिल्लीवालों को दिसंबर से मुफ्त वाई-फाई, जानिए कितना मिलेगा डाटा और क्या होगी स्पीड"/>
    <meta property="og:description" content="दिल्ली सरकार की ओर से दिल्लीवालों को मिलने वाले मुफ्त वाई-फाई का इंतजार खत्म होने वाला है। सबकुछ ठीक रहा तो दिसंबर के पहले सप्ताह से दिल्ली में हॉट-स्पॉट लगाने का काम शुरू कर दिया जाएगा जिसके बाद..."/>
  </head>
  <body>
    <article>
      <h1>दिल्लीवालों को दिसंबर से मुफ्त वाई-फाई, जानिए कितना मिलेगा डाटा और क्या होगी स्पीड</h1>
      <address><time datetime="2019-11-17T22:12:56+00:00">17 Nov 2019, 22:12</time> by <a rel="author">वरिष्ठ संवाददाता,नई दिल्ली</a></address>
      <p>दिल्ली सरकार की ओर से दिल्लीवालों को मिलने वाले मुफ्त वाई-फाई का इंतजार खत्म होने वाला है। सबकुछ ठीक रहा तो दिसंबर के पहले सप्ताह से दिल्ली में हॉट-स्पॉट लगाने का काम शुरू कर दिया जाएगा जिसके बाद लोगों को मुफ्त वाई-फाई मिलने लगेगा।</p>
      <p>सूत्रों के अनुसार, मुफ्त वाई-फाई के लिए सरकार के पास निविदा के जरिए दो कंपनियां आई थीं। इनमें से एक को चिन्हित कर लिया गया है। आधिकारिक सूत्रों का कहना है कि दिसंबर के पहले सप्ताह से हॉट-स्पॉट लगाने का काम शुरू कर दिया जाएगा। दिल्लीभर में कुल 11 हजार हॉट-स्पॉट लगाएं जाएंगे।</p>
      <p>इसमें अकेले 4,000 हॉट-स्पॉट बस स्टॉप पर लगाने का फैसला लिया गया है, जिससे वहां खड़े रहने वाले लोगों के अलावा उसके 50 मीटर के दायरे में मौजूद लोग भी वाई-फाई का प्रयोग कर पाएंगे। इसके अलावा डिस्पेंसरी, पार्क व सार्वजनिक स्थलों पर यह हॉट-स्पॉट लगेंगे। प्रत्येक व्यक्ति को हर माह 15 जीबी मुफ्त डेटा इसके जरिए मिलेगा। सरकार की ओर से इस पूरी योजना के लिए कुल 100 करोड़ का बजट दिया गया है।</p>
      <p><b>अभी मेट्रो-एनडीएमसी क्षेत्र में सुविधा :</b> बताते चलें कि वर्तमान में दिल्ली में मेट्रो की ब्लू लाइन पर मुफ्त वाई-फाई की सुविधा उपलब्ध है। यह एक कंपनी की ओर से उपलब्ध कराया जाता है। इसके अलावा एनडीएमसी क्षेत्र में आने वाले कनॉट प्लेस क्षेत्र में भी यह सुविधा पीपीपी (पब्लिक प्राइवेट पार्टनरशिप) मॉडल के तहत उपलब्ध कराई जा रही है।</p>
      <p>
        <b>11,000 हॉट स्पॉट लगेंगे,<br/>4,000 इनमें से सिर्फ बस क्यू शेल्टर पर लगेंगे</b>
      </p>
      <p>
        <b>15 जीबी डेटा मिलेगा हर माह,<br/>200 एमबीपीएस की इंटरनेट स्पीड होगी</b>
      </p>
      <p><b>एक बार में 200 लोग जुड़ पाएंगे</b><br/>मुफ्त वाई-फाई पाने के लिए कंपनी की ओर से जो हॉट-स्पॉट लगाएं जाएंगे। उससे एक बार में 200 लोग जुड़ पाएंगे। हॉट-स्पॉट के 50 मीटर के दायरे में खड़े लोग उसका प्रयोग करेंगे। सभी को करीब 200 मेगा बाइट प्रति सेकेंड (एमबीपीएस) की स्पीड से इंटरनेट मिलेगा। सूत्रों का कहना है कि सरकार यह वाई-फाई के हॉट-स्पॉट मौजूदा सीसीटीवी कैमरों के लिए लगाए गए राउटर वाली जगहों पर भी लगा सकती है।</p>
    </article>
  </body>
</html>