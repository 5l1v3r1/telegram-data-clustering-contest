<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259601/i-alitheia-piso-apo-tin-viral-fotografia-me-to-koritsi-poy-kryfokoitazei-mia-sxoliki-taksi-stin-india"/>
    <meta property="og:site_name" content="LiFO"/>
    <meta property="article:published_time" content="2019-11-17T23:00:00+00:00"/>
    <meta property="og:title" content="Η αλήθεια πίσω από την viral φωτογραφία με το κορίτσι που κρυφοκοιτάζει μια σχολική τάξη στην Ινδία"/>
    <meta property="og:description" content="Η φωτογραφία ενός 5χρονου κοριτσιού στην Ινδία να στέκεται κοιτάζοντας μέσα σε μια σχολική αίθουσα έγινε το «εισιτήριό» της για να γραφτεί τελικά στο σχολείο αλλά ο πατέρας της λέει πως στενοχωρήθηκε με τις αντιδράσεις"/>
  </head>
  <body>
    <article>
      <h1>Η αλήθεια πίσω από την viral φωτογραφία με το κορίτσι που κρυφοκοιτάζει μια σχολική τάξη στην Ινδία</h1>
      <h2>Η φωτογραφία ενός 5χρονου κοριτσιού στην Ινδία να στέκεται κοιτάζοντας μέσα σε μια σχολική αίθουσα έγινε το «εισιτήριό» της για να γραφτεί τελικά στο σχολείο αλλά ο πατέρας της λέει πως στενοχωρήθηκε με τις αντιδράσεις</h2>
      <address><time datetime="2019-11-17T23:00:00+00:00">17 Nov 2019, 23:00</time> by <a rel="author">LIFOTEAM</a></address>
      <p>
        <b>Η φωτογραφία ενός 5χρονου κοριτσιού στην πόλη Χιντεραμπάντ της <a href="https://www.lifo.gr/tags/%CE%99%CE%BD%CE%B4%CE%AF%CE%B1">Ινδίας</a> να κρυφοκοιτάζει μια σχολική αίθουσα προκάλεσε αντιδράσεις αλλά και κύμα συγκίνησης, καταλήγοντας να γίνει το «εισιτήριο» του για να γραφτεί στο σχολείο.</b>
      </p>
      <p>Ανταποκριτής του BBC στη χώρα αποκάλυψε ωστόσο πως η φωτογραφία δεν αφηγείται ολόκληρη την ιστορία. Σύμφωνα με τον ίδιο, η Divya είναι κάτι σαν ντόπια σελέμπριτι στην παραγκούπολη όπου μένει. Η ντροπαλή 5χρονη ήταν πρόσφατα πρωταγωνίστρια μιας φωτογράφισης που έγινε viral- την έδειχνε να κρατά ένα μπολ ναι να κοιτάζει μέσα σε μια σχολική τάξη στο τοπικό κρατικό σχολείο.</p>
      <p>Η συγκινητική φωτογραφία δημοσιεύτηκε στην εφημερίδα Telugu στις 7 Νοεμβρίου με μια λεζάντα που αποδίδεται ως «πεινασμένο βλέμμα». Πολύ γρήγορα κέντρισε την προσοχή του κόσμου: ένας ακτιβιστής για δικαιώματα των παιδιών την κοινοποίησε στο Facebook, γράφοντας πως ακόμη ένα παιδί στερείται του δικαιώματός του για φαγητό και μόρφωση. Ο αντίκτυπος ήταν τόσο μεγάλος, που το σχολείο έγραψε την Divya την επόμενη μέρα.</p>
      <figure>
        <img src="https://www.lifo.gr/uploads/image/1568873/india-koritsi-sxoleio-2.jpg"/>
        <figcaption>Η 5χρονη Divya γράφτηκε στο σχολείο μετά την φωτογραφία της που δημοσιεύτηκε σε μια εφημερίδα και έγινε viral.</figcaption>
      </figure>
      <p>Ωστόσο ο πατέρας της λέει πως η φωτογραφία και οι αντιδράσεις που πυροδότησε ήταν άδικα προς τον ίδιο και την σύζυγό του, που εργάζεται ως καθαρίστρια. «Στενοχωρήθηκα όταν είδα την φωτογραφία. Η Divya έχει γονείς και εργαζόμαστε πολύ σκληρά για να της παρέχουμε ένα καλό μέλλον, αλλά απεικονίστηκε σαν πεινασμένο ορφανό», είπε στο BBC.</p>
      <p>Ο πατέρας της 5χρονης πρόσθεσε επίσης πως περίμενε η κόρη του να γίνει 6 ετών ώστε να την γράψει σε ένα κρατικό ίδρυμα, όπου φοιτούν και οι άλλες δυο κόρες του. Το ζευγάρι έχει επίσης έναν γιο, που έχει τελειώσει το σχολείο και τώρα κάνει αίτηση για το κολέγιο ενώ παράλληλα βοηθά τον πατέρα του, ο οποίος εργάζεται ως ρακοσυλλέκτης.</p>
      <p>Η Divya και οι γονείς της ζουν σε ένα σπίτι με ένα δωμάτιο στο κέντρο της Χιντεραμπάντ. Η παραγκούπολη απέχει περίπου 100 μέτρα από το κρατικό σχολείο, όπου φωτογραφήθηκε η 5χρονη. Οι περισσότερες από τις 300 οικογένειες που κατοικούν εκεί ζουν με μισθούς εργατών και τα παιδιά τους πηγαίνουν στο κοντινό σχολείο. Στο σπίτι της 5χρονης υπάρχουν σωροί από γυαλί και πλαστικό, έτοιμα να πουληθούν για ανακύκλωση. Όπως εξηγεί ο πατέρας, με την σύζυγό του βγάζουν περίπου 10.000 ρούπιες (περίπου 140 δολάρια) το μήνα, που τους εξασφαλίζουν φαγητό και ρούχα. Η εκπαίδευση ωστόσο είναι δωρεάν για τα παιδιά, εφόσον εγγραφούν σε κρατικά εκπαιδευτικά ιδρύματα.</p>
      <p>Ο πατέρας της Divya λέει πως γνωρίζει από δυσκολίες, καθώς μεγάλωσε χωρίς γονείς και από πάντα έδινε μάχη να βγάλει τα προς το ζην. «Ποτέ δεν ήθελα τα παιδιά μου να έχουν την ζωή που είχα. Οπότε βεβαιώθηκα πως θα πάνε όλα τους σχολείο», λέει ο ίδιος, προσθέτοντας πως η φωτογραφία τον πλήγωσε πολύ, κυρίως επειδή ταυτόχρονα φροντίζει τα πέντε παιδιά του αδερφού του. «Ο αδερφός και η κουνιάδα μου πέθαναν πριν καιρό. Δεν ήθελα τα πέντε παιδιά τους να μεγαλώσουν σαν ορφανά», εξηγεί.</p>
      <figure>
        <img src="https://www.lifo.gr/uploads/image/1568874/india-koritsi-sxoleio-3.jpg"/>
        <figcaption>Ο πατέρας της λέει πως ο σάλος με την φωτογραφία της κόρης του ήταν «άδικος» για τον ίδιο και την οικογένειά του.</figcaption>
      </figure>
      <p>Σε ερώτηση γιατί η Divya είχε πάει στο σχολείο με ένα μπολ στο χέρι, ο πατέρας της εξηγεί πως πολλά μικρά παιδιά από την παραγκούπολη πηγαίνουν εκεί στην ώρα του φαγητού για να εκμεταλλευτούν το δωρεάν γεύμα, για το οποίο γνωρίζουν από τα μεγαλύτερα αδέρφια τους. «Η Divya δεν πηγαίνει κάθε μέρα αλλά έτυχε να πάει εκείνη τη μέρα και κάποιος την φωτογράφησε», λέει ο ίδιος.</p>
      <p>Τους ισχυρισμούς του επιβεβαίωσαν δάσκαλοι του σχολείου λέγοντας πως μερικά παιδιά έφερναν φαγητό από το σπίτι τους, οπότε τα περισσεύματα από τα δωρεάν γεύματα δίνονταν σε μικρότερα παιδιά που δεν είχαν πάει ακόμη σχολείο. «Τα παιδιά είναι παιδιά και δεν υπάρχει νηπιακός σταθμός οπότε πολλά από αυτά απλώς περιφέρονται γύρω από το σχολείο», είπε ένας δάσκαλος.</p>
      <figure>
        <img src="https://www.lifo.gr/uploads/image/1568875/india-koritsi-sxoleio-4.jpg"/>
        <figcaption>Η Divya δηλώνει κατενθουσιασμένη που θα πάει στο σχολείο.</figcaption>
      </figure>
      <p>Οι δάσκαλοι ελπίζουν πως η δημοσιότητα λόγω της φωτογραφίας θα βελτιώσει τις υποδομές, καθώς αναφέρουν έλλειψη υλικού και προσωπικού, ενώ το σχολείο δεν έχει καν τοίχο στο προαύλιο, κάτι που σημαίνει ότι πρέπει συνεχώς να προσέχουν τα παιδιά, ακόμη και στη διάρκεια των διαλειμμάτων τους.</p>
      <p>Η Divya από την πλευρά της νιώθει κατενθουσιασμένη που θα πάει στο σχολείο. Επιμένει να παίρνει παντού την σχολική τσάντα της, ακόμη και στην παιδική χαρά. Βέβαια μέχρι στιγμής, εκτός από το να λέει το όνομά της, δεν απαντάει σε καμία άλλη ερώτηση. «Είναι ένα πολύ ήρεμο παιδί», λέει ο πατέρας της, έχοντας την 5χρονη κόρη του στην αγκαλιά του.</p>
      <p>Σε κάθε περίπτωση ο ίδιος παραδέχεται πως η φωτογραφία έκανε και καλό. «Τώρα άλλα παιδιά στην ηλικία της Divya θα γραφτούν επίσης στο σχολείο και αυτό με κάνει πολύ χαρούμενο», λέει.</p>
      <p>Με πληροφορίες από BBC</p>
    </article>
  </body>
</html>