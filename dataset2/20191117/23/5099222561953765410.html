<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23496931-rusia-returna-ucrainei-navele-sechestrate-anul-trecut-stramtoarea-kerci.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T23:23:00+00:00"/>
    <meta property="og:title" content="Rusia va returna Ucrainei navele sechestrate anul trecut în strâmtoarea Kerci"/>
    <meta property="og:description" content="Rusia va returna Ucrainei cele trei nave militare pe care le-a sechestrat în noiembrie anul trecut cu tot cu echipaje în urma unui incident petrecut în strâmtoarea Kerci,"/>
  </head>
  <body>
    <article>
      <h1>Rusia va returna Ucrainei navele sechestrate anul trecut în strâmtoarea Kerci</h1>
      <address><time datetime="2019-11-17T23:23:00+00:00">17 Nov 2019, 23:23</time> by <a rel="author">V.M.</a></address>
      <p><b>Rusia va returna Ucrainei cele trei nave militare pe care le-a sechestrat în noiembrie anul trecut cu tot cu echipaje în urma unui incident petrecut în strâmtoarea Kerci, care face legătura între Marea Neagră şi Marea Azov, au anunţat duminică surse oficiale ruse, potrivit <a href="https://www.agerpres.ro/politica-externa/2019/11/17/rusia-va-returna-ucrainei-navele-sechestrate-anul-trecut-in-stramtoarea-kerci--404476">Agerpres</a>, care citează Reuters şi EFE.</b><br/><br/>Potrivit unui reporter al agenţiei Reuters în Crimeea, cele trei nave erau duminică dimineaţă remorcate prin strâmtoarea Kerci către Marea Neagră, unde ele ar urma să fie predate Ucrainei.<br/><br/>Informaţia a fost confirmată şi de un consilier al preşedintelui ucrainean Volodimir Zelenski, care a spus că procesul de returnare a navelor este în faza finală. Anterior, preşedintele Zelenski a reuşit să obţină printr-un schimb eliberarea celor 24 de membri ai echipajelor capturaţi odată cu navele.<br/><br/>Cele trei nave au fost sechestrate pe 25 noiembrie 2018, când garda de coastă rusă a deschis focul asupra acestora în strâmtoarea Kerci pentru o pretinsă intrare neautorizată în apele teritoriale ruseşti, Ucraina acuzând atunci Rusia de o nouă agresiune.<br/><br/>Kievul susţine că Moscova restrânge traficul maritim prin strâmtoarea Kerci pentru a face din Marea Avov o mare interna a Rusiei, în timp ce Moscova susţine că doreşte doar să garanteze securitatea podului peste această strâmtoare a cărui construcţie recentă a creat o legătură terestră între Crimeea anexată şi Rusia.</p>
    </article>
  </body>
</html>