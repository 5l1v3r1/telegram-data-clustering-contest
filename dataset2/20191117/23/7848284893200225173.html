<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/editoriale/non-solo-la-nazionale-anche-l-inter-e-un-esempio-per-la-serie-a-323325"/>
    <meta property="og:site_name" content="FcInterNews.it"/>
    <meta property="article:published_time" content="2019-11-17T23:00:30+00:00"/>
    <meta property="og:title" content="Non solo la Nazionale: anche l'Inter è un esempio per la Serie A"/>
    <meta property="og:description" content="In tempo di pausa del campionato per far largo agli impegni delle Nazionali, il giusto elogio della nostra Nazionale offre un assist per espandere il riferimento anche all'Inter. Gli Azzurri di..."/>
  </head>
  <body>
    <article>
      <h1>Non solo la Nazionale: anche l'Inter è un esempio per la Serie A</h1>
      <address><time datetime="2019-11-17T23:00:30+00:00">17 Nov 2019, 23:00</time> by <a rel="author">Giulia Bassi</a></address>
      <p>In tempo di pausa del campionato per far largo agli impegni delle Nazionali,<b> il giusto elogio della nostra Nazionale </b>offre un assist per espandere il riferimento anche all'Inter. Gli Azzurri di Mancini meritano, oltre che l'entusiasmo ritrovato dei tifosi, anche gli applausi della critica e degli addetti ai lavori: gli ultimi, in ordine di tempo, sono stati quelli di Arrigo Sacchi, che ha detto di apprezzare il lavoro, il gioco e la mentalità che il ct imprime alla sua Italia <b>"rifuggendo da un football difensivo, tattico, costipato e noioso"</b>. La Nazionale mostra coraggio, pressing, voglia di dominare, di giocare e di tenere palla. Lo fa portando a casa solo vittorie e, a due anni esatti dalla sciagura firmata <b>Ventura </b>che ci lasciò tutti a terra dall'aereo per la Russia e il suo Mondiale, nulla di tutto questo era semplice o anche solo immaginabile. Tantomeno scontato. <b>Mancini </b>è un perfetto ct e il suo entusiasmo, la sua voglia di innovare, di scommettere e di rischiare si dimostrano vincenti.</p>
      <p><i>Mutatis mutandis</i>, usando l'espressione latina che significa letteralmente "cambiate le cose che vanno cambiate" e cioè fatte le debite modificazioni, tenendo conto delle inevitabili differenze quando si fa un paragone azzardato, <b>un discorso simile lo merita anche l'Inter</b>.<b> L'Inter come la Nazionale, sì. </b>E non solo per la chiara tendenza dell'ultimo mercato nerazzurro che ha portato a Milano italiani, italiani giovani, italiani giovani, bravi e promettenti. Ma anche perché <b>il percorso, il passato recente e la filosofia attuale </b>delle due squadre si somigliano molto più di quanto si potesse sospettare.</p>
      <p>L'Inter non è reduce dalla <b>peggior sciagura della sua storia calcistica</b> come la Nazionale che non riuscì a fare un gol alla Svezia, ma sta cercando di lasciarsi alle spalle <b>annate mediocri</b>, fatte di sconfitte puntuali, di salti di qualità costantemente rimandati, progetti puntualmente sgonfiati o cancellati, vittorie sempre troppo rare e trofei visti sempre e solo col binocolo. Questo dal 2011 a oggi.</p>
      <p>Al punto che le due stagioni in cui <b>Spalletti ha portato l'Inter al quarto posto e in Champions</b> grazie a eventi rocamboleschi negli ultimi minuti dell'ultima giornata di campionato, sono stati salutati come veri trionfi. Sono stati indiscussi passi avanti e negare il lavoro dell'ex allenatore sarebbe ingeneroso, ingiusto e persino scorretto. Ha posto delle basi su cui tutt'ora si sta costruendo ma è anche rimasto confinato, e in questo stava il suo limite, a un generale livello, appunto, di <b>mediocrità incapace di fare uno step successivo</b>.</p>
      <p>Per questo <b>il Conte attuale che sbotta, si arrabbia e pretende rinforzi</b> (perché per lui partecipare significa provare a vincere o comunque a essere competitivi fino all'ultimo) è l'autentica rivoluzione degli ultimi anni nerazzurri. Come Mancini che ha raccolto le macerie di Ventura per costruire qualcosa che non sia solo <b>vincente ma anche bello e futuribile</b>.</p>
      <p>Entrambi gli allenatori portano avanti idee e filosofie che hanno una cosa, più di qualunque altra, in comune:<b> i giovani più dei top player</b>. Partendo da <b>una necessità e da un dato di fatt</b>o. Ne avessero a disposizione li utilizzerebbero volentieri ma il momento storico impone a entrambi di crearseli, i campioni, e costruire le proprie fortune sulla <b>compattezza del gruppo </b>più che sulla <b>qualità individuale</b>. O meglio: elevando e sviluppando la seconda (la qualità individuale) grazie a e come conseguenza della prima (la compattezza del gruppo). Col coraggio di chi fa del pressing un marchio di fabbrica perché il pallone se lo vuole andare a prendere per giocarlo e tenerlo tra i piedi.</p>
      <p>Così l'Inter che non è paragonabile, per chiunque sia sano di mente, alla <b>Juventus</b>, finisce per starle col fiato sul collo, per essere l'unica squadra di <b>Serie A</b> capace di non avere già un distacco abissale dai padroni del campionato che, fosse per il rendimento degli altri club, vedrebbe già far scorrere i titoli di cosa a inizio novembre. Un po' come una Nazionale che non è stata capace di andare a un Mondiale ma ora si presenta a un Europeo come testa di serie e con l'idea nemmeno troppo folle e astratta di volerselo giocare da protagonista.</p>
      <p>L'Inter e Conte sono<b> coraggiosi e ambiziosi</b>, stanno costruendo un progetto sulle solide basi poste da una società che prima ha <b>risanato conti </b>che apparivano insanabili, ha fatto un percorso corretto agli occhi dell'<b>Uefa</b>, si è data una <b>struttura aziendale</b>, ha cercato i migliori <b>professionisti</b> su piazza (da Marotta a Oriali fino allo stesso Conte) e lascia intravedere nel futuro solo miglioramenti e occasioni di <b>crescita</b>.</p>
      <p>E che per questo merita, o meglio meriterebbe, <b>non solo elogi </b>(quando le partite e le prestazioni lo consentono) ma <b>principalmente rispetto</b> al posto di quella<b> fastidiosa tendenza diffusa </b>che soffia su una fiammella per creare un incendio. La <b>"buona stampa"</b> che chiude il <b>caso Ronaldo </b>per "convenienza" non esita poi a crearne, o ingigantirli, quando questi riguardano le vicende nerazzurre. L'Inter, come la Nazionale, sta costruendo la propria credibilità passando per difficoltà, ostacoli e filosofie calcistiche e gestionali. E forse non a caso poi le buone intuizioni dell'una finiscono per risultare utili anche all'altra. Non dovrebbero esistere figli e figliastri, giudizi tanto differenti, sensazioni che il metro utilizzato non sia sempre il medesimo. </p>
      <p>L'Inter può essere un <b>modello per gli altri club</b> per la centralità che riserva ai <b>giovani</b>, per la presenza di una <b>società</b> che investe anche in strutture e in una <b>certa immagine</b> che si vuole dare all'estero, per lo spirito e la <b>combattività</b> che mette in campo ogni domenica e per la presenza di un presidente (a proposito, giovanissimo) che continua a ripetere di voler imprimere <b>certi valori </b>e ribadire <b>determinati messaggi</b>. Perché lo sport, oltre che perseguire risultati, vittorie, trofei, dovrebbe saper fare anche questo e rivendicare un <b>ruolo sociale di primissimo piano</b>. L'Inter può essere un modello se si vuole tornare a <b>rendere la Serie A (col piacere di tutti e non il fastidio di molti) bella, divertente e avvincente</b> invece del solito e <b>monotono monologo che non prevede comparse.</b></p>
      <p>
        <a href="https://www.videointer.it/watch.php?vid=00db9f57e">
          <b>VIDEO - TRAVERSA DA FERMO, GOL IN SLALOM E ASSIST: ESPOSITO-SHOW CON L'UNDER 19 AZZURRA</b>
        </a>
      </p>
    </article>
  </body>
</html>