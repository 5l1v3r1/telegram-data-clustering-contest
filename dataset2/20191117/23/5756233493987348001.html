<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622071/%D8%B1%DB%8C%D8%B4%D9%87%E2%80%8C%D9%87%D8%A7%DB%8C-%D9%87%D9%88%DB%8C%D8%AA-%D8%A7%D9%86%D8%B3%D8%A7%D9%86-%D8%AF%D8%B1-%D8%AF%D9%88%D8%B1%D8%A7%D9%86-%DA%A9%D9%88%D8%AF%DA%A9%DB%8C-%D8%B4%DA%A9%D9%84%E2%80%8C%D9%85%DB%8C%E2%80%8C%DA%AF%DB%8C%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T23:46:00+00:00"/>
    <meta property="og:title" content="ریشه‌های هویت انسان در دوران کودکی شکل‌می‌گیرد"/>
    <meta property="og:description" content="آموزش ابتدایی وزارت آموزش و پرورش با بیان اینکه ریشه‌های هویت انسان در دوران کودکی شکل‌می‌گیرد، گفت: هویت، قصه ریشه دواندن در بسترها است."/>
  </head>
  <body>
    <article>
      <h1>ریشه‌های هویت انسان در دوران کودکی شکل‌می‌گیرد</h1>
      <address>
        <time datetime="2019-11-17T23:46:00+00:00">17 Nov 2019, 23:46</time>
      </address>
      <p>
        <i>آموزش ابتدایی وزارت آموزش و پرورش با بیان اینکه ریشه‌های هویت انسان در دوران کودکی شکل‌می‌گیرد، گفت: هویت، قصه ریشه دواندن در بسترها است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضوان حکیم‌زاده، معاون آموزش ابتدایی وزارت آموزش و پرورش در همایش هویت کودکان ایران اسلامی که در سالن اجتماعات دانشگاه بین‌المللی امام خمینی(ره) برگزار شد، اظهار کرد: برنامه ریزی برای همایش ملی هویت از یک سال گذشته در قزوین کلید خورد و خدا را شاکریم که تلاش و همت همکاران ما در قزوین به ثمر نشسته و در این دو روز برگزاری شاهد اتفاقات خوبی بودیم.</p>
      <p>وی افزود: نکته قابل توجهی که در استان قزوین به چشم میخورد، تعامل و همکاری تیمی و گروهی بود که با توجه به اینکه این برنامه مختص مقطع ابتدایی بود، اما تمامی معاونان و مدیران و همچنین مدیرکل و همکاران با یکدیگر در تعامل بوده و در تمامی جلسات شرکت میکردند.</p>
      <p>حکیم‌زاده خاطرنشان کرد: در سند تحول بنیادین به زمینه‌سازی در جهت تکریم و تعالی متولیان اشاره شده و در همین راستا باید ابتدا به مفهوم کلیدی و مرکزی هویت پرداخته شود.</p>
      <p>معاون آموزش ابتدایی وزارت آموزش و پرورش با بیان اینکه هویت در اصل همان ریشه آدم‌ها است، گفت: وابستگی‌ها و دلبستگی‌ها به صورت فردی و جمعی اتفاق می‌افتد که با همراهی عناصر تاریخی، جغرافیا و ارزشی آمیخته شده و فرد و جمع هویت یافته از آن اطلاع پیدا می‌کنند.</p>
      <p>وی ادامه داد: هویت، قصه ریشه دواندن در بسترها است، از این رو لازم است تا در دوران کودکی زمینه رشد این بستر فراهم شود.</p>
      <p>حکیم‌زاده با بیان اینکه تقویت هویت در درون انسان در دوران کودکی صورت می‌گیرد، تصریح کرد: در مبانی دینی، روانشناسی و علمی به اهمیت دوران کودکی تأکید شده و از این رو باید تعلیم و تربیت در سنین کودکی انجام شده و جدی گرفته شود.</p>
      <p>وی عنوان کرد: ویژگی‌های هویت از عناصر ایرانی گرفته می‌شود و این عناصر از میراث غنی کشور استخراج می‌شود.</p>
      <p>معاون آموزش ابتدایی وزارت آموزش و پرورش در پایان گفت: حاصل هویت یافتگی‌ها در کشور افرادی همچون شهیدان رجایی، بابایی، لشگری و 36 هزار شهید دانش‌آموزی هستند که در جامعه حضور داشته و از این رو فرهنگ پاسداشت کودکان را باید از ابتدا در آن‌ها نهادینه کرد.</p>
    </article>
  </body>
</html>