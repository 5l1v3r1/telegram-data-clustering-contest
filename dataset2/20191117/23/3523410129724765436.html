<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640443/%DA%AF%D9%88%DA%AF%D9%84-%D8%A8%D8%A7-%DB%8C%DA%A9-%D8%B3%D8%B1%D9%88%DB%8C%D8%B3-%D8%A8%D8%A7%D9%86%DA%A9%DB%8C-%D9%87%D9%88%D8%B4%D9%85%D9%86%D8%AF-%D8%A8%DB%8C%D8%AA%E2%80%8C%DA%A9%D9%88%DB%8C%D9%86-%D8%B1%D8%A7-%D8%A8%D9%87-%DA%86%D8%A7%D9%84%D8%B4-%D9%85%DB%8C%E2%80%8C%DA%A9%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T23:55:00+00:00"/>
    <meta property="og:title" content="گوگل با یک سرویس بانکی هوشمند بیت‌کوین را به چالش می‌کشد"/>
    <meta property="og:description" content="خبر دستیابی گوگل به برتری کوانتومی دنیای رمزارزها و به ویژه بیت کوین را در شوک فرو برد؛ چرا که برخی نگران قدرت این سیستم برای در هم شکستن الگوریتم..."/>
  </head>
  <body>
    <article>
      <h1>
        <a href="https://www.bultannews.com/fa/news/640443/%DA%AF%D9%88%DA%AF%D9%84-%D8%A8%D8%A7-%DB%8C%DA%A9-%D8%B3%D8%B1%D9%88%DB%8C%D8%B3-%D8%A8%D8%A7%D9%86%DA%A9%DB%8C-%D9%87%D9%88%D8%B4%D9%85%D9%86%D8%AF-%D8%A8%DB%8C%D8%AA%E2%80%8C%DA%A9%D9%88%DB%8C%D9%86-%D8%B1%D8%A7-%D8%A8%D9%87-%DA%86%D8%A7%D9%84%D8%B4-%D9%85%DB%8C%E2%80%8C%DA%A9%D8%B4%D8%AF">گوگل با یک سرویس بانکی هوشمند بیت‌کوین را به چالش می‌کشد</a>
      </h1>
      <h2>خبر دستیابی گوگل به برتری کوانتومی دنیای رمزارزها و به ویژه بیت کوین را در شوک فرو برد؛ چرا که برخی نگران قدرت این سیستم برای در هم شکستن الگوریتم...</h2>
      <address><time datetime="2019-11-17T23:55:00+00:00">17 Nov 2019, 23:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، خبر دستیابی گوگل به برتری کوانتومی دنیای رمزارزها و به ویژه بیت کوین را در شوک فرو برد؛ چرا که برخی نگران قدرت این سیستم برای در هم شکستن الگوریتم های رمزنگاری بودند. هرچند عبور از سد الگوریتم های رمزنگاری حتی برای کامپیوتر کوانتومی گوگل هم محتمل نیست اما این کمپانی راه های دیگری را برای غلبه بر رمزارزها در پیش گرفته است.</p>
      <p>این غول جستجوی اینترنتی از طریق سرویس پرداخت خود موسوم به «گوگل پی» و با همکاری «سیتی گروپ»، غول بانکی آمریکا سرویس بانکی جدید و هوشمندی را در اختیار کاربران قرار می دهد.</p>
      <p>این سرویس که «کَش» نام دارد، به کاربران اجازه می دهد در کنار محصولات و خدمات عادی بانکی، از ابزارهای قدرتمند تحلیلگر گوگل نیز بهره ببرند. سیستم مالی دیجیتال گوگل احتمالا از سال آینده و همراه با لیبرا فیسبوک ارائه خواهد شد.</p>
      <p>تجربه گوگل در حوزه نرم افزار و هوش مصنوعی در کنار سابقه سیتی گروپ می تواند منجر به ارائه سرویسی شود که کمپانی های فعال در حوزه رمزارز را برای ارتقای سرویس هایشان تحت فشار قرار دهد. Caesar Sengupta، از مدیران ارشد گوگل هدف از اینکار را مشارکت گسترده و عمیق با سرویس های مالی و بانکی عنوان می کند. هرچند گوگل اطلاعات چندانی را درباره سرویس «پی» ارائه نکرده اما ظاهرا این بخش تنها در آمریکا ۱۱.۱ میلیون کاربر جذب کرده است.</p>
      <p>علاوه بر گوگل برخی از غول های دنیای فناوری نظیر اپل و اوبر هم اشکال مختلفی از سرویس های مالی و بانکی ارائه کرده اند و آمازون هم در فکر ارائه حساب های بانکی شخصی برای مشتریانش است.</p>
      <p>از سوی دیگر هرچند یکی از بزرگترین مزیت های بیت کوین تراکنش بدون نیاز به پرداخت کارمزد عنوان می شد اما این رمزارز عملا به راهی برای سرمایه گذاری تبدیل شده است. به این چالش باید دید منفی نهادهای قانونگذار در کشورهای مختلف به رمزارزها را نیز اضافه کرد.</p>
      <p>بنابرین به نظر می رسد علی رغم نگرانی ها در مورد امنیت دیجیتال، حریم خصوصی کاربران و قدرت گرفتن بیش از حد غول های فناوری؛ کاربران به استفاده از سرویس های مالی آنها علاقه دارند و آنچه که بیت کوین را در نهایت به چالش می کشد نه برتری کوانتومی بلکه سرویس بانکی گوگل است.</p>
    </article>
  </body>
</html>