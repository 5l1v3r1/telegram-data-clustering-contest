<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640439/%D8%AC%D9%86%D8%A7%DB%8C%D8%A7%D8%AA-%D8%AC%D9%86%DA%AF%DB%8C-%D9%86%D8%B8%D8%A7%D9%85%DB%8C%D8%A7%D9%86-%D8%A7%D9%86%DA%AF%D9%84%DB%8C%D8%B3%DB%8C-%D8%AF%D8%B1-%D8%B9%D8%B1%D8%A7%D9%82-%D9%88-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T23:15:00+00:00"/>
    <meta property="og:title" content="جنایات جنگی نظامیان انگلیسی در عراق و افغانستان"/>
    <meta property="og:description" content="تحقیقات جدید نشان می‌دهد انگلیسی‌ها شواهد جنایات جنگی علیه غیرنظامیان در افغانستان و عراق را لاپوشانی کرده اند"/>
  </head>
  <body>
    <article>
      <h1>
        <a href="https://www.bultannews.com/fa/news/640439/%D8%AC%D9%86%D8%A7%DB%8C%D8%A7%D8%AA-%D8%AC%D9%86%DA%AF%DB%8C-%D9%86%D8%B8%D8%A7%D9%85%DB%8C%D8%A7%D9%86-%D8%A7%D9%86%DA%AF%D9%84%DB%8C%D8%B3%DB%8C-%D8%AF%D8%B1-%D8%B9%D8%B1%D8%A7%D9%82-%D9%88-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86">جنایات جنگی نظامیان انگلیسی در عراق و افغانستان</a>
      </h1>
      <h2>تحقیقات جدید نشان می‌دهد انگلیسی‌ها شواهد جنایات جنگی علیه غیرنظامیان در افغانستان و عراق را لاپوشانی کرده اند</h2>
      <address><time datetime="2019-11-17T23:15:00+00:00">17 Nov 2019, 23:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه؛ تحقیقات مشترک شبکه تلویزیونی بی بی سی و روزنامه ساندی تایمز نشان می‌دهد دولت و ارتش انگلیس شواهد معتبر در مورد جنایات جنگی سربازان انگلیسی علیه غیرنظامیان در افغانستان و عراق را لاپوشانی کرده اند.<br/>بر اساس این تحقیقات، نشت اطلاعات از دو تحقیق دولتی در مورد رفتار نیرو‌های انگلیسی در جنگ‌های افغانستان و عراق نشان می‌دهد سربازان انگلیسی در قتل و شکنجه کودکان و غیرنظامیان در این دو کشور دست داشته اند.<br/>این اتهامات شامل قتل در زمان بازداشت، ضرب و شتم، شکنجه و سوء استفاده جنسی از بازداشت شدگان توسط اعضای یگان پیاده «بلک واچ» و همچنین قتل‌هایی است که یکی از سربازان یگان ساس مرتکب شده است.<br/>کارآگاهان نظامی که در مورد این جنایات جنگی تحقیق کردند به برنامه پانارومای بی بی سی و روزنامه ساندی تایمز گفتند فرماندهان ارشد نظامی بنا به دلایل سیاسی این موضوع را لاپوشانی کردند.<br/>یکی از تحقیق کنندگان به بی بی سی گفت: «وزارت دفاع هیچ قصدی برای پیگرد هیچ سربازی از هیچ رده نظامی ندارد، مگر آنکه واقعاً ضروری باشد.»<br/>وزارت دفاع مدعی شد این اتهامات نادرست است و تصمیمات بازرسان و دادستان‌ها «مستقل» بوده و شامل دیدگاه‌های بیرونی و مشاوره‌های حقوقی است.<br/>این اتهامات از دو تحقیق در مورد جنایات جنگی به بیرون درز پیدا کرد که در سال ۲۰۱۷ به پایان رسید و هیچ کس در نتیجه آن، تحت پیگرد قانونی قرار نگرفت. این دو تحقیق عبارتند از: «تیم اتهامات تاریخی عراق» و «عملیات نورثمور افغانستان».<br/>دولت این تحقیقات را زمانی متوقف کرد که یکی از وکلا به نام فیل شاینر که صد‌ها اتهام را ثبت کرده بود از کارش اخراج شد، زیرا ادعا شد که او برای یافتن موکل در عراق، پول پرداخت می‌کرده است.<br/>عفو بین الملل در آن زمان از این تصمیم انتقاد کرد و برخی از محققان دو تحقیق نامبرده اکنون مدعی هستند از اقدامات شاینر به عنوان بهانه‌ای برای توقف تحقیقات در مورد اشتباهات در سطوح بالا استفاده شده است.<br/>روزنامه ساندی تایمز گزارش داد کارآگاهان نظامی اتهامات مربوط به اسناد نادرست را کشف کرده اند که به اندازه کافی جدی هستند که پیگرد افسران ارشد نظامی را به دنبال داشته باشد.<br/>این روزنامه گزارش داد یکی از فرماندهان ارشد یگان ساس به دادستان‌ها رجوع کرده بود تا مانع اجرای عدالت شود و نگذارد تحقیقات به پایان برسد.<br/>این روزنامه همچنین گفت: اگر مشخص شود انگلیس از پیگرد نیرو‌های نظامی به خاطر اقداماتشان سر باز زده باشد، اطلاعات جدید ممکن است به تحقیقات در مورد جنایات جنگی در دادگاه کیفری بین المللی منجر شود.</p>
    </article>
  </body>
</html>