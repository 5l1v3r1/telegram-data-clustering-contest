<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/17/maharashtra-government-formation-ncp-will-support-congress.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T23:19:00+00:00"/>
    <meta property="og:title" content="മഹാരാഷ്ട്ര സർക്കാർ: കോൺഗ്രസിന്റെ നിലപാടിനൊപ്പം നിൽക്കാൻ എൻസിപി"/>
    <meta property="og:description" content="മുംബൈ ∙ മഹാരാഷ്ട്ര സർക്കാർ രൂപീകരണത്തിന് കോൺഗ്രസ് ദേശീയ നേതൃത്വത്തിന്റെ പച്ചക്കൊടി കാത്തിരിക്കെ എൻസിപി അധ്യക്ഷൻ ശരദ് പവാർ ഇന്നു കോൺഗ്രസ് അധ്യക്ഷ.maharashtra government formaton . Malayalam News. Manorama Online. Maharashtra Assembly Elections 2019. Shiv Sena. bjp. ncp.India News. National News. Malayalam News. Manorama Online"/>
  </head>
  <body>
    <article>
      <h1>മഹാരാഷ്ട്ര സർക്കാർ: കോൺഗ്രസിന്റെ നിലപാടിനൊപ്പം നിൽക്കാൻ എൻസിപി</h1>
      <address><time datetime="2019-11-17T23:19:00+00:00">17 Nov 2019, 23:19</time> by <a rel="author">https://www.facebook.com/manoramaonline</a></address>
      <p>മുംബൈ ∙ മഹാരാഷ്ട്ര സർക്കാർ രൂപീകരണത്തിന് കോൺഗ്രസ് ദേശീയ നേതൃത്വത്തിന്റെ പച്ചക്കൊടി കാത്തിരിക്കെ എൻസിപി അധ്യക്ഷൻ ശരദ് പവാർ ഇന്നു കോൺഗ്രസ് അധ്യക്ഷ സോണിയ ഗാന്ധിയുമായി ചർച്ച നടത്തും.  ശിവസേന ബന്ധം സംബന്ധിച്ച് കോൺഗ്രസുമായി  ചേർന്നു മാത്രമേ തീരുമാനമെടുക്കുകയള്ളൂവെന്നു പുണെയിൽ എൻസിപി കോർ കമ്മിറ്റി യോഗത്തിനു ശേഷം പാർട്ടി വക്താവ് നവാബ് മാലിക് വ്യക്തമാക്കി. രാഷ്ട്രപതി ഭരണം എത്രയും പെട്ടെന്ന് അവസാനിപ്പിക്കണമെന്നതാണു പാർട്ടി നിലപാട്. </p>
      <p>ശിവസേനയുടെ മുൻ നിലപാടുകളെക്കുറിച്ചു ന്യൂനപക്ഷങ്ങൾക്കും മറ്റുമുള്ള ആശങ്ക ദൂരീകരിക്കും വിധം പൊതുമിനിമം പരിപാടിയിൽ ധാരണയിലെത്താനായാൽ സർക്കാർ രൂപീകരണ നടപടികളിലേക്കു കടക്കുമെന്നാണ് സൂചന.  സഖ്യത്തെ കോൺഗ്രസിന്റെ ദക്ഷിണേന്ത്യയിൽനിന്നുള്ള ദേശീയ നേതാക്കളാണ് എതിർക്കുന്നതെന്നാണ് എൻസിപി, ശിവസേന നേതാക്കളുടെ വിലയിരുത്തൽ. </p>
      <p>മഹാരാഷ്ട്ര സർക്കാർ രൂപീകരണത്തിനു പുറമെ, മുംബൈ കോർപറേഷൻ മേയർ തിരഞ്ഞെടുപ്പിലും കോൺഗ്രസിന്റെ നിലപാട് ശിവസേനയ്ക്ക് ഇപ്പോൾ നിർണായകമാണ്. ബിജെപിയുടെ പിന്തുണയില്ലാത്ത സാഹചര്യത്തിൽ കോൺഗ്രസിന്റെ വോട്ട് കൂടിയുണ്ടെങ്കിലേ ജയിക്കാൻ കഴിയൂ. പാർലമെന്റ് സമ്മേളനത്തിനു മുന്നോടിയായി ഇന്നലെ ഡൽഹിയിൽ നടന്ന എൻഡിഎ യോഗത്തിൽ ശിവസേന പങ്കെടുത്തില്ല. </p>
      <p>ഇതിനിടെ, ശിവസേന സ്ഥാപകൻ ബാൽ താക്കറെയുടെ ചരമവാർഷിക ദിനത്തിൽ മുൻ മുഖ്യമന്ത്രി ദേവേന്ദ്ര ഫ്ഡനാവിസ് അടക്കമുള്ള ബിജെപി നേതാക്കൾ സ്മൃതി മണ്ഡപത്തിലെത്തി ആദരാഞ്ജലിയർപ്പിച്ചു. മുതിർന്ന ശിവസേന നേതാക്കൾ ഇല്ലാത്ത വേളയിലായിരുന്നു ഫഡ്നാവിസിന്റെ സന്ദർശനം. ‘ആരുടെ സർക്കാർ, ശിവസേനയുടെ സർക്കാർ’ എന്ന്  സേന പ്രവർത്തകർ മുദ്രാവാക്യം വിളിച്ചതോടെ ഫഡ്നാവിസ് പെട്ടെന്നു മടങ്ങി. പിന്നാലെ, ജനങ്ങളെ ആത്‍മാഭിമാനം എന്തെന്നു പഠിപ്പിച്ച നേതാവാണ് ബാൽ താക്കറെയെന്ന് അദ്ദേഹം ട്വീറ്റ് ചെയ്തതും ചർച്ചയായി. ശരദ് പവാർ, ഛഗൻ ഭുജ്ബൽ തുടങ്ങി എൻസിപി നേതാക്കളും താക്കറെ സ്മൃതിമണ്ഡപത്തിൽ പുഷ്പാർച്ചന നടത്തി. </p>
    </article>
  </body>
</html>