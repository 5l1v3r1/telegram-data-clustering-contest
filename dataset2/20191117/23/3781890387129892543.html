<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742069"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T23:26:00+00:00"/>
    <meta property="og:title" content="&quot;อรรถพล&quot;เล็งเซ็ตระบบงานสช.ลดซ้ำซ้อน"/>
    <meta property="og:description" content="เลขาธิการ กช. เล็งเซ็ตระบบงานสำนักงานคณะกรรมการส่งเสริมการศึกษาเอกชน(สช.) ชี้ยังขาดเอกภาพ มีความซ้ำซ้อน มีเรื่องร้องเรียนเยอะ เตรียมตั้งศูนย์คลี่คลายเรื่องร้องเรียนโดยเฉพาะ"/>
  </head>
  <body>
    <article>
      <h1>"อรรถพล"เล็งเซ็ตระบบงานสช.ลดซ้ำซ้อน</h1>
      <address>
        <time datetime="2019-11-17T23:26:00+00:00">17 Nov 2019, 23:26</time>
      </address>
      <p>
        <b>เลขาธิการ กช. เล็งเซ็ตระบบงานสำนักงานคณะกรรมการส่งเสริมการศึกษาเอกชน(สช.) ชี้ยังขาดเอกภาพ มีความซ้ำซ้อน มีเรื่องร้องเรียนเยอะ เตรียมตั้งศูนย์คลี่คลายเรื่องร้องเรียนโดยเฉพาะ</b>
      </p>
      <p>วันนี้ (18 พ.ย.) ดร.อรรถพล  ตรึกตรอง รักษาราชการแทนเลขาธิการคณะกรรมการส่งเสริมการศึกษาเอกชน(กช.) เปิดเผยว่า หลังจากตนปฏิบัติหน้าที่ได้ 2 สัปดาห์แล้ว พบว่า การทำงานภายในสำนักงานคณะกรรมการส่งเสริมการศึกษาเอกชน(สช.)ยังไม่เป็นเอกภาพเท่าที่ควร บางงานเป็นเรื่องเดียวกันกลับถูกแยกกัน ทำให้เกิดความซ้ำซ้อน ขณะที่บางงานก็ไม่มีเจ้าภาพ ดังนั้นจะต้องมีการจัดระเบียบใหม่ เพื่อให้สะดวกในการติดตามงาน และลดขั้นตอนการทำงานด้วย<br/><br/>ดร.อรรถพล กล่าวต่อไปว่า  ช่วง  2 สัปดาห์ ที่ผ่านมา ปรากฏว่า มีเรื่องร้องเรียนเข้ามาเยอะมากทั้งจากสายด่วนกระทรวงศึกษาธิการ และจากสำนักนายกรัฐมนตรี  แต่ละวันไม่ต่ำกว่า 10-20 เรื่องจากทั่วประเทศ โดยเป็นการร้องเรียนทั้งจากประชาชนและครูเอกชนเอง ซึ่งมีทั้งเรื่องการปฏิบัติโดยมิชอบของผู้รับใบอนุญาต  การจัดกิจกรรมการเรียนการสอนของโรงเรียนที่กระทบกับชาวบ้าน รวมถึงเรื่องพฤติกรรมครู เป็นต้น แต่ปัญหาที่พบ คือ เรื่องส่วนใหญ่ไม่ค่อยมีความคืบหน้าหรือไม่ได้รับการแก้ไขปัญหาเท่าที่ควร เพราะไม่มีเจ้าภาพ และขาดการติดตาม ดังนั้นจึงคิดว่า จะให้มีการจัดตั้งศูนย์คลี่คลายเรื่องร้องเรียนโดยเฉพาะ เป็นการเซ็ตระบบใหม่ให้มีศูนย์ดูแลและติดตามเรื่องร้องเรียน ให้มีเจ้าภาพและมีการติดตาม เพื่อช่วยคลี่คลายปัญหาจากการร้องเรียนให้เกิดข้อยุติโดยเร็ว<br/><br/>" ผมมองว่าปัญหาหนึ่งที่ทำให้การทำงานของ สช.ไม่ค่อยราบรื่น ส่วนหนึ่งอาจเป็นเพราะการมอบอำนาจให้ศึกษาธิการจังหวัด(ศธจ.)เป็นผู้มีอำนาจทำหน้าที่แทน สช.ในจังหวัด แต่ ศธจ.อาจมีความรู้ความเข้าใจไม่ตรงกับ สช.ในส่วนกลาง ดังนั้น ในเร็ว ๆ นี้ จะต้องเชิญ กลุ่ม สช.ที่อยู่ใน ศธจ.และ ศธจ.มาหารือเพื่อซักซ้อมความเข้าใจกันใหม่"ดร.อรรถพล กล่าว</p>
    </article>
  </body>
</html>