<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/rukomet/rukometasice-se-okupile-pred-sp-uskoro-krecu-na-celodnevni-put-393050.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T23:31:00+00:00"/>
    <meta property="og:title" content="Rukometašice se okupile pred SP, uskoro kreću na celodnevni put!"/>
    <meta property="og:description" content="Srednji bek ženske rukometne reprezentacije Srbije Kristina Liščević rekla je danas da veruje da će ekipa na predstojećem Svetskom prvenstvu u Japanu biti stabilnija i da će ostvariti zapežen rezultat."/>
  </head>
  <body>
    <article>
      <h1>Rukometašice se okupile pred SP, uskoro kreću na celodnevni put!</h1>
      <h2>Srednji bek ženske rukometne reprezentacije Srbije Kristina Liščević rekla je danas da veruje da će ekipa na predstojećem Svetskom prvenstvu u Japanu biti stabilnija i da će ostvariti zapežen rezultat.</h2>
      <address><time datetime="2019-11-17T23:31:00+00:00">17 Nov 2019, 23:31</time> by <a rel="author">Beta</a></address>
      <p><i>"Dugo godina se poznajemo, nadam se da ćemo biti još jače i stabilnije na ovom takmičenju. Ako budemo radile jako i bile fokusirane, imamo šanse za lep rezultat. Grupa je izuzetno teška, a ona sa kojom ukrštamo još teža, međutim, ako ne verujemo, ne bi trebalo da budemo ovde. Svi želimo dobar rezultat i plasman na Olimpijske igre",</i> rekla je Liščević.<br/><br/>Ženska rukometna reprezentacija Srbije okupila se u SC "Kovilovo" na početku završnih priprema za Svetsko prvenstvo u Japanu. Klupske obaveze, nastupi u domaćim prvenstvima i evropskim kupovima, onemogućile su selektora Ljubomira Obradovića da na prozivci ima svih 19 igračica. Prema planu, na raspolaganju za jedina dva treninga u ponedeljak pred put u Južnu Koreju, biće 17 igračica, kojima će se poslednje priključiti Marija Obradović i Kristina Graovac.<br/><br/><i>"Većina nas je u godinama gde bi nam to verovatno bio i prvi i poslednji put. To niko u našoj generaciji, a i u nekim prethodnim, nije doživeo"</i>, rekla je Liščević.<br/><br/>Srpska ekspedicija kreće put Seula u utorak prepodne letom za Dohu (11.40). Ekipu i stručni štab čeka naporan 24-časovni put, a zatim i prilagođavanje uslovima i vremenskoj zoni u Aziji.<br/><br/>Srbija će učestvovati na "Seul Kupu" od 22. do 25. novembra, a tri dana kasnije zaputiti se za Kumamoto letom preko Fukuoke.</p>
      <p>Izvor: Beta</p>
    </article>
  </body>
</html>