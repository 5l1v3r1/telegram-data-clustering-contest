<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/violent-clashes-protesters-police-athens-march-commemorating-student-uprising-1974"/>
    <meta property="og:site_name" content="euronews"/>
    <meta property="article:published_time" content="2019-11-17T23:37:55+00:00"/>
    <meta property="og:title" content="تظاهرات گسترده یونانی‌ها در سالگرد حمله به دانشگاه پلی‌تکنیک آتن"/>
    <meta property="og:description" content="دانشجویان شعار می‌دادند: «اعتراض در موزه تاریخ پایان نمی‌یابد»"/>
  </head>
  <body>
    <article>
      <h1>تظاهرات گسترده یونانی‌ها در سالگرد حمله به دانشگاه پلی‌تکنیک آتن</h1>
      <address><time datetime="2019-11-17T23:37:55+00:00">17 Nov 2019, 23:37</time> by <a rel="author">یورونیوز </a></address>
      <p>بیش از ۲۰ هزار شهروند یونانی روز یکشنبه در چهل‌وششمین سالگرد حمله نظامیان به دانشگاه پلی‌تکنیک آتن در پایتخت راهپیمایی کردند.</p>
      <p>این تظاهرات بزرگ‌ترین اعتراض شهروندان یونان در سال‌های اخیر توصیف شده است. اهمیت دیگر این راهپیمایی از آن رو است که دولت راست‌گرای کیریاکوس میتوستاکیس پس از رسیدن به قدرت، قانون ممنوعیت ورود نظامیان به دانشگاه را لغو کرد. این قانون نماد گذار یونان از دیکتاتوری «حکومت سرهنگ‌ها»ی تحت حمایت ایالات متحده آمریکا (۱۹۶۷-۱۹۷۴) به دموکراسی بود.</p>
      <p>دانشجویان در مسیر راهپیمایی خود چندین پرچم آمریکا و اتحادیه اروپا را به آتش کشیدند و علیه دونالد ترامپ و رجب طیب اردوغان شعار دادند.</p>
      <p>بسیاری از شهروندان یونانی در جریان بحران اقتصادی این کشور که از سال ۲۰۰۸ آغاز شد و تا ده سال بعد ادامه پیدا کرد، از کار بیکار شدند. در همین بازه زمانی دستمزدها و حقوق بازنشستگی برای پاسخ گفتن به مطالبات اتحادیه اروپا و صندوق بین‌المللی پول در یونان به‌شدت کاهش پیدا کرد.</p>
      <p>دانشجویان شعار می‌دادند: «مرگ بر دولت دست راستی» و «اعتراض در موزه تاریخ پایان نمی‌یابد». این راهپیمایی اعتراضی در بسیاری مناطق به خشونت کشیده شد. پلیس دست‌کم ۲۸ نفر را در جریان این تظاهرات بازداشت کرد.</p>
      <p>در جریان حمله سال ۱۹۷۳ نظامیان به دانشگاه پلی‌تکنیک آتن ۲۴ دانشجو کشته شدند.</p>
    </article>
  </body>
</html>