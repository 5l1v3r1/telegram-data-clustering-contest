<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640442/%D8%AF%D8%B9%D9%88%D8%A7%DB%8C-%DA%A9%D9%87%D9%86%D9%87%E2%80%8C-%D8%A7%D9%88%D8%B1%D8%A7%DA%A9%D9%84-%D9%88-%DA%AF%D9%88%DA%AF%D9%84-%D8%AF%D8%B1-%D8%AF%DB%8C%D9%88%D8%A7%D9%86-%D8%B9%D8%A7%D9%84%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D9%86%D8%A8%D8%A7%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T23:50:00+00:00"/>
    <meta property="og:title" content="دعوای کهنه‌ اوراکل و گوگل در دیوان عالی آمریکا دنبال می‌شود"/>
    <meta property="og:description" content="سال‌هاست که اوراکل مدعی شده گوگل در توسعه‌ی اندروید از ۳۷ عدد API مربوط به جاوا بدون مجوز استفاده کرده و مدت‌هاست که شنیده می‌شود گوگل..."/>
  </head>
  <body>
    <article>
      <h1>
        <a href="https://www.bultannews.com/fa/news/640442/%D8%AF%D8%B9%D9%88%D8%A7%DB%8C-%DA%A9%D9%87%D9%86%D9%87%E2%80%8C-%D8%A7%D9%88%D8%B1%D8%A7%DA%A9%D9%84-%D9%88-%DA%AF%D9%88%DA%AF%D9%84-%D8%AF%D8%B1-%D8%AF%DB%8C%D9%88%D8%A7%D9%86-%D8%B9%D8%A7%D9%84%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D9%86%D8%A8%D8%A7%D9%84-%D9%85%DB%8C%E2%80%8C%D8%B4%D9%88%D8%AF">دعوای کهنه‌ اوراکل و گوگل در دیوان عالی آمریکا دنبال می‌شود</a>
      </h1>
      <h2>سال‌هاست که اوراکل مدعی شده گوگل در توسعه‌ی اندروید از ۳۷ عدد API مربوط به جاوا بدون مجوز استفاده کرده و مدت‌هاست که شنیده می‌شود گوگل...</h2>
      <address><time datetime="2019-11-17T23:50:00+00:00">17 Nov 2019, 23:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سال‌هاست که اوراکل مدعی شده گوگل در توسعه‌ی اندروید از ۳۷ عدد API مربوط به جاوا بدون مجوز استفاده کرده و مدت‌هاست که شنیده می‌شود گوگل احتمالاً مجبور می‌شود غرامتی با ابعاد چند میلیارد دلاری به اوراکل پرداخت کند. اما هنوز هیچ چیز به نتیجه‌ی نهایی نرسیده است. «بلومبرگ» امروز گزارش داده است که گوگل می‌خواهد این دعوای حقوقی را در دیوان عالی آمریکا پیگیری کند.</p>
      <p>یکی از علت‌های اصلی طولانی شدن این دعوای حقوقی این بود که در سال ۲۰۱۲، یکی از دادگاه‌های منطقه‌ای اعلام کرده بود APIها نمی‌توانند شامل قانون کپی‌رایت شوند. در مراحل و دادگاه‌های بعدی اما گوگل به پرداخت جریمه‌ نیز محکوم شده بود و حالا باز هم به دنبال تجدید نظر در دیوان عالی آمریکا به عنوان بالاترین مقام تصمیم‌گیری در پرونده‌های قضایی ایالات متحده است.</p>
      <p>در بیانیه‌ای که اوراکل به دیوان عدالت اداری ارسال کرده و در اختیار رسانه‌های نیز قرار گرفته، این شرکت نرم‌افزاری مدعی شده است که استفاده‌ی بدون مجوز گوگل از جاوا، «نقض مشخص کپی رایت» بوده و «باعث زیان‌های بزرگ به بازار» این شرکت شده است.</p>
      <p>دیدگاه گوگل اما در این میان، طبیعتاً متفاوت است. این شرکت می‌گوید اوراکل هیچ چیز به جز کنترل کامل بر جامعه‌ی توسعه‌دهنده‌ی جاوا را نمی‌پذیرد. با این همه، حالا دیگر دعوای کهنه‌ی اوراکل و گوگل به خط پایانش نزدیک می‌شود. اگر اینجا گوگل بتواند دیوان عالی را متقاعد کند که حق با اوست، پرونده دیگر بسته خواهد شد و خبری از پرداخت چندین میلیارد دلار نیز نخواهد بود.</p>
      <p>اما از سوی دیگر اگر دیوان عالی آمریکا هم گوگل را در استفاده‌ی بدون مجوز از جاوا مقصر تشخیص دهد، پرونده دوباره به دادگاهی فدرال در کالیفرنیا برمی‌گردد تا زیان‌های وارد شده به اوراکل محاسبه شوند. خود اوراکل که باور دارد زیانی که از کار گوگل به او وارد شده، بالغ بر ۸.۸ میلیارد دلار بوده است.</p>
      <p>حدود ۱۰ سال از زمان شکایت اوراکل از گوگل سپری می‌شود. اوراکل در سال ۲۰۰۹، شرکت توسعه دهنده زبان برنامه نویسی جاوا به نام «Sun Microsystems» را با مبلغ اندکی خریداری کرد و پس از مدتی، شکایتی را بر علیه گوگل به راه انداخت و این کمپانی را محکوم به استفاده غیر قانونی جاوا در پلتفرم اندروید کرد. در این بین گوگل هم در گذشته ادعا کرده بود که در سال ۲۰۰۹ با شرکت Sun Microsystems توافقاتی داشته که اکنون اوراکل آنها را قبول ندارد.</p>
    </article>
  </body>
</html>