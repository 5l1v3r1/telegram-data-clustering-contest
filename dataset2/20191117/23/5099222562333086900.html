<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23496950-louisiana-sua-democratul-edwards-invins-republicanul-rispone-apropiat-presedintelui-trump.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T23:45:00+00:00"/>
    <meta property="og:title" content="Louisiana, SUA: Democratul Edwards l-a învins pe republicanul Rispone, apropiat al președintelui Trump"/>
    <meta property="og:description" content="În urma scrutinului electoral din statul american Louisiana, candidadul democrat John Bel Edwards a ieșit câștigător, învingându-l pe contracandidatul republican Eddie"/>
  </head>
  <body>
    <article>
      <h1>Louisiana, SUA: Democratul Edwards l-a învins pe republicanul Rispone, apropiat al președintelui Trump</h1>
      <address><time datetime="2019-11-17T23:45:00+00:00">17 Nov 2019, 23:45</time> by <a rel="author">I.B.</a></address>
      <p>În urma scrutinului electoral din statul american Louisiana, candidadul democrat John Bel Edwards a ieșit câștigător, învingându-l pe contracandidatul republican Eddie Rispone, apropiat al președintelui Donald Trump, relatează Mediafax citând Reuters.</p>
      <p>John Bel Edwards, candidat al Partidului Democrat la guvernarea statului Louisiana a obținut victoria electorală la o diferență minimală, de 51% de voturi față de 49%, în detrimentul candidatului republican omolog, Eddie Rispone, un antreprenor în industria construcțiilor, descris anterior de liderul de la Casa Albă ca fiind „pro-familie, pro-viață, pro-Amendamentul al Doilea și 100% pro-America”.</p>
      <p>Rezultatul scrutinului electoral este văzut ca fiind ultimul barometru al potențialului electoral al Partidului Republican, în contextul alegerilor prezidențiale din 2020.</p>
      <p>În cadrul unei postări transmise în dimineața zilei de sâmbătă, Donald Trump a încurajat electoratul statului Louisiana să îl susțină pe Rispone la guvernare, reiterând măsurile pe care acesta le va adopta în domeniul scăderii taxelor și costurilor pentru asigurările pentru autovehicule, cele mai ridicate, în prezent, din Statele Unite și în cel al protecției drepturilor de a utiliza arme.</p>
      <p>„Va fi un guvernator grozav!”, a transmis liderul de la Casa Albă.</p>
    </article>
  </body>
</html>