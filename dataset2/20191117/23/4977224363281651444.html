<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2698674/napovedano-je-poplavljanje-reke-drave"/>
    <meta property="og:site_name" content="STA.si"/>
    <meta property="article:published_time" content="2019-11-17T23:30:01+00:00"/>
    <meta property="og:title" content="Napovedano je poplavljanje reke Drave"/>
    <meta property="og:description" content="Pretok reke Drave se v skladu z napovedmi hidrologov agencije za okolje povečuje, ponekod je po 23. uri že presegel 1200 kubičnih metrov na sekundo. Čez noč se bo povečala tudi vodnatost njenih pritokov v Sloveniji. Ob tem bo Drava poplavljala na več mestih ob strugi, zato je za celotno območje struge za danes izdano oranžno hidrološko opozorilo."/>
  </head>
  <body>
    <article>
      <h1>Napovedano je poplavljanje reke Drave</h1>
      <address>
        <time datetime="2019-11-17T23:30:01+00:00">17 Nov 2019, 23:30</time>
      </address>
      <p>
        <i>Dravograd, 18. novembra - Pretok reke Drave se v skladu z napovedmi hidrologov agencije za okolje povečuje, ponekod je po 23. uri že presegel 1200 kubičnih metrov na sekundo. Čez noč se bo povečala tudi vodnatost njenih pritokov v Sloveniji. Ob tem bo Drava poplavljala na več mestih ob strugi, zato je za celotno območje struge za danes izdano oranžno hidrološko opozorilo.</i>
      </p>
      <figure>
        <img src="https://www.sta.si/foto/630,420,6,566587"/>
        <figcaption>Dravograd. Narasla reka Drava.<cite>Foto: Vesna Pušnik Brezovnik/STA Arhiv STA</cite></figcaption>
      </figure>
      <p>Na napovedan povečan pretok Drave, ki bo po napovedih največji v drugi polovici noči, so se ves minuli konec tedna pripravljali med drugim na Koroškem, v občinah Dravograd in Vuzenica. Aktivirali so štaba civilne zaščite, gasilce in druge pristojne službe ter občanom razdelili več sto protipoplavnih vreč.</p>
      <p>V Dravogradu so deset objektov na najbolj izpostavljenem območju ob reki na Ribiški poti zaščitili s plastičnimi preprekami, napolnjenimi z vodo, ki bi po oceni dravograjske civilne zaščite lahko zdržale do pretoka okoli 1400 kubičnih metrov na sekundo.</p>
      <p>Sicer pa je napovedano, da se bodo, če bo do tega prišlo, sirene z opozorilom za nevarnost v Dravogradu oglasile pri pretoku 1200 kubičnih metrov na sekundo, kar pa se za zdaj še ni zgodilo. Je pa takšen pretok Drava denimo dosegla pri hidroelektrarnah Ožbalt, Vuhred in Fala.</p>
      <p>Če se bodo oglasile sirene, bo to za prebivalce ob Dravi in tiste, ki živijo v blokovskem naselju Meža, pomenilo, da morajo vrednejše predmete iz kletnih prostorov prenesti v višje ležeče prostore, prav tako naj z izpostavljenih območij premaknejo avtomobile.</p>
      <p>V Dravogradu je uvedeno nočno dežuranje gasilcev, ki bodo izvajali obhode ob Dravi, tamkajšnja civilna zaščita pa je vseskozi v navezi s kolegi iz sosednje avstrijske občine Labot. Od tam so zvečer še poročali o predvidenem pretoku Drave v višini do okoli 1600 kubičnih metrov na sekundo.</p>
      <related>
        <h4>Povezani članki</h4>
        <a href="https://www.sta.si/2698635/v-dravogradu-in-vuzenici-se-pripravljajo-na-napovedan-povecan-pretok-drave-dopolnjeno"/>
        <a href="https://www.sta.si/2698620/iz-avstrije-porocajo-o-tezavah-zaradi-snega-in-dezja"/>
        <a href="https://www.sta.si/2698477/drava-ze-prestopila-bregove"/>
      </related>
    </article>
  </body>
</html>