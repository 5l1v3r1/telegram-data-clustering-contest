<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/742142"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T12:15:00+00:00"/>
    <meta property="og:title" content="'นักโทษ'รุ่นแรกเรียนจบป.ตรี เข้ารับปริญญาบัตร'มมร.'"/>
    <meta property="og:description" content="ผู้ต้องขังรุ่นแรกสำเร็จการศึกษาปริญญาตรี หลักสูตรศาสนศาสตรบัณฑิต เข้ารับประทานปริญญาบัตร มหาวิทยาลัยมหามกุฏราชวิทยาลัย จาก 'สมเด็จพระสังฆราช' "/>
  </head>
  <body>
    <article>
      <h1>'นักโทษ'รุ่นแรกเรียนจบป.ตรี เข้ารับปริญญาบัตร'มมร.'</h1>
      <address>
        <time datetime="2019-11-17T12:15:00+00:00">17 Nov 2019, 12:15</time>
      </address>
      <p>
        <b>ผู้ต้องขังรุ่นแรกสำเร็จการศึกษาปริญญาตรี หลักสูตรศาสนศาสตรบัณฑิต เข้ารับประทานปริญญาบัตร มหาวิทยาลัยมหามกุฏราชวิทยาลัย จาก "สมเด็จพระสังฆราช" </b>
      </p>
      <p>เมื่อวันที่ 17 พ.ย. ที่อาคารสุชีพ ปุญญานุภาพ มหาวิทยาลัยมหามกุฏราชวิทยาลัย(มมร.) อ.พุทธมณฑล จ.นครปฐม สมเด็จพระอริยวงศาคตญาณ สมเด็จพระสังฆราช สกลมหาสังฆปริณายก (อัมพร อมฺพโร) เสด็จเป็นประธานในพิธีประทานปริญญาบัตรแก่ผู้สำเร็จการศึกษาจาก มมร. ประจำปี 2562 โดยมีผู้เข้ารับประทานปริญญาบัตรรวม 1,258 รูป/คน จากนั้นทรงมีพระโอวาท ตอนหนึ่งว่า ขอบัณฑิตทั้งหลายอย่าประมาท หลงผิดคิดไปว่าเมื่อมีปริญญา แปลว่ามีความรู้มากพอแล้ว ความนึกคิดเช่นนี้จัดเป็นกิเลสอันร้ายกาจ ซึ่งจะนำพาความเสื่อมมาสู่ตนและสังคม สมเด็จพระสัมมาสัมพุทธเจ้าทรงพร่ำสอนย้ำเตือนพุทธบริษัททั้งหลายไว้ว่า “มนต์มีการไม่ท่องบ่นเป็นมลทิน” นั่นย่อมหมายถึงว่า สรรพวิชาความรู้ที่เราได้เล่าเรียนศึกษามา หากไม่เอาใจใส่ทบทวน และศึกษาเพิ่มเติม ในที่สุดก็ย่อมเป็นมลทิน จึงขอให้ทุกท่านกวดขันตนเองให้มีความวิริยอุตสาหะในอันที่จะขวนขวายศึกษาเรียนรู้ในสรรพวิชชาอยู่เป็นนิตย์ เพื่อกำจัดอวิชชาให้หมดสิ้นไป บังเกิดคุณประโยชน์ยิ่งใหญ่ เป็นความงอกงามไพบูลย์ทั้งทางโลกและทางธรรม</p>
      <figure>
        <img src="https://www.dailynews.co.th/admin/upload/20191117/news_bOhVSebyVk191453_533.jpg?v=20191118068?v=1348"/>
      </figure>
      <p>พระราชปฏิภาณโกศล (สมคิด จินฺตามโย) อธิการบดีมมร. กล่าวว่า ปีนี้เป็นปีแรกที่มีผู้ต้องขังในเรือนจำ จากโครงการวิทยบริการสอนพระพุทธศาสนาในเรือนจำ ตามแนวพระราชกระแสรับสั่งในสมเด็จพระกนิษฐาธิราชเจ้า กรมสมเด็จพระเทพรัตนราชสุดาฯ สยามบรมราชกุมารี สำเร็จการศึกษาในหลักสูตรศาสนศาสตรบัณฑิต จำนวน 16 คน ในจำนวนนี้มีที่พ้นโทษแล้วมาเข้าร่วมพิธีประทานปริญญาบัตร 7 คน ส่วนอีก 9 คน จะมีการนำปริญญาบัตรไปมอบให้ในเรือนจำต่อไป.</p>
    </article>
  </body>
</html>