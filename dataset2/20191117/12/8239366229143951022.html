<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/articles/zbirna_ukrainy_persha_gra_u_zaporizhzhi_ta_nevdacha_molodizhky_u_lvovi_330932.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T12:07:00+00:00"/>
    <meta property="og:title" content="Збірна України: перша гра у Запоріжжі та невдача молодіжки у Львові"/>
    <meta property="og:description" content="Головна команда вже виконала завдання виходу на Чемпіонат Європи, тож вболівальники розуміють, що всі ігри до літа 2020 року де-факто матимуть статус контрольних."/>
  </head>
  <body>
    <article>
      <h1>Збірна України: перша гра у Запоріжжі та невдача молодіжки у Львові</h1>
      <h2>Головна команда вже виконала завдання виходу на Чемпіонат Європи, тож вболівальники розуміють, що всі ігри до літа 2020 року де-факто матимуть статус контрольних.</h2>
      <address>
        <time datetime="2019-11-17T12:07:00+00:00">17 Nov 2019, 12:07</time>
      </address>
      <figure>
        <img src="https://galinfo.com.ua/media/gallery/intxt/z/b/zbirna_port_d26e8.jpg"/>
      </figure>
      <p>У них тренерський штаб шукатиме нові формації гри та зможе переглянути більше гравців, що в підсумку дозволить виступити на континентальній першості найсильнішим складом. У відборі залишається зіграти ще один матч – на виїзді зі збірною Сербії. Він, до слова, відбудеться сьогодні, 17 листопада.</p>
      <p>Сербам потрібно перемагати та сподіватися на осічку португальців у матчі з Люксембургом. Чи реально це? Скоріш за все – ні. Але мотивація збірних у сьогоднішньому матчі буде різною і Андрію Миколайовичу з тренерським штабом потрібно буде дуже постаратися, щоби знайти правильні слова перед початком матчу. Єдине, за що ще може поборотися Україна – право жеребкуватися з першого кошика. Для цього їй потрібно набирати якомога більше залікових балів у відборі.</p>
      <p>У плані пошуку потрібних слів, мабуть, куди простіше було в товариському матчі з Естонією. Він був для українців позитивним одразу в кількох аспектах. По-перше, запорізькі вболівальники змогли вперше наживо побачити гру національної збірної. По-друге, усі побачили, що навіть резервісти команди Шевченка розуміють вимоги тренерського штабу. І таких моментів як на ЄВРО-2016, коли мінімально поступаючись, збірна замінювати форварда на опорного півзахисника вже не буде. Ну й, по-третє, головний тренер зміг переглянути футболістів, у грі з командою, що грає другим номером, адже на чемпіонаті Європи такі теж будуть. Згадайте лише Ісландію чи Албанію. Навіть чинний чемпіон не цурався гри другим номером на ЧЄ у Франції.</p>
      <p>У матчі зі збірною Сербії можна теж очікувати на ротацію, адже це – найкращий шанс перевірити кількох виконавців. До прикладу, як у матчі з вмотивованим та заточеним на результат суперником виглядатиме Циганков або ж як себе проявить у ролі плеймейкера Роман Безус – автор єдиного голу в Запоріжжі. Сумніваємося, що тренерський штаб покладеться на неосновний склад позаду, адже ламати зв’язку центрбеків та награвати нову – справа, на яку зараз може не вистачити часу. Відкритим залишається питання чи довірять у цій грі місце в воротах Андрію Луніну. Адже це, окрім можливості побачити в грі другого голкіпера збірної, може ще й стати сигналом Вальядоліду, де українець зараз перебуває на правах оренди: «Погляньте, ось ваш воротар. Він виступає за збірну, що достроково вийшла на Чемпіонат Європи, а ви йому навіть шансу не залишаєте».</p>
      <p>А поки Лунін та Миколенко виступають за головну команду, їх однолітки ведуть боротьбу за потрапляння на чемпіонат Європи віком до 21 року, що відбудеться в 2021 році. На старті відбору команда Руслана Ротаня забуксувала, набравши у стартових трьох турах лише три очки в матчі з Мальтою та поступившись Фінляндії й Румунії. Перед матчем зі збірною Данії було зрозуміло, що поразка фактично означає зменшення шансів на вихід до мінімуму.</p>
      <p>Тим болючіше було спостерігати за дитячими помилками у виконанні збірників у першому таймі. Бондар віддав неточний пас, що обернувся контратакою на наші ворота. Програна дуель 1 на 1 та гол вже на п’ятій хвилині від Андреаса Ольсена. Ще у першому таймі гравець італійської «Болоньї» робить дубль після того, як Роман Вантух вирішив не вибивати м’яч з власної штрафної. На дузі штрафного майданчика першим був данець. 0:2 і нерозуміння того як можна обігрувати Данію з таким розібраним складом читалося навіть на лиці Руслана Ротаня.</p>
      <p>По перерві збірна, досі гнана вперед вболівальниками, що прийшли на «Арену Львів», заграла по-новому. І нехай спочатку Ольсен зробив хет-трик, та було помітно, що українці готові боротися до кінця. На 63-ій хвилині з кількох метрів, після вдалого прострілу з флангу, один м’яч відквитав Русин. За десять хвилин данці залишилися у меншості, українці пробили пенальті та… не забили. Однак, на добиванні першим був Цитаїшвілі. Спрацювала заміна від тренерського штабу. Залишалося майже 20 хвилин, які українці гратимуть в більшості та лише один м’яч до нічиєї. Але Данія відзахищала свою мінімальну перемогу. 2:3, Данія набирає 12 очок та йде без втрат. А в України досі три і мінімальні шанси на потрапляння на ЧЄ-2021. Втім, залишається віра, що навіть з такої ситуації вдасться вилізти. Як і сподівання на те, що цей склад зможе дати ще кількох виконавців для головної команди. До прикладу, тих же Попова та Бондаря як потужну зв’язку центрбеків. Або ж нападників Супрягу та Русина. Проблема з форвардами у збірної ж нікуди не зникла.</p>
      <p><b>Тарас Жеребецький</b>, <a href="http://galinfo.com.ua/">Гал-інфо</a></p>
    </article>
  </body>
</html>