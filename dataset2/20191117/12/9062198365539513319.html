<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376524/27-0-kazanan-takimin-hocasini-kovdular"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T12:55:00+00:00"/>
    <meta property="og:title" content="27-0 kazanan takımın hocasını kovdular"/>
    <meta property="og:description" content="İtalya'da gençler liginde oynanan Invictasauro-Marina Calcio karşılaşmasını ev sahibi ekip 27-0 kazandı. Galip gelen takımın teknik direktörü maç sonu &quot;şaşırdık ve üzüldük&quot; denilerek kovuldu."/>
  </head>
  <body>
    <article>
      <h1>27-0 kazanan takımın hocasını kovdular</h1>
      <h2>İtalya'da gençler liginde oynanan Invictasauro-Marina Calcio karşılaşmasını ev sahibi ekip 27-0 kazandı. Galip gelen takımın teknik direktörü maç sonu "şaşırdık ve üzüldük" denilerek kovuldu.</h2>
      <address>
        <time datetime="2019-11-17T12:55:00+00:00">17 Nov 2019, 12:55</time>
      </address>
      <p>Futbol dünyasında ilginç bir olay yaşandı. İtalya'da oynanan Invictasauro-Marina Calcio karşılaşmasında farklı galibiyet alan takımın futbolcuları ve teknik ekibi maç sonunda ummadıkları bir tepkiyle karşılaştılar.</p>
      <p>
        <b>27-0 KAZANDI AMA GÖREVİNE SON VERİLDİ</b>
      </p>
      <p>Grosseto merkezlik gençlik takımı olan Invictasauro, sahasında ağırladığı Marina Calcio'yu 27-0 gibi ağır bir skorla mağlup ederken, maç sonunda kazanan takımın teknik direktörü Massimiliano Riccini'nin görevine son verildi.</p>
      <p>
        <b>"SKOR RAKİBE SAYGISIZLIK"</b>
      </p>
      <p>Konu hakkında açıklama yapan Invictasauro Başkanı Paolo Brogelli, "Bizim takımın Marina Calcio'yu 27-0 mağlup ettiğini duyduğumuzda çok şaşırdık ve üzüldük. Rakibe her zaman saygı göstermeniz gerekiyor ve bugün saygı gösterilmedi" ifadelerini kullandı.</p>
      <p>Mağlup ettikleri takımdan özür dileyen Brogelli, "Başkan olarak Marina kulübünden içtenlikle özür diliyorum. Yönetimin oy birliğiyle aldığı karar neticesinde teknik direktör Riccini'yi görevden almaya karar verdiğimizi duyurmak isteriz. Antrenörlerimiz genç oyuncuları yetiştirmekle görevlendiriliyor ama hepsinden önemlisi eğitmekle görevliler. Bugün bu olmadı" şeklinde konuştu.</p>
    </article>
  </body>
</html>