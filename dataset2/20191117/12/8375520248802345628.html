<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/kolja-shche-ne-gotovij-lukashenko-znovu-jde-v-prezidenti-640493.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T12:21:08+00:00"/>
    <meta property="og:title" content="Коля ще не готовий? Лукашенко знову йде в президенти"/>
    <meta property="og:description" content="Лукашенко очолює країну п’ять термінів поспіль з 1994 року"/>
  </head>
  <body>
    <article>
      <h1>Коля ще не готовий? Лукашенко знову йде в президенти</h1>
      <address>
        <time datetime="2019-11-17T12:21:08+00:00">17 Nov 2019, 12:21</time>
      </address>
      <h4>Лукашенко очолює країну п’ять термінів поспіль з 1994 року</h4>
      <p>Президент Білорусі Олександр Лукашенко після голосування на парламентських виборах заявив журналістам, що має намір балотуватися на пост президента країни у 2020 і 2025 роках.</p>
      <p>Про це повідомляє його <a href="https://lb.ua/go.php?url=aHR0cDovL3ByZXNpZGVudC5nb3YuYnkvcnUvbmV3c19ydS92aWV3L3Z5Ym9yeS1kZXB1dGF0b3Ytdi1wYWxhdHUtcHJlZHN0YXZpdGVsZWotbmF0c2lvbmFsbm9nby1zb2JyYW5pamEtMjIzOTUv">пресслужба</a>.</p>
      <p>«Президент прокоментував намір балотуватися на майбутніх виборах глави держави в 2020 і 2025 роках. Олександр Лукашенко наголосив, що не тримається за цей пост, але вважає для себе обов’язковим запропонувати свою кандидатуру, а люди зроблять вибір», – йдеться в повідомленні.</p>
      <p>Російські засоби масової інформації пишуть, що Лукашенко заявив, що не буде триматися за своє крісло «посинілими пальцями».</p>
      <p>За словами президента Білорусі, він не образиться, якщо його не підтримають на виборах. Однак, як зазначив Лукашенко, якщо громадяни Білорусі цінують стабільність, суверенітет та незалежність, то вони «самі повинні прийти і сказати: «Президенте, ти ще здоровий, балотуйся, будь ласка».</p>
      <p>Лукашенко очолює країну п’ять термінів поспіль з 1994 року.</p>
      <blockquote>Нагадаємо, що у Олександра Лукашенка є три сина: 43-річний Віктор, 39-річний Дмитро і молодший син президента Білорусі Коля Лукашенко. Старший є помічником президента з питань національної безпеки і членом Радбезу, середній – очолює президентський спортивний клуб.</blockquote>
      <p>Молодший син президента Білорусі супроводжує свого батька на офіційних заходах з юних років. Зараз юнакові виповнилося 14, і поруч з батьком його легко можна сплутати з радником або помічником президента.</p>
      <figure>
        <img src="https://glavcom.ua/img/forall/users/116/11693/a252fca52de4579b5d20099eb134d997_01.jpg"/>
      </figure>
      <p>
        <i>Молодший син президента Білорусі Коля Лукашенко</i>
      </p>
      <p>Багато хто пророкує Колі Лукашенку політичну кар’єру – він відвідує форуми, політичні зустрічі та офіційні візити з президентом з дитинства. Він захоплюється грою на фортепіано, хокеєм, лижами і біатлоном. Його перший вихід у світ відбувся, коли йому було всього три роки – разом з батьком він вийшов на суботник.</p>
      <p>За плечима Колі безліч військових парадів, заходів і зустрічей з главами держав – він брав участь в переговорах з Володимиром Путіним, Дмитром Медведєвим, Бараком Обамою та іншими політиками.</p>
      <p>Нагадаємо, сьогодні в Білорусі проходять <a href="https://glavcom.ua/world/observe/sogodni-u-bilorusi-obiratimut-deputativ-nizhnoji-palati-parlamentu-640447.html">вибори депутатів Палати представників Національних зборів VII скликання</a>. За даними білоруської ЦВК, на 110 місць в Палаті представників Національних зборів претендує 513 кандидатів від 12 партій і декількох громадських рухів.</p>
      <related>
        <a href="https://glavcom.ua/economics/finances/bakanov-rozpoviv-na-yakiy-stadiji-znahodit-sprava-arselor-mittal-639977.html"/>
        <a href="https://glavcom.ua/country/society/u-profspilci-derzhsluzhbovciv-poyasnili-chinovnikam-kudi-treba-skarzhitis-na-nespravedlivi-zvilnennya-640245.html"/>
        <a href="https://glavcom.ua/world/observe/biliy-dim-povidomiv-rezultati-medobstezhennya-trampa-640446.html"/>
      </related>
    </article>
  </body>
</html>