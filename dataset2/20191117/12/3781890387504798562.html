<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742146"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T12:57:00+00:00"/>
    <meta property="og:title" content="มะกันเลื่อนซ้อมรบหวังกล่อมโสมแดง"/>
    <meta property="og:description" content="รมว.กลาโหมสหรัฐแถลงว่าสหรัฐกับเกาหลีใต้ได้เลื่อนการซ้อมรบออกไปก่อนอย่างไม่มีกำหนดเพื่อเป็นการแสดงเจตนาที่ดีต่อเกาหลีเหนือเพื่อให้กลับคืนสู่โต๊ะเจรจา"/>
  </head>
  <body>
    <article>
      <h1>มะกันเลื่อนซ้อมรบหวังกล่อมโสมแดง</h1>
      <address>
        <time datetime="2019-11-17T12:57:00+00:00">17 Nov 2019, 12:57</time>
      </address>
      <slideshow>
        <figure>
          <img src="https://www.dailynews.co.th/admin/upload/20191117/news_tvhdMFiWKj200849_533.jpg?v=20191118074"/>
        </figure>
        <figure>
          <img src="https://www.dailynews.co.th/admin/upload/20191117/news_jWxaVquGBW200851_533.jpg?v=20191118074"/>
        </figure>
      </slideshow>
      <p>
        <b>รมว.กลาโหมสหรัฐแถลงว่าสหรัฐกับเกาหลีใต้ได้เลื่อนการซ้อมรบออกไปก่อนอย่างไม่มีกำหนดเพื่อเป็นการแสดงเจตนาที่ดีต่อเกาหลีเหนือเพื่อให้กลับคืนสู่โต๊ะเจรจา</b>
      </p>
      <p>สำนักข่าวเอพีรายงานจากกรุงเทพฯเมื่อวันที่ 17 พ.ย.ว่า นายมาร์ค เอสเปอร์ รัฐมนตรีกลาโหมสหรัฐแถลงข่าวร่วมกับนายจอง เคียง-โด รัฐมนตรีกลาโหมเกาหลีใต้ ระหว่างเดินทางมาร่วมประชุมรัฐมนตรีกลาโหมเอเชียที่กรุงเทพฯว่า การร่วมซ้อมรบทางทหารระหว่างกองทัพสหรัฐกับเกาหลีใต้นั้น ขอเลื่อนออกไปก่อนอย่างไม่มีกำหนด เพื่อเป็นการแสดงถึงเจตนาที่ดีต่อเกาหลีเหนือ อย่างไรก็ตาม การเลื่อนซ้อมรบครั้งนี้ไม่ได้หมายความว่า ไม่ได้เป็นการอ่อนข้อให้กับเกาหลีเหนือ แต่เป็นความพยายามที่จะเปิดช่องทางหรือโอกาสให้กับการดำเนินความพยายามทางการทูตเพื่อกำจัดโครงการนิวเคลียร์เกาหลีเหนือ<br/>ขณะเดียวกันนายทาโระ โคโน รัฐมนตรีกลาโหมญี่ปุ่นซึ่งประเทศของเขาถูกคุกคามอยู่บ่อยครั้งจากการทดลองยิงขีปนาวุธของเกาหลีเหนืออยู่บ่อยครั้ง ได้บอกกับรัฐมนตรีกลาโหมสหรัฐว่า อย่างเพิ่งมองโลกในแง่ดีในการที่จะเปลี่ยนแปลงพฤติกรรมของเกาหลีเหนือ ซึ่งก็แสดงให้เห็นถึงความยากลำบากที่สหรัฐและพันธมิตรนานาชาติกำลังเผชิญหน้าในอันที่จะนำเกาหลีเหนือกลับคืนสู่โต๊ะเจรจาเพื่อกำจัดอาวุธนิวเคลียร์และขีปนาวุธเกาหลีเหนือ เพราะการเจรจาที่นำโดยประธานาธิบดีโดนัลด์ ทรัมป์ ของสหรัฐเมื่อปีที่แล้ว ต้องยุติไปโดยที่ยังไม่มีวี่แววว่าจะรื้อฟื้นการเจรจาขึ้นมาได้<br/>ส่วนการที่สหรัฐร่วมซ้อมรบกับเกาหลีใต้ที่ดำเนินมาหลายปีแล้วนั้น ก็เป็นหนทางสำคัญในอันที่จะคงกำลังทหารสหรัฐและผู้นำทางทหารเอาไว้ เพื่อความพร้อมในการทำสงครามสู้รบ อย่างไรก็ตาม ประธานาธิบดีทรัมป์กล่าวว่า เป็นการสิ้นเปลืองงบประมาณและยั่วยุต่อเกาหลีเหนือ<br/><br/>เครดิตภาพAP</p>
    </article>
  </body>
</html>