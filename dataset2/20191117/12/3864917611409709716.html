<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819864-molod-nas-najcinnisij-skarb-zelenskij-privitav-studentiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T12:25:00+00:00"/>
    <meta property="og:title" content="Молодь - наш найцінніший скарб: Зеленський привітав студентів"/>
    <meta property="og:description" content="Президент Володимир Зеленський наголошує, що молодь – це найцінніший скарб і драйвер змін у незалежній Україні."/>
  </head>
  <body>
    <article>
      <h1>Молодь - наш найцінніший скарб: Зеленський привітав студентів</h1>
      <h2>Президент Володимир Зеленський наголошує, що молодь – це найцінніший скарб і драйвер змін у незалежній Україні.</h2>
      <address>
        <time datetime="2019-11-17T12:25:00+00:00">17 Nov 2019, 12:25</time>
      </address>
      <p>Про це йдеться у вітанні глави держави з нагоди Дня студента у <a href="https://www.facebook.com/zelenskiy95?__tn__=%2CdC-R-R&amp;eid=ARBAicSI4XKGC1KlXTOcviJZF8KJZDHWJITQdkXktVzgrQjK5SMQuz144j2LUHBzLUFpM-M2szV0WrLW&amp;hc_ref=ARSUmaHOyIi3L7Th3q0CPztOB2jZ4pzci5PsLpnLQ3kFic3Rz0mDLRBSIGlpFVgvDTs&amp;fref=nf">Facebook</a>.</p>
      <p>“Молодь – це наш найцінніший скарб. Саме студентство завжди було драйвером змін у незалежній Україні. Починаючи зі студентської Революції на граніті, яка стала фундаментом для здобуття незалежності, й закінчуючи Революцією гідності”, - написав <a href="https://www.ukrinform.ua/tag-zelenskij">Зеленський</a>.</p>
      <p>Президент підкреслив, що для держави життєво важливо, щоб молодь бачила своє майбутнє саме в Україні.</p>
      <p>“У сучасному світі без кордонів та обмежень можна реалізувати себе у Нью-Йорку, Берліні, Токіо та, власне, у будь-якому куточку планети. Але, на мою думку, для молодого та неймовірно талановитого покоління українців це було б занадто просто. Справді амбітний челендж – це побудувати успішну та квітучу країну саме тут. Україні як повітря потрібні ваші таланти, креативність, сміливість, готовність змінювати правила та творити нову країну. Вірю, нам з вами це до снаги. З Днем студента”, - йдеться у вітанні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819801-pcu-privitala-ukrainsku-molod-z-dnem-studenta.html">ПЦУ привітала українську молодь з днем студента</a>
      </blockquote>
      <p>Як повідомлялося, 17 листопада відзначається День студента. В Україні свято було встановлено згідно з указом Президента від 16 червня 1999 року.</p>
    </article>
  </body>
</html>