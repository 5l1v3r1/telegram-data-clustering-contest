<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/17/Tidligere-Unge-H%C3%B8yre-leder-beklager-oppf%C3%B8rsel-20412099.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T12:41:26+00:00"/>
    <meta property="og:title" content="Tidligere Unge Høyre leder beklager oppførsel"/>
    <meta property="og:description" content="Kristian Tonning Riise snakker ut i et TV-intervju og tar selvkritikk for sin oppførsel som Unge Høyre-leder. En rekke varselsaker førte til hans avgang."/>
  </head>
  <body>
    <article>
      <h1>Tidligere Unge Høyre leder beklager oppførsel</h1>
      <address><time datetime="2019-11-17T12:41:26+00:00">17 Nov 2019, 12:41</time> by <a rel="author">(NTB) NTB</a></address>
      <p>Kristian Tonning Riise snakker ut i et TV-intervju og tar selvkritikk for sin oppførsel som Unge Høyre-leder. En rekke varselsaker førte til hans avgang.</p>
      <aside><a href="https://www.adressa.no/nyheter/innenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/17/javascript:void(0);">Del denne artikkelen på e-post</a></aside>
      <p>I sitt første TV-intervju siden avgangen for to år siden, beklager nå Tonning Riise oppførselen sin, skriver <a href="https://www.tv2.no/nyheter/10992473/">TV 2</a>.</p>
      <p>– Du kan ikke være 25 år og ligge med noen på 16 år i en organisasjon hvor du har et fremtredende tillitsverv. Det er utrolig uansvarlig og forferdelig dumt gjort, sier Kristian Tonning Riise i dokumentaren Vårt Lille Land.</p>
      <p>Tonning Riise sier at han nå innser at oppførselen hans på tidligere partifester kan ha blitt oppfattet som «ubehagelig, klein og upassende».</p>
      <p>Flere har reagert på TV 2s beskrivelse av dokumentaren. Tidligere journalist i Morgenbladet, Hanne Østli Jakobsen, har uttalt til bransjenettstedet <a href="https://www.medier24.no/artikler/flere-reaksjoner-mot-tv-2s-kristian-tonning-riise-intervju-for-intervjuet-er-publisert/479114">Medier24</a> at hun reagerer på episodens tittel «Støtt ut i kulda», fordi det vanligvis brukes om folk som blir mobbet eller fryst ut for noe uforskyldt.</p>
      <p>I dokumentaren kommer det fram at Tonning Riise har et behov for å nyansere noen av de anklagene som ble rettet mot ham i pressen, noe også kanalens nyhetsredaktør Karianne Solbrække har forsvart i Medier24-artikkelen.</p>
      <p>(©NTB)</p>
    </article>
  </body>
</html>