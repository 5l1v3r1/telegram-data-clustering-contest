<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:49:00+00:00"/>
    <meta property="og:title" content="نتایج معاینات پزشکی ترامپ اعلام شد"/>
    <meta property="og:description" content="به گزارش ایسنا، واشنگتن پست گزارش داد، استفانی گریشام، سخنگوی کاخ سفید گفت: دونالد ترامپ، رئیس جمهور آمریکا پس از یک معاینه سریع و انجام یکسری آزمایشات به مرکز شهر بازگشت."/>
  </head>
  <body>
    <article>
      <h1>نتایج معاینات پزشکی ترامپ اعلام شد</h1>
      <address>
        <time datetime="2019-11-17T12:49:00+00:00">17 Nov 2019, 12:49</time>
      </address>
      <p>کاخ سفید اعلام کرد، رئیس جمهور آمریکا به عنوان بخش اولیه معاینات روتین سالانه‌اش به بیمارستان "والتر رید" رفته و در حال حاضر کاملا سالم و پرانرژی است.</p>
      <p>به گزارش ایسنا، واشنگتن پست گزارش داد، استفانی گریشام، سخنگوی کاخ سفید گفت: دونالد ترامپ، رئیس جمهور آمریکا پس از یک معاینه سریع و انجام یکسری آزمایشات به مرکز شهر بازگشت.</p>
      <p>وی افزود: همان‌طور که از تعداد سخنرانی‌های انتخاباتی‌اش ظرف یک هفته در مقابل هزاران تن از مردم آمریکا پیداست، رئیس جمهور کاملا سالم و پرانرژی است.</p>
      <p>ترامپ ۷۳ ساله عصر شنبه برای معاینه پزشکی که از قبل اعلام نشده بود، وارد مرکز درمانی والتر رید شد.</p>
      <p>گریشام در بیانیه‌ای گفت: رئیس جمهور که سال ۲۰۲۰ میلادی را سالی پرمشغله برای خود پیش‌بینی کرده، از تعطیلات آخر هفته خود در واشنگتن برای انجام بخشی از معاینات پزشکی سالانه عادی در بیمارستان والتر رید استفاده کرد.</p>
      <p>ترامپ در موقع خروج از محل سکونتش در کاخ سفید یک پالتوی بلند مشکی به تن و چیزی شبیه به یک پاکت در دست داشت.</p>
      <p>خبرنگاران حاضر در کاخ سفید اجازه تهیه گزارش از خروج ترامپ تا زمان ورودش به بیمارستان والتر رید را نداشتند؛ بیمارستانی که روسای جمهور آمریکا و خانواده‌هایشان به صورت سنتی در آنجا خدمات درمانی دریافت می‌کنند و معاینات پزشکی سالانه خود را آنجا انجام می‌دهند.</p>
      <p>آخرین معاینه پزشکی ترامپ در ماه فوریه صورت گرفته بود. آن معاینه از پیش اعلام شده بود. </p>
    </article>
  </body>
</html>