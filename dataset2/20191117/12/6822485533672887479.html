<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:55:00+00:00"/>
    <meta property="og:title" content="بیانیه حجت‌الاسلام رئیسی در مورد طرح سهمیه بندی و اعلام قیمت جدید بنزین"/>
    <meta property="og:description" content="به گزارش الف به نقل از مرکز رسانه قوه قضائیه، حجت‌الاسلام رئیسی رئیس قوه قضائیه در مورد اجرای طرح مدیریت مصرف سوخت و مسائل به وجود امده در مورد ان بیانیه ای در ۵ ماده خطاب به مسئولان قضایی صادر کرد."/>
  </head>
  <body>
    <article>
      <h1>بیانیه حجت‌الاسلام رئیسی در مورد طرح سهمیه بندی و اعلام قیمت جدید بنزین</h1>
      <address>
        <time datetime="2019-11-17T12:55:00+00:00">17 Nov 2019, 12:55</time>
      </address>
      <p>رئیس قوه قضائیه با توجه به اجرای طرح سهمیه بندی و اعلام نرخ جدید بنزین بیانیه‌ای صادر کرد.</p>
      <p>به گزارش الف به نقل از مرکز رسانه قوه قضائیه، حجت‌الاسلام رئیسی رئیس قوه قضائیه در مورد اجرای طرح مدیریت مصرف سوخت و مسائل به وجود امده در مورد ان بیانیه ای در ۵ ماده خطاب به مسئولان قضایی صادر کرد.</p>
      <p>متن کامل این بیانیه بدین شرح است:</p>
      <p>«بسم الله الرحمن الرحیم<br/>مسئولان محترم قضایی</p>
      <p>با سلام</p>
      <p>نظر به اینکه اجرای طرح سهمیه بندی و اعلام نرخ جدید بنزین، موجب بروز برخی حوادث و نگرانی ها در جامعه شده است، نکات زیر مورد توجه و اهتمام قرار گیرد:</p>
      <p>نسبت به پیشنهاد دولت محترم برای اجرای طرح سهمیه بندی و اعلام نرخ جدید بنزین که با استناد به تکالیف قانونی ، به منظور ایجاد هماهنگی در شورای اقتصادی سران قوا مطرح و مصوب شد، فارغ از نظرات مختلف کارشناسی موجود پیرامون این طرح و شیوه اجرای آن که می توان در فضای دور از التهاب و غیرهیجانی به آن پرداخت، دستگاه قضایی خود را موظف می داند برای رفع مشکلات احتمالی در فرآیند اجرا، به وظایف قانونی خود عمل نماید.</p>
      <p>در مقاطع مختلف حیات پربرکت نظام جمهوری اسلامی، هر زمان به مردم اعتماد شده است، پشتیبانی و حمایت آنها عامل اصلی اجرای تصمیمات مهم و سرنوشت ساز بوده است. نظام، تجربه اجرای تصمیمات مشابه را داشته. در این مورد هم سخن گفتن با مردم و تشریح دلایل این تصمیم قبل و بعد از اجرای تصمیم ضروری می نماید. لذا از طریق استانداران و مسئولین مربوطه پیگیری نمایید تا دلایل این تصمیم به صورت شفاف برای مردم به ویژه اثرگذاران جامعه و نخبگان تبیین گردد و دیدگاه های نخبگان و دلسوزان مورد توجه قرار گیرد.</p>
      <p>به دادستان های محترم در سراسر کشور تاکید می گردد ضمن مراقبت نسبت به حفظ حقوق شهروندی و کرامت مردم در برابر هرگونه تعرض، در مورد اشرار،وابستگان به جریانات ضد انقلاب و نفوذی هایی که با اقدامات خرابکارانه در راستای خواست دشمنان،  امنیت مردم و جامعه را هدف قرار داده اند  با همکاری نیروهای انتظامی و امنیتی با قاطعیت اقدام قانونی معمول دارند.</p>
      <p>سازمان بازرسی کل کشور موظف است ضمن نظارت دقیق بر محل هزینه کرد درآمدهای ناشی از افزایش قیمت بنزین و ایفای وظایف دولت در جهت جلوگیری از افزایش قیمتها، اجرای کامل تعهدات دولت در برابر مردم از جمله پرداخت به موقع و منظم یارانه‌ها را مستمرا پیگیری نماید تا زمینه برای افزایش اعتماد مردم فراهم گردد.</p>
      <p>به معاون اول قوه قضاییه ماموریت داده می شود با تشکیل کمیته‌ای متشکل از دادستان کل، رئیس سازمان بازرسی و رئیس حوزه ریاست و با دعوت از مدیران ذیربط، نسبت به پیگیری موارد فوق و بررسی وضعیت حوزه های قضایی و گزارش های دریافتی و ارائه مشورت های لازم، به نحو مقتضی اقدام نمایند.</p>
      <p>عزت و اقتدار روز افزون نظام جمهوری اسلامی و سربلندی و توفیق مردم عزیزمان را از خداوند متعال مسئلت دارم.»</p>
    </article>
  </body>
</html>