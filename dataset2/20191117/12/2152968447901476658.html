<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/17/bsp-analizira-vota-no-ne-mu-bilo-vremeto-za-ostavki.429911"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T12:47:00+00:00"/>
    <meta property="og:title" content="БСП анализира вота, но не му било времето за оставки"/>
    <meta property="og:description" content="Ръководството и опозицията виждат различно резултатите | Dnes.bg"/>
  </head>
  <body>
    <article>
      <h1>БСП анализира вота, но не му било времето за оставки</h1>
      <h2>Ръководството и опозицията виждат различно резултатите</h2>
      <address><time datetime="2019-11-17T12:47:00+00:00">17 Nov 2019, 12:47</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Драматичен пленум за анализ на изборните резултати на БСП започва в този час на "Позитано" 20. Ще бъдат обсъдени два доклада - на ръководството и на опозицията, които имат различни тълкувания на резултатите.</p>
      <p>Заседанието е с участието на новите кметове и общински съветници.</p>
      <p>Надявам се, че анализът ще бъде трезв и разумен, а не захаросан, какъвто беше на предходните парламентарни и европейски избори, коментира Борислав Гуцанов, който иска оставката на ръководството, цитиран от "<a href="https://www.24chasa.bg/novini/article/7878893">24 часа</a>".</p>
      <p>БСП трябвало да се бори не за балотаж и второ място, а да се бори за управлението на страната.</p>
      <p>Няма основания за оставки, на тези избори БСП се представи по-добре в сравнение с предходните, резултатите не са толкова черни, колкото са изкарани в паралелния анализ, контрира обаче Георги Гьоков. Но допълни, че всеки има право да си каже мнението.</p>
      <p>Въпросът с оставките в момента не е реалистичен, но трябва да се проследят тенденциите в партията, каза Янаки Стоилов и поиска безпристрастен анализ.</p>
      <p>Георги Гергов също заяви, че не е сега времето да се занимават с оставки, защото партията имала 30 - 40 хиляди ръст.</p>
      <p>Оставките не са най-важното, трябва да се види дали има желание за осмисляне на грешките и за промяна, която да помогне да се спечелят следващите избори, коментира пък президентът на ПЕС Сергей Станишев.</p>
      <p>За него големият въпрос бил защо БСП губи избори трета поредна година, след като ГЕРБ ерозира. Въпреки това българите не припознават БСП като алтернатива, каза той. Ако сега пак да заметем нещата под килима, не ни очаква добра перспектива за следващите парламентарни избори, предупреди той. И критикува, че се прави подмяна в характера на партията. БСП оцеля в прехода, защото се социалдемократизира, стана модерна и приемлива за българите, а сега губи основни свои характеристики в резултат на политиката на ръководството, допълни Станишев.</p>
      <p>Според него БСП се превръщала в лидерска партия, в която демократичното начало е подтиснато, ставала лидерска. Проблем било също, че БСП се самоизолирала от европейското си семейство.</p>
    </article>
  </body>
</html>