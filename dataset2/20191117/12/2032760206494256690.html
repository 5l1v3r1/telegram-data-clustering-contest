<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89848"/>
    <meta property="og:site_name" content="Denník politika"/>
    <meta property="article:published_time" content="2019-11-17T12:35:03+00:00"/>
    <meta property="og:title" content="OĽaNO navrhuje príspevok pre politických väzňov, zaplatiť by to mali bývalí „eštebáci“"/>
    <meta property="og:description" content="17.11.2019 (Webnoviny.sk) – Politickým väzňom, ich manželkám, manželom alebo ich vdovám a vdovcom by mohol byť priznaný jednorazový finančný príspevok vo výške 1 000 eur. Docieliť to chcú poslanci Národnej rady SR za hnutie Obyčajní ľudia a nezávislé osobnosti (OĽaNO) prostredníctvom novely zákona o protikomunistickom odboji. Zároveň navrhujú plošné zdanenie výsluhových dôchodkov pre bývalých príslušníkov Štátnej bezpečnosti a ich zložiek o 50 percent. Parlament sa bude návrhom zaoberať na najbližšej schôdzi, ktorá sa začína 26. novembra."/>
  </head>
  <body>
    <article>
      <h1>OĽaNO navrhuje príspevok pre politických väzňov, zaplatiť by to mali bývalí „eštebáci“</h1>
      <address><time datetime="2019-11-17T12:35:03+00:00">17 Nov 2019, 12:35</time> by <a rel="author">Webnoviny</a></address>
      <p>17.11.2019 (Webnoviny.sk) – Politickým väzňom, ich manželkám, manželom alebo ich vdovám a vdovcom by mohol byť priznaný jednorazový finančný príspevok vo výške 1 000 eur. Docieliť to chcú poslanci Národnej rady SR za hnutie Obyčajní ľudia a nezávislé osobnosti (OĽaNO) prostredníctvom novely zákona o protikomunistickom odboji. Zároveň navrhujú plošné zdanenie výsluhových dôchodkov pre bývalých príslušníkov Štátnej bezpečnosti a ich zložiek o 50 percent. Parlament sa bude návrhom zaoberať na najbližšej schôdzi, ktorá sa začína 26. novembra.</p>
      <h3>Nespravodlivý a neúctivý stav</h3>
      <p>„<i>Hlavným účelom návrhu zákona je ukončiť po 30 rokoch od Nežnej revolúcie nespravodlivý a neúctivý stav v demokratickej spoločnosti, kde tí, čo roky boli utláčateľmi a prenasledovali osoby, mučili ich a popierali základné ľudské práva, hlavne slobodu slova, poberajú dnes vysoké výsluhové dôchodky a tí, čo rukami týchto osôb trpeli, majú nízke starobné dôchodky</i>,“ zdôvodňujú predkladatelia. Navrhujú preto plošné zdanenie výsluhových dôchodkov pre bývalých príslušníkov štátnej bezpečnosti a ich zložiek o 50 percent.</p>
      <p>„<i>Slovenská republika sa prijatím tohto návrhu zákona pripojí k iným krajinám, ktoré sa vyrovnali so svojou nedemokratickou minulosťou a siahli tak príslušníkom tajných služieb na ich výsluhové dôchodky alebo príplatky za služby v týchto tajných bezpečnostných zložkách</i>,“ píšu poslanci OĽaNO. Účinnosť novely zákona navrhujú od 1. marca 2020.</p>
      <h3>Zdanenie dôchodkov pokryje náklady</h3>
      <p>OĽaNO predpokladá, že zdanenie dôchodkov bývalým príslušníkom ŠtB by do rozpočtu prinieslo 15,6 milióna eur ročne. Na vyplatenie príspevkov by podľa poslancov boli potrebné štyri milióny eur.</p>
      <p>Tento návrh víta aj predsedníctvo Konfederácie politických väzňov Slovenska (KPVS). „<i>Vítame každý návrh, ktorý chce pomôcť bývalým politickým väzňom komunistického režimu. Žijúcich politických väzňov je stále menej, väčšina má okolo 90 rokov. V tomto roku umierali každý týždeň aspoň jeden-dvaja, preto je dôležité prejaviť im úctu aspoň na sklonku života a pomôcť im, aby mohli dôstojne dožiť svoj život,</i>“ uviedli pre agentúru SITA členovia Predsedníctva KPVS. Ako ďalej priblížili, po 30 rokoch od pádu komunistického režimu sú aktuálnou potrebou pre veľkú časť z politických väzňov zdravotné pomôcky, opatrovateľky alebo domov dôchodcov, čo pre nich znamená zvýšené finančné náklady. „<i>Viacerí z nich totiž majú zdravotné ťažkosti ako následky väzenia. Aj keď oni sami hovoria, že trpeli a bojovali za slobodu a nie za rôzne výhody, čo často zdôrazňoval aj náš zomrelý predseda Anton Srholec, považujeme za našu morálnu povinnosť prejaviť im úctu a vďaku,</i>“ dodala KPVS.</p>
      <p>Viac k témam: <a href="https://www.webnoviny.sk/tag/politicky-vazen/"><u>politický väzeň</u></a><br/>Zdroj: Webnoviny.sk – <a href="https://www.webnoviny.sk/olano-navrhuje-prispevok-pre-politickych-vaznov-zaplatit-by-to-mali-byvali-estebaci/"><u>OĽaNO navrhuje príspevok pre politických väzňov, zaplatiť by to mali bývalí „eštebáci“</u></a> © SITA Všetky práva vyhradené.</p>
    </article>
  </body>
</html>