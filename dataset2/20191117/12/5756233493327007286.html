<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621956/%D8%A7%D8%B1%D8%AA%D8%A8%D8%A7%D8%B7-%D9%82%D8%AF-%D8%A8%D8%A7-%D8%A7%D8%AD%D8%AA%D9%85%D8%A7%D9%84-%D8%A7%D8%A8%D8%AA%D9%84%D8%A7-%D8%A8%D9%87-%D9%86%D9%88%D8%B9%DB%8C-%D8%B9%D8%A7%D8%B1%D8%B6%D9%87-%D9%82%D9%84%D8%A8%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T12:45:00+00:00"/>
    <meta property="og:title" content="ارتباط قد با احتمال ابتلا به نوعی عارضه قلبی"/>
    <meta property="og:description" content="نتایج یک بررسی نشان می‌دهد بلندی قد می‌تواند فاکتوری در تشخیص عارضه قلبی فیبریلاسیون دهلیزی باشد."/>
  </head>
  <body>
    <article>
      <h1>ارتباط قد با احتمال ابتلا به نوعی عارضه قلبی</h1>
      <address>
        <time datetime="2019-11-17T12:45:00+00:00">17 Nov 2019, 12:45</time>
      </address>
      <p>
        <i>نتایج یک بررسی نشان می‌دهد بلندی قد می‌تواند فاکتوری در تشخیص عارضه قلبی فیبریلاسیون دهلیزی باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>گروهی از محققان آمریکایی در بررسی‌های خود دریافتند افراد بلند قد بیشتر در معرض ابتلا به فیبریلاسیون دهلیزی، بیماری شایع قلبی قرار دارند که ممکن است ارتباط ژنتیکی در این خصوص وجود داشته باشد.</p>
      <p>فیبریلاسیون دهلیزی بیماری‌ است که با ضربان نامنظم قلب شناخته می‌شود و ممکن است بر اثر این عارضه، ضربان قلب بیمار بسیار تند، بسیار آهسته یا نامنظم شود. در حالی که بسیاری از افراد به دلیل نبود علائم آشکار از ابتلا به این بیماری آگاهی ندارند، فیبریلاسیون دهلیزی خطر سکته مغزی را افزایش می‌دهد.</p>
      <p>فشار خون بالا، چاقی، دیابت و بیماری قلبی از جمله فاکتورهای خطرزای شناخته شده در بروز بیماری فیبریلاسیون دهلیزی است.</p>
      <p>اکنون گروهی از محققان آمریکایی در بررسی‌های خود دریافتند که بلند قد بودن می‌تواند فاکتور خطرزای دیگری در بروز این بیماری قلبی باشد.</p>
      <p>در این مطالعه محققان به ارزیابی ژن‌های ۷۰۰ هزار نفر به منظور بررسی متغیرهای ژنتیکی مرتبط با افزایش قد پرداختند. همچنین اطلاعات ژنتیکی بیش از ۵۰۰ هزار نفر دیگر به منظور بررسی متغیرهای ژنتیکی مرتبط با افزایش خطر ابتلا به فیبریلاسیون دهلیزی مورد ارزیابی قرار گرفت.</p>
      <p>محققان آمریکایی در بررسی‌های خود مشاهده کردند بسیاری از متغیرهای ژنتیکی مرتبط با بلندی قد با افزایش خطر ابتلا به عارضه فیبریلاسیون دهلیزی نیز ارتباط دارند.</p>
      <p>به گزارش مدیکال نیوز تودی، به گفته محققان با در نظر گرفتن فاکتورهای دیگری از جمله بیماری قلبی، فشار خون بالا و دیابت، رابطه بین افزایش قد و خطر ابتلا به بیماری فیبریلاسیون دهلیزی وجود دارد.</p>
    </article>
  </body>
</html>