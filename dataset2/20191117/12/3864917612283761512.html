<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819868-vibuhi-u-balaklii-u-likarni-pomer-se-odin-vijskovij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T12:42:00+00:00"/>
    <meta property="og:title" content="Вибухи у Балаклії: помер ще один військовий"/>
    <meta property="og:description" content="Військовослужбовець, який постраждав під час вибухів на арсеналі в Балаклії 15 листопада, помер у харківській лікарні невідкладної допомоги."/>
  </head>
  <body>
    <article>
      <h1>Вибухи у Балаклії: помер ще один військовий</h1>
      <h2>Військовослужбовець, який постраждав під час вибухів на арсеналі в Балаклії 15 листопада, помер у харківській лікарні невідкладної допомоги.</h2>
      <address>
        <time datetime="2019-11-17T12:42:00+00:00">17 Nov 2019, 12:42</time>
      </address>
      <p>Про це кореспонденту Укрінформу повідомили в Інформаційному агентстві Міністерства оборони в Харкові.</p>
      <p>«Із глибоким сумом повідомляємо, що сьогодні помер третій військовослужбовець, постраждалий 15 листопада внаслідок надзвичайної події на технічній території Центральної артилерійської бази забезпечення у м. Балаклія. 43-річний водій, старший солдат, отримав термічні опіки, політравму та чисельні осколкові ураження», - йдеться в повідомленні.</p>
      <p>Цього військовослужбовця у тяжкому стані доставили до Харківської міської клінічної <a href="https://www.ukrinform.ua/tag-bolnica">лікарні </a>швидкої та невідкладної допомоги ім. Мещанінова.</p>
      <p>«Лікарі боролися за його життя до останнього, але врятувати військового не вдалося», - зазначили в Міноборони. Померлий був родом із Кіровоградщини.</p>
      <p>Як повідомляв Укрінформ, 15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20 вибухів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819720-vibuhi-u-balaklii-postrazdali-otrimali-opiki-ta-mnozinni-oskolkovi-poranenna.html">Вибухи у Балаклії: постраждалі отримали опіки та множинні осколкові поранення</a>
      </blockquote>
      <p>За інформацією Генштабу ЗСУ, внаслідок цієї надзвичайної події двоє військовослужбовців-саперів загинули, п’ятеро зазнали поранень.</p>
      <p>Загиблі - старший солдат і прапорщик з м. Охтирка Сумської області, військовослужбовці 91-го окремого полку оперативного забезпечення.</p>
      <p>Постраждалі – двоє уродженців Чугуєва Харківської області, один з Кіровоградської області, один з Києва, один з Охтирки.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">Вибух у Балаклії: постраждали п’ятеро військових, двоє загинули</a>
      </blockquote>
      <p>ДБР розпочало досудове розслідування за ч. 3 ст. 425 Кримінального кодексу України - недбале ставлення військової службової особи до служби, що спричинило істотну шкоду, вчинене в умовах особливого періоду.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819103-na-arsenali-v-balaklii-prolunali-vibuhi-pocalasa-pozeza.html">На арсеналі в Балаклії пролунали вибухи, почалася пожежа</a>
      </blockquote>
      <p>16 листопада Генштаб ЗСУ висловив припущення, що, ймовірно, у ході завантаження залишків боєприпасів та їхніх елементів, які готували для утилізації, зокрема твердопаливного двигуна до ракет 3М9 зенітно-ракетного комплексу «Куб», відбулось його загоряння з подальшим підривом накопичених для знищення вибухонебезпечних предметів.</p>
    </article>
  </body>
</html>