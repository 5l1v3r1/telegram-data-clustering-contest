<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/morje-poplavilo-v-izoli-in-piranu-a-brez-hujsih-po"/>
    <meta property="og:site_name" content="Primorske novice"/>
    <meta property="article:published_time" content="2019-11-17T12:26:37+00:00"/>
    <meta property="og:title" content="Morje poplavilo v Izoli in Piranu, a brez hujših posledic"/>
    <meta property="og:description" content="Zaradi povečanega plimovanja je danes dopoldne morje spet poplavilo nižje predele obale, a brez hujših posledic. V Piranu je poplavilo Tartinijev trg, ni pa voda zalivala objektov. Podobno je bilo v Izoli, kjer je poplavilo Veliki trg in deloma Sončno nabrežje. Večje razlivanje so preprečile vodne pregrade."/>
  </head>
  <body>
    <article>
      <h1>Morje poplavilo v Izoli in Piranu, a brez hujših posledic</h1>
      <address><time datetime="2019-11-17T12:26:37+00:00">17 Nov 2019, 12:26</time> by <a rel="author">Spletno Uredništvo, Sta</a></address>
      <p>
        <b>Zaradi povečanega plimovanja je danes dopoldne morje spet poplavilo nižje predele obale, a brez hujših posledic. V Piranu je poplavilo Tartinijev trg, ni pa voda zalivala objektov. Podobno je bilo v Izoli, kjer je poplavilo Veliki trg in deloma Sončno nabrežje. Večje razlivanje so preprečile vodne pregrade.</b>
      </p>
      <figure>
        <img src="https://static.primorske.si/foto/highres/gnweb/720041_izo1.jpg"/>
        <figcaption>Morje je v Izoli preplavilo Veliki trg, dlje pa ni šlo zahvaljujoč vodnim pregradam. Foto: Nives Krebelj</figcaption>
      </figure>
      <p><b>IZOLA, PIRAN</b> &gt; V Izoli so zjutraj in dopoldne zaprli promet proti Sončnemu nabrežju in naprej proti staremu mestnemu jedru. Z vodnimi pregradami so uspeli zajeziti večji del plimovanja, je povedal namestnik poveljnika izolske civilne zaščite <b>Denis Udovič</b>. V Izoli tako ni zalilo nobenega objekta, voda pa se že počasi umika, je dodal Udovič.</p>
      <p>Največ je je bilo, kot običajno, na Velikem trgu, od koder le redki posamezniki niso umaknili avtomobilov pred poplavo. Manziolijevega trga in ulic starega mestnega jedra morje ni doseglo, tako da so si tamkajšnji prebivalci za zdaj oddahnili.</p>
      <p>Na terenu so gasilci izolskega prostovoljnega gasilskega društva, razmere so spremljali tudi pristojni s Komunale. prav tako župan <b>Danilo Markočič</b>.</p>
      <p>V Piranu je poplavilo osrednji Tartinijev trg, vendar voda ni prodrla do hiš, saj so zaščitene s protipoplavnimi vrečami, so pojasnili v Prostovoljnem gasilskem društvu Piran. Tudi v Piranu naj bi se voda v kratkem začela umikati.</p>
      <p>Tako so se tudi danes uresničile napovedi Agencije za okolje o ponovnem poplavljanju nižjih delov obale. Zaradi povečanega plimovanja je morje v tednu že večkrat poplavilo. Najhuje je bilo v noči na sredo, ko so zabeležili največje plimovanje v zadnjega pol stoletja, gasilci pa so tedaj opravili okoli 60 intervencij.</p>
      <p>V izolski občini so že v četrtek napovedali, da bodo šli v najavo naravne nesreče. Sicer pa so v zadnjih dneh očitno zalegli tudi pozivi občanom, naj sami zavarujejo svoje premoženje. Prebivalstvu na ogroženih območjih so razdelili več tisoč protipoplavnih vreč.</p>
      <slideshow>
        <figure>
          <img src="https://static.primorske.si/foto/highres/gnweb/720041_izo2.jpg"/>
          <figcaption>Vodne pregrade so preprečile, da bi voda z Velikega trga vdrla na Manziolijev trg in okoliške ulice. Foto: Nives Krebelj</figcaption>
        </figure>
        <figure>
          <img src="https://static.primorske.si/foto/highres/gnweb/720041_izo4-2.jpg"/>
          <figcaption>Tudi tokrat je morje poplavilo del Sončnega nabrežja, a so hujše posledice preprečile vodne pregrade. Foto: Nives Krebelj</figcaption>
        </figure>
        <figure>
          <img src="https://static.primorske.si/foto/highres/gnweb/720041_izo5.jpg"/>
          <figcaption>Morje je okrog 10. ure prestopilo breg na Sončnem nabrežju v Izoli in gostinci so začeli umikati stole in mize. Foto: Nives Krebelj</figcaption>
        </figure>
      </slideshow>
    </article>
  </body>
</html>