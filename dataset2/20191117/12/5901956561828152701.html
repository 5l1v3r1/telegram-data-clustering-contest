<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/foto-samo-sest-gostiln-ima-stiri-kape-249034"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T12:39:00+00:00"/>
    <meta property="og:title" content="FOTO: Samo šest gostiln ima štiri kape"/>
    <meta property="og:description" content="V ljubljanskem hotelu Slon se je v sredo zvečer zbralo tako rekoč vse, kar kaj pomeni na slovenskem kulinaričnem prizorišču. Ob izidu druge izdaje rumenega potnega lista, kot tudi pravijo prestižnemu kulinaričnemu vodniku Gault&amp;Millau, je potekala podelitev nagrad najboljšim za leto 2020. Direktorica Gault&amp;Millau Slovenija Mira Šemić je tako kar najbolj slovesno pospremila vodnik, ki je še bogatejši od lanskega, saj so dodali nove vsebine, ga nadgradili z novimi opisi in vsebinami, dodali, denimo, turistične kmetije, slovenske lokalne pridelovalce in proizvajalce živil. Francoski kulinarični vodnik Gault&amp;Millau je ob Michelinu drugo najbolj znano podjetje, ki se že tradicionalno in sistematično ukvarja z ocenjevanjem restavracij in gostiln. Kuharji o njem govorijo kot o nekakšnih haubah, saj ocene grafično označujejo s kuharskimi kapami. Več ko jih je, bolje je. Če jo imaš, obstajaš in si na kulinaričnem zemljevidu. Če si še tako dober, te svet ne opazi, če te ni v tem vodniku. Gault&amp;Millau v nasprotju z Michelinom…"/>
  </head>
  <body>
    <article>
      <h1>FOTO: Samo šest gostiln ima štiri kape</h1>
      <h2>Izšel je svetovno priznani kulinarični vodnik Gault&amp;Millau Slovenija 2020.</h2>
      <address><time datetime="2019-11-17T12:39:00+00:00">17 Nov 2019, 12:39</time> by <a rel="author">Lovro Kastelic</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1646087.jpg"/>
          <figcaption>Tomaž Kavčič (Gostilna pri Lojzetu) ima po izboru Gault&amp;Millau Slovenija najboljšo gostilno na Slovenskem. Fotografije: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645848.jpg"/>
          <figcaption>Nagrada za najbolj talentiranega kuharja je šla v roke Jakobu Pintarju.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645913.jpg"/>
          <figcaption>Mira Šemić z najboljšo slaščičarko za leto 2020 Ksenijo Krajšek Mahorčič</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645857.jpg"/>
          <figcaption>Predstavniki najboljših slovenskih gostiln po mnenju Gault&amp;Millau Slovenija, tistih, ki so prejeli štiri kape.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645844.jpg"/>
          <figcaption>Z leve: Mira Šemić, Uroš Štefelin in državna sekretarka na gospodarskem ministrstvu Eva Štravs Podlogar</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645835.jpg"/>
          <figcaption>Chef prihodnosti je postal Jure Tomič iz brežiškega Debeluha.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645836.jpg"/>
          <figcaption>S svojimi dobrotami se je predstavila tudi prekmurska zaščitna znamka Gostilna Rajh.</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1645784.jpg"/>
          <figcaption>Najboljša med najboljšimi je Ana Roš (Hiša Franko).</figcaption>
        </figure>
      </slideshow>
      <p>V ljubljanskem hotelu Slon se je v sredo zvečer zbralo tako rekoč vse, kar kaj pomeni na slovenskem kulinaričnem prizorišču. Ob izidu druge izdaje rumenega potnega lista, kot tudi pravijo prestižnemu kulinaričnemu vodniku Gault&amp;Millau, je potekala podelitev nagrad najboljšim za leto 2020. Direktorica Gault&amp;Millau Slovenija <b>Mira Šemić</b> je tako kar najbolj slovesno pospremila vodnik, ki je še bogatejši od lanskega, saj so dodali nove vsebine, ga nadgradili z novimi opisi in vsebinami, dodali, denimo, turistične kmetije, slovenske lokalne pridelovalce in proizvajalce živil.<br/><br/>Francoski kulinarični vodnik Gault&amp;Millau je ob Michelinu drugo najbolj znano podjetje, ki se že tradicionalno in sistematično ukvarja z ocenjevanjem restavracij in gostiln. Kuharji o njem govorijo kot o nekakšnih haubah, saj ocene grafično označujejo s kuharskimi kapami. Več ko jih je, bolje je. Če jo imaš, obstajaš in si na kulinaričnem zemljevidu. Če si še tako dober, te svet ne opazi, če te ni v tem vodniku. Gault&amp;Millau v nasprotju z Michelinom poudarja odkrivanje novega in tudi bolj dostopnega.</p>
      <figure>
        <img src="https://www.slovenskenovice.si/images/slike/2019/11/14/1645857.jpg"/>
        <figcaption>Predstavniki najboljših slovenskih gostiln po mnenju Gault&amp;Millau Slovenija, tistih, ki so prejeli štiri kape.</figcaption>
      </figure>
      <p>Vodnik je tudi darilo vsem delavcem na slovenski kulinarični sceni. Vsak bi si želel biti v njem; sleherni bi si želel imeti še več kap. Mira Šemić je zato s sodelavci prispevala za popolnoma transparentno primerjavo, katera je tista dobra in katera še boljša gostilna pri nas. Katera je vrhunska in katere ni na zemljevidu. S svojo ekipo – sedem anonimnih inšpektorjev, med njimi ni bilo Šemićeve, je skoraj leto dni okušalo in spremljalo naš kulinarični razvoj – je končno dosegla, da se vsako leto na enem mestu zbere celotna smetana našega gostinskega ceha. Brez vsakršne nevoščljivosti slavi tiste, ki jih objektivni razsodniki povzdignejo med najboljše. Dobitniki osmih prestižnih nagrad za leto 2020 so doživeli navdušenje, kakršnemu ni para. V hotelu Slon se je zgodil popoln praznik slovenske kulinarike.</p>
      <figure>
        <img src="https://www.slovenskenovice.si/images/slike/2019/11/14/1645784.jpg"/>
        <figcaption>Najboljša med najboljšimi je Ana Roš (Hiša Franko).</figcaption>
      </figure>
      <p>Najbolj bučen aplavz je razumljivo pripadel <b>Ani Roš </b>(Hiša Franko), leta 2017 je prejela naziv najboljše kuharske mojstrice na svetu, po izboru Gault&amp;Millau Slovenija pa je to pot postala chef(ica) leta 2020. Da je prišla na prireditev iz Kobarida, je v razmočenem dnevu potrebovala kar debele tri ure. »Veste,« je dejala, »če delaš v tako zakotnem delu Slovenije, z leti spoznaš, da je edina prava pot tista, ki je vezana na garaško delo.« Nadaljevala je: »Če nas je zgolj v kuhinji 19, nas je v restavraciji vseh skupaj 40. Brigada, ki je sestavljena povsem nedemokratično, se še ni uprla. To je ekipa z vsega sveta, ki strnjeno živi in dela v Kobaridu. Ta je v tem času sicer popolnoma prazen, žive duše ni. Svetla točka je Hiša Franko, ki se ne zmeni za zakotnost. Danes je zato zaradi nas ves svet usmerjen v konce, kamor niti Slovenec včasih ne stopi. Slovenija je lepa dežela, kjer se dogajajo res lepe stvari. Ena najlepših v zadnjem času je prebujanje gastronomije.«</p>
      <figure>
        <img src="https://www.slovenskenovice.si/images/slike/2019/11/14/1645835.jpg"/>
        <figcaption>Chef prihodnosti je postal Jure Tomič iz brežiškega Debeluha.</figcaption>
      </figure>
      <p>S kraljico se je moral ne nazadnje strinjati tudi kraljevič, to je <b>Jure Tomič</b> iz brežiške Ošterije Debeluh. Naš svetovni prvak v kuhanju pašte in eden najboljših mladih kuharjev v Evropi je namreč postal dobitnik priznanja chef prihodnosti. S svojo kulinariko je vseskozi na zgornji meji pričakovanj in ustaljenih praks, s svojim kuharskim mojstrstvom snuje, tako kot Ana Roš, le da na drugem koncu Slovenije, najnovejše možne smernice. »Da naša gostilna ni v kakšnem bolj dostopnem predelu Slovenije, sploh ni pomembno. Uspeh pride, če si dober, predvsem pa iskren do tradicije in svojega teritorija.« Jure Tomič, ki kuha že 17 let, je dejal, da ga nagrada za kuharja slovenske prihodnosti še zdaleč ne bo spremenila. »Niti me ne sme! Pomeni zgolj potrditev prehojene poti, dokazilo, da razmišljam in ustvarjam pravilno, nekakšno dovoljenje, da bom tudi v prihodnje delal po istih principih.« V maniri oskarjevcev se je zahvalil vsem, ki ga podpirajo pri njegovih, kot se je izrazil, ludih idejah. »Ker pa je to nagrada prihodnosti, zato obljubljam še okusnejšo prihodnost!«</p>
      <figure>
        <img src="https://www.slovenskenovice.si/images/slike/2019/11/14/1645848.jpg"/>
        <figcaption>Nagrada za najbolj talentiranega kuharja je šla v roke Jakobu Pintarju.</figcaption>
      </figure>
      <p>Nagrado za najboljšega natakarja je prejel <b>Simon Sitar</b> iz Hitovega Hotela Park Nova Gorica, najbolj popularno zbirališče je ljubljanski Bazilika Bistro, nagrado za najboljšega slaščičarja je prejela <b>Ksenija Krajšek Mahorčič</b> iz Gostilne Mahorčič iz Rodika, Mladi talent 2020 je postal <b>Jakob Pintar</b> (TaBar), chef tradicije je<b> Uroš Štefelin</b> (Vila Podvin), po izboru Gault&amp;Millau Slovenija pa je najboljša gostilna 2020 postala znamenita Gostilna pri Lojzetu z Zemona. Ta je prejela tudi štiri kuharske kape, kar je znak resnične vrhunskosti v kulinariki. Toliko kap je prejelo še pet drugih gostiln, in sicer: Hiša Franko, Ošterija Debeluh, Hiša Denk (Zgornja Kungota), Restavracija Mak (Maribor) ter Strelec Ljubljana.</p>
      <blockquote>Gault&amp;Millau v nasprotju z Michelinom poudarja odkrivanje novega in tudi bolj dostopnega.</blockquote>
    </article>
  </body>
</html>