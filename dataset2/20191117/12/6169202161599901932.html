<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-burse-23496031-aramco-cea-mai-profitabila-companie-din-lume-vrea-obtina-pana-25-5-miliarde-dolari-din-listarea-bursa.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T12:25:00+00:00"/>
    <meta property="og:title" content="Aramco, cea mai profitabilă companie din lume, vrea să obțină până la 25,5 miliarde dolari din listarea pe bursă"/>
    <meta property="og:description" content="Grupul petrolier saudit Aramco a dezvăluit duminică intervalul de preţ la care se va face oferta sa publică iniţială (IPO), operaţiune care evaluează compania undeva între 1.600 şi 1.700"/>
  </head>
  <body>
    <article>
      <h1>Aramco, cea mai profitabilă companie din lume, vrea să obțină până la 25,5 miliarde dolari din listarea pe bursă</h1>
      <address><time datetime="2019-11-17T12:25:00+00:00">17 Nov 2019, 12:25</time> by <a rel="author">CP</a></address>
      <p><b>​Grupul petrolier saudit Aramco a dezvăluit duminică intervalul de preţ la care se va face oferta sa publică iniţială (IPO), operaţiune care evaluează compania undeva între 1.600 şi 1.700 miliarde de dolari, informează Reuters şi AFP, citate de Agerpres. Aramco, cea mai mare companie petrolieră și cea mai profitabilă din lume, a precizat că intenţionează să vândă 1,5% din acţiunile sale, sau aproximativ trei miliarde acţiuni, la un interval de preţ cuprins între 8 şi 8,5 dolari, ceea ce înseamnă că IPO-ul ar urma să genereze o sumă cuprinsă între 24 şi 25,5 miliarde dolari.</b><br/><br/>Potrivit prospectului de emisiune, publicat în urmă cu o săptămână, duminică 17 noiembrie va fi prima zi a perioadei de subscriere, care va dura până la data de 4 decembrie.<br/><br/>Intervalul de preţ la care se va face listarea arată că autorităţile saudite şi-au revizuit în jos obiectivele, în condiţiile în care iniţial prinţul moştenitor al Arabiei Saudite, Mohammed bin Salman voia ca Aramco să fie evaluată la 2.000 de miliarde dolari. Chiar şi aşa, IPO-ul Aramco ar putea să devină cea mai mare operaţiune de acest fel din lume, depăşind-o pe cea a grupului chinez de comerţ electronic Alibaba, care în 2014 a strâns 25 miliarde dolari.<br/><br/>Operaţiunea este gestionată de mari bănci americane precum JPMorgan Chase, Morgan Stanley, Goldman Sachs şi Bank of America Merrill Lynch. Potrivit surselor citate de AFP, şefii Aramco s-au întâlnit în ultima săptămână cu investitorii la Londra şi New York, în condiţiile în care există o reticenţă din partea investitorilor străini care au unele semne de întrebare cu privire la transparenţa, guvernanţa şi suma la care a fost evaluat grupul petrolier saudit.<br/><br/>Aramco este cea mai mare companie petrolieră din lume cu rezerve de ţiţei de aproximativ 265 miliarde de barili, sau 15% din depozitele mondiale de petrol.<br/><br/>Gigantul saudit <a href="https://economie.hotnews.ro/stiri-companii-23454559-aramco-cea-mai-profitabila-companie-din-lume-incepe-duminica-listarea-bursa-sauditii-vor-gigantul-petrolier-fie-evaluat-peste-2-000-miliarde-dolari.htm">Aramco a avut câștiguri de 68 de miliarde de dolari în primele nouă luni ale acestui an</a>, întărindu-și poziția de cea mai profitabilă companie din lume, au declarat pentru <a href="https://economie.hotnews.ro/bloomberg.com/news/articles/2019-10-29/aramco-tells-ipo-bankers-it-made-68-billion-in-first-9-months">Bloomberg</a> surse care au avut acces la datele financiare.<br/><br/>Prințul moștenitor Mohammed Bin Salman se bazează pe Aramco și pe enormele rezerve petroliere ale țării pentru a atrage investitori la oferta publică de acțiuni pentru a finanța planurile sale de reformare a economiei saudite.<br/><br/><br/></p>
    </article>
  </body>
</html>