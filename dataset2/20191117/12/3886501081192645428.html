<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119412-zelenovic-ne-plasim-se-vacica-koji-bez-vucica-ne-sme-da-zucne-ali-se-zbog-pretnji-osecam-ugrozeno?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T12:20:05+00:00"/>
    <meta property="og:title" content="Zelenović: Ne plašim se Vacića koji bez Vučića ne sme da zucne, ali se zbog pretnji osećam ugroženo"/>
    <meta property="og:description" content="Gradonačelnik Šapca i jedan od lidera Saveza za Srbiju Nebojša Zelenović izjavio je danas da se ne plaši lidera Srpske desnice Miše Vacića, ali da se zbog pretnji oseća ugroženim, jer, kako veruje, on ništa ne govori bez dozvole ili uputstva predsednika države Aleksandra Vučića.Rešenje za rastuće podele i lošu atmosferu u drušvu, Zelenović vidi u poštenim izborima, ali kako je u izjavi za N1 konstatovao vlast ne pokazuje spremnost da se izborni uslovi promene.Početkom nedelje, predsednik Srpske desnice Miša Vacić poručio je Zelenoviću u Šapcu da će ga strpati u zatvor gde će ljudi moći da ga pljuju, kao i da će njega i njegove saradnike podaviti u Drini.Osnovno javno tužilašto je tim povodom pokrenulo predistražni postupak, i od policije zatražilo da ispita da li je Vacić pretio Zelenoviću.Takvom reakcijom gradonačelnik Šapca nije zadovoljan.On je za N1 rekao da ne očekuje da se išta desi, jer ni pretnje koje je ranije dobijao nisu procesuirane.&quot;Tužilaštvo ne radi svoj posao, institucije ne rade svoj posao, sve…"/>
  </head>
  <body>
    <article>
      <h1>Zelenović: Ne plašim se Vacića koji bez Vučića ne sme da zucne, ali se zbog pretnji osećam ugroženo</h1>
      <address>
        <time datetime="2019-11-17T12:20:05+00:00">17 Nov 2019, 12:20</time>
      </address>
      <p><b>Gradonačelnik Šapca i jedan od lidera Saveza za Srbiju Nebojša Zelenović izjavio je danas da se ne plaši lidera Srpske desnice Miše Vacića, ali da se zbog pretnji oseća ugroženim, jer, kako veruje, on ništa ne govori bez dozvole ili uputstva predsednika države Aleksandra Vučića.</b><br/><br/>Rešenje za rastuće podele i lošu atmosferu u drušvu, Zelenović vidi u poštenim izborima, ali kako je u izjavi za N1 konstatovao vlast ne pokazuje spremnost da se izborni uslovi promene.<br/><br/>Početkom nedelje, predsednik Srpske desnice Miša Vacić poručio je Zelenoviću u Šapcu da će ga strpati u zatvor gde će ljudi moći da ga pljuju, kao i da će njega i njegove saradnike podaviti u Drini.<br/><br/>Osnovno javno tužilašto je tim povodom pokrenulo predistražni postupak, i od policije zatražilo da ispita da li je Vacić pretio Zelenoviću.<br/>Takvom reakcijom gradonačelnik Šapca nije zadovoljan.<br/>On je za N1 rekao da ne očekuje da se išta desi, jer ni pretnje koje je ranije dobijao nisu procesuirane.<br/>"Tužilaštvo ne radi svoj posao, institucije ne rade svoj posao, sve su zarobljene od strane Aleksandra Vučić", ocenio je Zelenović.<br/>Miša Vacić, prema njegovom mišljenju, nije nikakvo strašilo, već "vrlo formatiran instrument Aleksandra Vučića, bez čije dozvole ili instrukcija ne sme da zucne".<br/>"Ide po Srbiji da plaši ljude, baš kao Šešelj u vreme Miloševića. Danas, posle toliko godina, mi imamo Miloševićevog ministra informisanja na mestu predsednika koji je stvorio svog Šešelja. Niko ne može da se uplaši Miše Vacića, ali može da se oseća ugroženim", istakao je Zelenović.<br/><br/>On je kazao da Vacić nije opasan lik, ali da iza njega stoji armija ljudi bliskih kriminalu, koji odradjuju prljav posao za naprednu stranku.<br/>"Znam ih lično u Šapcu, a verovatno takvi ljudi postoje i u Bujanovcu i drugim mestima, i onda treba da pričamo o poštenim izborima. Šta? Da imamo izbore kao u Lučanima ili Medvedji", upitao je Zelenović.<br/>U ovakvoj atmosferi, kako je dodao, nije siguran da će se izbori uopšte i desiti na proleće naredne godine.<br/><br/>"I da se dese, ne znam ko će da pobedi. To nije ni najvažnije, mi smo nadomak fizičkog sukoba. Pogledajte šta govore Vacić, Djukanović svi su neprijatelji države, društva, režima i sa njima se treba obračunati. Zvao me je gospodin Oricio iz OEBS-a na koktel, ne mogu više ni na jedan koktel da idem dok Aleksandar Obradović sedi u pritvoru, dok imate Vacića, Šešelja koji podržava Jutku... To sam jasno rekao Vladimiru Bilčiku i Tanji Fajon", kazao je Zelenović.<br/><br/>On je dodao i da radni doručak predstavnika Saveza za Srbiju sa članovima delegacije Evropskog parlamenta, ne treba mistifikovati, i da to nije bilo nikakvo druženje, već ozbiljan sastanak.<br/><br/>"Bio sam otvoren, rekao sam da je situacija sve gora. Mi smo potrošili četiri, pet meseci na razgovore, i ništa se nije promenilo. Meni je Vladimir Bilčik uručio dokument na šta se sve obavezala Vlada, i tu su sve oznake bile crvene ili narandžaste, gotovo ništo zeleno", istakao je.<br/><br/>On je kazao i da je opozicija spremna da razgovara i sa "crnim djavolom", ako je potrebno, ali da se od početka dijaloga o izbornim uslovima ništa ne dešava, već da je svaki sledeći sastanak cirkus koji proizvodi Vučić.<br/><br/>Zato je Savez za Srbiju, kako je istakao, istrajan u stavu da se, u ovakvim uslovima, naredni izbori bojkotuju.<br/>"Ne mogu da verujem da neka ozbiljna odluka sutra može da se donese, i da opozicija nije u njoj, i da 1,6 miliona ljudi nije u njoj", poručio je Zelenović.<br/>On je kazao da ipak ne gubi nadu da su pošteni izbori mogući te da se ujedinjena Demokratska stranka priprema za njih.Već od 1. decembra, DS kreće u kampanju kako bi gradjane uverili da mogu da promene Srbiju.<br/><br/>"Da je DS jedna organizacija za koju će ljudi poverovati da je poštena, za koju vredi dati 100 dinara mesečno, da ne zavisi od tajkuna i budžeta. Treba ljude da uključimo u politički život, da iskorenimo korupciju, da otvorimo poslovanje naše stranke, da ljudi vide kako se finansira, da poveruju da možemo to da uradimo i sa državom", objasnio je Zelenović.<br/><br/><br/><b>Vučiću shvati Mirinika neće stati</b><br/>Predsednik Zajedno za Srbiju Nebojša Zelenović najoštrije je danas osudio govor mržnje i preteće poruke koje je predsednik Srbije Aleksandar Vučić uputio potpredsednici Stranke slobode i pravde Mariniki Tepić koja već danima ukazuje na aferu "Krušik" i nezakonitosti u trgovanju vojnom opremom.<br/>"Vučiću shvati, Marinika neće stati! Predsedniče Srbije, nemate Vi problem sa Marinikom Tepić, Vi imate problem sa istinom da je vrh države do guše upleten u kriminal u namenskoj industriji, imate problem što to više ne možete da sakrijete. Možete da pretite i Mariniki Tepić i (novinaru) Jugoslavu Ćosiću, možete da kao ličnog taoca držite uzbunjivača Aleksandra Obradovića, ali razumite, da nema njih progovorio bi neko drugi, jer se istina ne može sakriti", naglasio je Zelenović u pisanoj izjavi.<br/><br/>On je naveo da  Vučić umesto što preti nezaštićenoj ženi, treba da odgovori javnosti ono što ga pita čak i, kako je naveo, njegov "politički otac" lider radikala Vojislav Šešelj: da li su privatne firme povezane sa Brankom Stefanovićem kupovale od Krušika vojnu opremu po nižim cenama od državne firme SDPR i kolika šteta je naneta državi Srbiji.<br/><br/>"U svakoj pristojnoj zemlji za 24 sata kompletna vlast bi podnela ostavke, čim bi isplivalo u javnost da je otac ministra policije glavni trgovac oružjem, a vi mislite da medijskim manipulacijama i zamenom teza možete da držite celu naciju u stanju hipnoze", istakao je Zelenović.<br/><br/>On je kazao da danas govori Marinika, a pita Jugoslav i da sutra to može biti bilo ko drugi.<br/><br/>"Ljudi su se oslobodili straha, a to je uvek prvi znak da se autoritarnoj vlasti bliži kraj", rekao je Zelenović.<br/><br/>On je kazao da su urednik Informera Dragan J. Vučićević i analitičar medija Nebojša Krstić na TV Pink izneli neverovatnu konstrukciju da su Vučiću teška pitanja na konferenciji za novinare izazvala pogoršanje zdravstvenog stanja i da je zbog toga Vučić završio u bolnici.<br/><br/>"Da ne bude zabune, mi vam svi želimo dobro zdravlje, ali tražimo da se u Srbiji poštuje zakon i da budemo normalna zemlja, a to danas nismo. Zbog Vas nismo normalna zemlja, predsedniče", zaključio je predsednik Zajedno za Srbiju Nebojša Zelenović.</p>
    </article>
  </body>
</html>