<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/fano/cronaca/incidente-cagli-1.4891064"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-17T12:41:23+00:00"/>
    <meta property="og:title" content="Incidente Cagli, si ribalta nel fossato con l'Apecar e resta 4 ore sotto la pioggia. Salvo"/>
    <meta property="og:description" content="Quando i carabinieri hanno trovato l'87enne, l'uomo era completamente bagnato e in stato di ipotermia"/>
  </head>
  <body>
    <article>
      <h1>Incidente Cagli, si ribalta nel fossato con l'Apecar e resta 4 ore sotto la pioggia. Salvo</h1>
      <h2>Quando i carabinieri hanno trovato l'87enne, l'uomo era completamente bagnato e in stato di ipotermia</h2>
      <address><time datetime="2019-11-17T12:41:23+00:00">17 Nov 2019, 12:41</time> by <a rel="author">ROBERTO DAMIANI</a></address>
      <p>Cagli (Pesaro), 17 novembre 2019 - Era andato a mangiare ieri in un ristorante lungo la strada <b>per il monte Petrano</b>, a mille metri d'altitudine. Al rientro a <b>Cagli</b>, dove abita da solo, intorno alle 18.30, <b>si è ribaltato in un tornante</b> col suo motocarro Ape Piaggio finendo <b>in un fossato</b>. Da dove non è riuscito a dare l'allarme né a muoversi, benché fosse rimasto lucido.</p>
      <p><b>Un pensionato cagliese di 87 anni</b>, invalido, <b>ha rischiato di morire</b> per il freddo più che per la botta avuta in seguito all'uscita di strada. A salvarlo è stato l'allarme lanciato alle 21.40 da parenti che non lo hanno visto tornare.</p>
      <p>Così i carabinieri delle stazioni di Cagli e Cantiano si sono messi <b>alla ricerca del pensionato</b> sapendo che <b>era ripartito dal ristorante</b> 'II grillo parlante' del monte Petrano intorno alle 18. In base all'ultima cella telefonica agganciata, le ricerche si sono concentrate in un punto del percorso che la <b>nebbia</b> rendeva comunque difficile da scandagliare. Un carabiniere ha poi visto, malgrado la nebbia, delle tracce di ruote nell'erba. Guardando meglio, i soccorritori <b>si sono accorti dell'Ape ribaltato</b> <b>in un fianco</b> a circa quindici metri più in basso. All'interno c'era l’87enne, vivo ma in stato di <b>semi incoscienza</b>, che non rispondeva alle prime sollecitazioni dei militari.</p>
      <p>L'uomo era completamente bagnato e <b>in stato di </b><b>ipotermia</b>. Estratto e disteso a terra sulle giacche dei militari, che lo hanno poi coperto con altri indumenti, sono arrivati sul posto i vigili del fuoco di Cagli e il 118 che lo hanno poi riportato in superficie e trasportato al pronto soccorso di Urbino. Lì è stato ricoverato in osservazione per gli accertamenti del caso. Le sue condizioni sono buone malgrado sia rimasto per almeno <b>4 ore sotto la pioggia battente</b> piegato nell'Ape appoggiato in un fianco. Forse già da oggi verrà dimesso.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>