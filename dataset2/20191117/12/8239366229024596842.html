<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/den_v_istorii__narodyvsya_klymentiy_sheptytskyy_330934.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T12:29:00+00:00"/>
    <meta property="og:title" content="День в історії - народився Климентій Шептицький"/>
    <meta property="og:description" content="17 листопада 2019 року виповнюється 150 років від дня народження Праведника Народів Світу, Архимандрита монахів Студитського уставу Української Греко-Католицької Церкви блаженного священномученика Климентія Шептицького."/>
  </head>
  <body>
    <article>
      <h1>День в історії - народився Климентій Шептицький</h1>
      <h2>17 листопада 2019 року виповнюється 150 років від дня народження Праведника Народів Світу, Архимандрита монахів Студитського уставу Української Греко-Католицької Церкви блаженного священномученика Климентія Шептицького.</h2>
      <address>
        <time datetime="2019-11-17T12:29:00+00:00">17 Nov 2019, 12:29</time>
      </address>
      <figure>
        <img src="https://galinfo.com.ua/media/gallery/intxt/k/l/klymentij_sheptytskyj_fa119.jpg"/>
        <figcaption>Климентій Шептицький</figcaption>
      </figure>
      <p>Із постанови Верховної Ради Україний від 18.12.2018 № 2654-VIII: ʺВраховуючи важливість постаті о. Климентія Шептицького у відродженні української монашої традиції, збереженні Української Греко-Католицької Церкви у 30 - 40-х рр. XX ст. та героїчну поставу під час Голокосту, Верховна Рада України постановляє:</p>
      <ol>
        <li>У 2019 році урочисто відзначити на державному рівні 150-річчя з дня народження Праведника Народів Світу, Архимандрита монахів Студитського уставу Української Греко-Католицької Церкви і католицького екзарха Росії та Сибіру блаженного священномученика Климентія Шептицького…ʺ</li>
      </ol>
      <p>За інформацією <a href="http://ugcc.cv.ua/">Чернівецької єпархії УГКЦ</a>, Блаженний священномученик Климентій Шептицький, молодший брат Митрополита А. Шептицького, народився 17 листопада 1869 р. у с. Прилбичах Яворівського повіту на Львівщині. 1912 року розпочав новіціат у монастирі монахів студійського уставу в Камениці в Боснії (перед цим — з 1911 року — випробував себе в чернецтві латинської традиції, вступивши до монастиря отців-бенедиктинців в Байроні). 1913 року прийняв схиму, отримавши чернече ім’я Климентій на честь св. Климентія Папи. Ставши монахом, він відмовився від успішної світської кар’єри. Богословські студії здобував в Інсбруці. 28 серпня 1915 р. отримав єрейські свячення. Був довголітнім ігуменом Унівської Лаври (з 1926 року).</p>
      <p>1939 року більшовики видали наказ вбити ігумена Климентія. Тоді у батьківському домі Шептицьких в Прилбичах розстріляли брата митрополита Андрея та ігумена Климентія Леона разом з дружиною Ядвігою. Ігумена не розстріляли лише тому, що на той час його в Прилбичах не було.</p>
      <related>
        <a href="https://galinfo.com.ua/news/shlyahetni_rysy_rodu_sheptytskyh_u_lvovi_pokazaly_portrety_predkiv_mytropolyta_andreya_330674.html"/>
      </related>
      <p>1944 р. о. Климентій став архимандритом Свято-Успенської Унівської лаври, де під час Другої світової війни давав притулок переслідуваним євреям, за що 1996 року визнаний Праведником народів світу.</p>
      <p>1945 року, після арешту усіх єпископів УГКЦ, о. Климентій став фактичним провідником духовенства, продовжував проводити традиційні зустрічі духовенства по четвергах, зустрічався з настоятелями чернечих згромаджень, під час яких рішуче вирішили протистояти радянській владі.</p>
      <p>5 червня 1947 р. його заарештували. Формальною причиною арешту стали листи архимандрита до Риму з повідомленнями про переслідування УГКЦ в Україні, які перехопило НКВС. На час арешту архимандриту було 78 років. Після перебування у в’язницях Києва та Львова, присудивши вісім років ув’язнення, архимандрита відправили до Володимирської в’язниці у Москві, де він помер 1 травня 1951 року.</p>
      <p>У Володимирській в’язниці суворого режиму в Росії він буквально випромінював любов до співв’язнів. ʺВисокого зросту – 180-185 см, худорлявий, з довгою білою бородою, трохи сутулий, з палицею. Рухи повільні, спокійний, обличчя і очі привітні. Нагадав мені св. Миколая, — згадує Іван Кривуцький. – Ми не чекали такого ‘злочинця’ в нашій камері… Йому якісь сестри передали три яблука – таких червоно-рожевих, спілих – і він одне яблуко віддав Новосадові Романові тому, що той часто хворів шлунком. Сказав: ‘Вам треба лікувати шлунок’, а інші – розділив між намиʺ…</p>
      <p>Нагадаємо, як писало Гал-інфо, у Прилбичах молитовно відзначать 150-річчя від Дня Народження свящмч. <a href="https://galinfo.com.ua/news/zavtra_u_prylbychah_molytovno_vidznachat_150richchya_vid_dnya_narodzhennya_svyashchmch_klymentiya_sheptytskogo_330912.html">Климентія Шептицького</a>.</p>
    </article>
  </body>
</html>