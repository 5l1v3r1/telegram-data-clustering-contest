<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/jakupcsek-gabriella-musort-akart-velem-forgatni-andy-vajna/186692"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T12:00:00+00:00"/>
    <meta property="og:title" content="Jakupcsek Gabriella: Műsort akart velem forgatni Andy Vajna"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Jakupcsek Gabriella: Műsort akart velem forgatni Andy Vajna</mark>
      </h1>
      <address><time datetime="2019-11-17T12:00:00+00:00">17 Nov 2019, 12:00</time> by <a rel="author">K. Sz.</a></address>
      <p>
        <b>Sosem foglalkoztatta a múlt, legnagyobb levegőjét házasságainál és válásainál vette Jakupcsek, aki illatokkal üzen a külvilágnak és 11 éves lányának, akivel imád csatázni. </b>
        <b>Sosem foglalkoztatta a múlt, legnagyobb levegőjét házasságainál és válásainál vette Jakupcsek, aki illatokkal üzen a külvilágnak és 11 éves lányának, akivel imád csatázni.</b>
      </p>
      <h3>Hamarosan megjelenik a harmadik könyve. Egy könyv megírásánál mindig fontos kérdés: honnan jött az ötlet?</h3>
      <p>Az összegyűjtött történetek a beszélgetésélményeimhez kapcsolódnak. Munkáim során olyan sztorikkal találkoztam, hogy egyszerűen nem tudtam őket letenni. Vittem magammal, és építettek az utóbbi években, komoly szemléletbeli változásokat okoztak bennem. Az élet nagy váltásai mozgatnak: kerékbe törik vagy pont valami hatalmas pozitív változásnak köszönhetően fordul ki valaki élete a megszokott kerékvágásból.</p>
      <figure>
        <img src="http://media.borsonline.hu/cikk/20/192284/gallery-picture/645w/2024891_mokka-060809-02-fg.jpg"/>
        <figcaption>2000: A Mokkában ébresztette az országot</figcaption>
      </figure>
      <h3>Az írás mellett mi segít abban, hogy ezeket az élményeket értékelni tudja?</h3>
      <p>Sokat szoktam beszélni ezekről a történetekről a barátaimnak vagy a családomnak, még a kislányomnak, Emmának is beszélek néhány témáról. Azokról szoktam mesélni neki, amik még dolgoznak bennem. Amíg elmesélem, addig is kialakítom a véleményem.</p>
      <h3>Hogyan kezeli Emma a hallottakat?</h3>
      <p>Olyan vagyok a lányomnak, mint egy szappanopera. Jön a mama és az életmeséi. Csak úgy mondom el persze, hogy egy tizenegy éves gyerek tudja értelmezni.</p>
      <h3>Vannak tabuk?</h3>
      <p>Nincsenek, nem kímélem meg attól, hogy megrendüljön. A nyers valóságot nem mondom el persze, de életről, szakításról vagy halálról is nyíltan beszélünk. Érzelmileg érintődni kell az életben, pont ezért született meg a könyvem is.</p>
      <h3>Miért lett a kötet címe, hogy Nagy levegő?</h3>
      <p>Mert az életben számtalan olyan eset van, amikor nagy levegőt veszünk: döntéseket hozzunk vagy éppen benyeljük azt, ami velünk történik és magunkba fojtjuk.</p>
      <figure>
        <img src="http://media.borsonline.hu/cikk/20/192284/gallery-picture/645w/2024877_jakupcsek-csalad-jpg.jpg"/>
        <figcaption>2008: Ádámmal (jobbra) közös lánya, Emma megszületett</figcaption>
      </figure>
      <h3>Mikor vette a legnagyobb levegőt az életében?</h3>
      <p>Folyamatosan nagy levegőket veszek, olyan vagyok, mint egy gyorsúszó az uszodában. Kidugom a fejem, bedugom a fejem. Az átlaghoz képest gyorsabb és hektikusabb az életem. Talán azoknál a pillanatoknál, ami mindenkinél nagy döntés: legyen házasság vagy válás, gyermekvállalás, vagy éppen egy munka.</p>
      <figure>
        <img src="http://media.borsonline.hu/cikk/20/192284/gallery-picture/645w/2024883_2010-neo-fm-jakupcsek-gabriella-004-vi.jpg"/>
        <figcaption>2010:: A Neo FM-en rádiózott</figcaption>
      </figure>
      <h3>A könyvben egy eddig ismeretlen szenvedélyéről olvashatunk: ön komoly illatfüggő!</h3>
      <p>Nagyon meghatároznak az illatok, és ezt a szenvedélyemet a könyvbe is beépítettem: lesznek benne illatosított oldalak, amivel megpróbálok fizikailag is hangulatot teremteni egy-egy történethez.</p>
      <h3>Úgy tudom, a kislányával is így üzennek egymásnak!</h3>
      <p>Van egy bizonyos illatunk, ami csak a miénk. Még babakorában kapta, és fújtam a plüssállataira, hogy tudja, akkor is ott vagyok vele, ha éppen fizikailag nem. A mai napig használjuk ezt: ha vidékre megyek előadni, akkor valamimet befújja, ahogy én is mondjuk egy játékát, hogy tudja: mindig vele vagyok.</p>
      <figure>
        <img src="http://media.borsonline.hu/cikk/20/192284/gallery-picture/645w/2024881_2013-mtva-jakupcsek-gabriella-9706-fb.jpg"/>
        <figcaption>2013: Az MTVA munkatársa volt</figcaption>
      </figure>
      <h3>Mennyire határozza önt meg az illata?</h3>
      <p>Számtalan parfümöt használok, igyekszem a hangulathoz vagy akár egy-egy interjúhoz is külön illatot választani. A vendégeknek is van egy illata, eseményeknek, ünnepeknek, izgalomnak, vagy a dühnek is.</p>
      <figure>
        <img src="http://media.borsonline.hu/cikk/20/192284/gallery-picture/645w/2024887_2014-ridikul.jpg"/>
        <figcaption>2014: Ő volt a Ridikül első műsorvezetője</figcaption>
      </figure>
      <h3>Szintén kiderül a könyvből, hogy korábban egy műsort tervezett Andy Vajnával a Jack Nicholson és Morgan Freeman főszereplésével készült Bakancslista című film apropóján.</h3>
      <p>Andy egyszer felhívta a figyelmemet egy műsortípusra, amikor mondtam neki, hogy szeretnék egy bakancslistás műsort csinálni. Ajánlott egy formátumot, ami nagyon amerikai volt: nagyobb volumenű, extrém kérések valósultak meg benne, amik itthon szinte megvalósíthatatlanok lettek volna.</p>
      <figure>
        <img src="http://media.borsonline.hu/cikk/20/192284/gallery-picture/645w/2024879_2015-hogy-volt.jpg"/>
        <figcaption>2015: A Hogy volt? című műsor felvételén</figcaption>
      </figure>
      <h3>Mi az ön bakancslistája? Sikerült már megvalósítani a vágyait?</h3>
      <p>Nagyjából ott tartok, ahol gondoltam a hazai viszonylatok között szakmailag. Nagyon szeretnék eljutni a világ több sarkába, és egy-egy helyen ott élni pár hónapig, hogy belelássak a helyiek tényleges életébe. Ilyen lenne például Kolumbia. Semmit sem tudunk az ottaniakról, csak a sztereotípiákat, de azt is simán kipróbálnám, hogy milyen lenne a svájci hegyekben, a világ elől elbújva remetéskedni egy kicsit.</p>
      <figure>
        <img src="http://media.borsonline.hu/cikk/20/192284/gallery-picture/645w/2024885_20107-egymasszemeben-22.jpg"/>
        <figcaption>2017: Az Egymás szemében című műsor vezetőjeként</figcaption>
      </figure>
      <h3>Mi az, amit már nem tud megvalósítani?</h3>
      <p>Nagyon szívesen lennék orvos, de azt már nem fogom tudni megcsinálni, sőt sajnálom is, hogy kihagytam.</p>
      <h3>Zavarja az idő múlása?</h3>
      <p>Nem az idő múlása izgat, hanem hogy mennyi van hátra. Sosem foglalkoztam azzal, mi volt régen. Nem szeretem a múltidézést, az hajt, mi mindent tudnék csinálni. Nem vagyok egy nosztalgikus típus.</p>
      <figure>
        <img src="http://media.borsonline.hu/cikk/20/192284/big-lead/650x360/2024901_dsc02050.jpg"/>
        <figcaption>„Olyan vagyok a lányomnak, mint egy szappanopera”</figcaption>
      </figure>
      <h3>A könyv egyik részében az anya-lánya és férfi-nő viszonyrendszerek is szóba kerülnek a kislányával. Mennyire fontos kérdés egy tizenegy éves kamasz életében a fiúkhoz való viszony?</h3>
      <p>Nem központi kérdés még a fiúk, észreveszi őket és fordítva, de még nincs itt az ideje. A kapcsolatrendszerekről tanítom, illetve hogy ő egy egyedi lény, gondolatokkal és vágyakkal.</p>
      <h3>Anyának mindig igaza van! – ismerjük sokan ezt a mondást. Ön mennyire ilyen típusú szülő?</h3>
      <p>Egyáltalán, nem. Én nagyon szeretem ha vitatkoznak velem a gyerekeim, egy építő vita, akkor csatára fel. A kislányommal óriási vitáim vannak, azt tanítom neki, hogy hogyan tudja lezárni a problémáit, ne vigyen haza haragot, ne tápláljon gyűlöletet.</p>
    </article>
  </body>
</html>