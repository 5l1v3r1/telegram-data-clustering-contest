<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640361/%D9%86%DB%8C%D9%85%DB%8C-%D8%A7%D8%B2-%D9%88%D8%B2%D8%B1%D8%A7%DB%8C-%DA%A9%D8%A7%D8%A8%DB%8C%D9%86%D9%87-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%AA%D8%BA%DB%8C%DB%8C%D8%B1-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T12:55:00+00:00"/>
    <meta property="og:title" content="نیمی از وزرای کابینه عبدالمهدی تغییر می‌کنند"/>
    <meta property="og:description" content="سخنگوی نخست‌وزیر عراق گفت که وزرای بخش‌های اقتصاد و خدمات‌رسانی در کابینه عبدالمهدی تغییر خواهند کرد و وزرای مستقل جایگزین آنها خواهند شد."/>
  </head>
  <body>
    <article>
      <h1>
        <a href="https://www.bultannews.com/fa/news/640361/%D9%86%DB%8C%D9%85%DB%8C-%D8%A7%D8%B2-%D9%88%D8%B2%D8%B1%D8%A7%DB%8C-%DA%A9%D8%A7%D8%A8%DB%8C%D9%86%D9%87-%D8%B9%D8%A8%D8%AF%D8%A7%D9%84%D9%85%D9%87%D8%AF%DB%8C-%D8%AA%D8%BA%DB%8C%DB%8C%D8%B1-%D9%85%DB%8C%E2%80%8C%DA%A9%D9%86%D9%86%D8%AF">نیمی از وزرای کابینه عبدالمهدی تغییر می‌کنند</a>
      </h1>
      <h2>سخنگوی نخست‌وزیر عراق گفت که وزرای بخش‌های اقتصاد و خدمات‌رسانی در کابینه عبدالمهدی تغییر خواهند کرد و وزرای مستقل جایگزین آنها خواهند شد.</h2>
      <address><time datetime="2019-11-17T12:55:00+00:00">17 Nov 2019, 12:55</time> by <a rel="author">بولتن نیوز | bultannews.com</a></address>
      <p><b>گروه بین الملل: «سعد الحدیثی»</b>، سخنگوی دفتر اطلاع‌رسانی نخست‌وزیر عراق از تعدیل بزرگ در هیأت دولت و انتخاب وزرایی جدید خارج از چارچوب احزاب و فراکسیون‌های سیاسی  خبر داد.     به گزارش بولتن نیوز به نقل از فارس، به نوشته پایگاه خبری<b> «المسلة»</b>، الحدیثی افزود: تلاش‌ها برای ایجاد اصلاحات بزرگ در کابینه <b>عبدالمهدی</b> ادامه دارد و وزارتخانه‌های مرتبط با خدمات‌رسانی و اقتصاد را شامل خواهد شد و وزرایی که وابسته به گروه‌های سیاسی فعال در عراق نباشند، برای این مهم انتخاب خواهند شد. <br/>وی توضیح داد:<b> عادل عبدالمهدی</b> در تلاش است تا با انتخاب وزرای جدید و پیشنهاد آنها برای گرفتن رای اعتماد، به زودی در پارلمان حاضر شود و به منظور تسریع روند اصلاحات مالی و اداری و بهبود سطح معیشت شهروندان برخی وزراء تغییر خواهند کرد و نخست‌وزیر در انتخاب وزرای جدید، از معیارهای جدیدی استفاده خواهد کرد و وزرایی خارج از چارچوب فراکسیون‌های سیاسی حاضر در پارلمان انتخاب خواهند شد و اسامی انتخاب شده برای گرفتن رای اعتماد به پارلمان معرفی خواهند شد. <br/><b>سخنگوی نخست‌وزیر عراق</b> گفت که دولت کنونی عراق، پنج تا شش وزیر مستقل دارد و عبدالمهدی به تشخیص خود و تکیه به شایستگی‌هایشان، آنها را انتخاب کرده است. اکنون نیز وی‌ می‌خواهد شمار این وزرا راافزایش دهد و با <b>تکیه بر شایستگی‌های افراد</b>، حداقل نیمی از کابینه را از <b>افراد مستقل</b> انتخاب کند. این مهمترین خواست اصلاحات است و همزمان باید سازوکار جدیدی برای انتخاب فرماندهان و صاحبان پست‌های عالی در عراق تدوین و اجرایی شود تا عراق به طور کامل از <b>نظام سهم‌بندی سیاسی</b> رهایی یابد. این اقدام برای اثبات جدیت و قاطعیت دولت در روند ایجاد اصلاحات در کشور، بسیار مهم است. <br/>اواخر مهرماه،<b> «بدر الزیادی»</b> عضو ائتلاف <b>«سائرون»</b> در پارلمان عراق خبر داده بود که نخست‌وزیر به دنبال تغییر نیمی از اعضای کابینه است</p>
    </article>
  </body>
</html>