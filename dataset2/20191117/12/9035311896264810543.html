<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/oecd-ulkeleri-icinde-en-erken-emeklilik-yasi-turkiye-de-digerlerinde-emeklilik-yasi-kac"/>
    <meta property="og:site_name" content="euronews"/>
    <meta property="article:published_time" content="2019-11-17T12:46:42+00:00"/>
    <meta property="og:title" content="OECD ülkeleri içinde en erken emeklilik yaşı Türkiye'de"/>
    <meta property="og:description" content="Cumhurbaşkanı Recep Tayyip Erdoğan Cumartesi günü “seçim kaybetsem de yokum” diyerek bu yöndeki talepleri kesin bir dille reddetti. Türkiye, Ekonomik İşbirliği ve Kalkınma Örgütü (OECD) üyelerine içinde emeklilik yaşının en erken olduğu ülke."/>
  </head>
  <body>
    <article>
      <h1>OECD ülkeleri içinde en erken emeklilik yaşı Türkiye'de</h1>
      <address><time datetime="2019-11-17T12:46:42+00:00">17 Nov 2019, 12:46</time> by <a rel="author">Euronews </a></address>
      <p>Türkiye’de erken emeklilik tartışmaları devam ediyor. Cumhurbaşkanı Recep Tayyip Erdoğan Cumartesi günü “seçim kaybetsem de yokum” diyerek bu yöndeki talepleri kesin bir dille reddetti. Peki, Türkiye ve dünya ülkelerinde emeklilik yaşı kaç? Türkiye, Ekonomik İşbirliği ve Kalkınma Örgütü (OECD) üyeleri arasına emeklilik yaşında kaçıncı sırada?</p>
      <p>Türkiye yakın döneme kadar dünyada en erken emeklilik yaşınının uygulandığı ülkelerin başında geliyordu. 1999’da önceki uygulamada kadınlar 20, erkekler 25 yıl sigortalılık ve 5 bin gün prim şartını yerine getirerek emekli olabiliyordu. Erken yaşlarda çalışmaya başlayan kişiler 40 yaşında emekli olabiliyordu.</p>
      <p>1999’da yapılan kanun değişikliğiyle bu tarihten sonra sigortalı olanlar için emeklilik yaşı kadınlarda 58’e, erkeklerde ise 60’a yükseldi. 2008 yılında yapılan ikinci değişiklikle de emeklilik yaşı 2036’dan itibaren yeniden kademeli olarak artırılarak kadın ve erkeklerde 2048 yılında 65’te eşitlenecek.</p>
      <h3>Şu an 50'li yaşların başında emekli olmak mümkün</h3>
      <p>Ancak şu anda emekliliği gündemde olan kişilerin büyük kısmı 1999’dan önce işe başlayanlar. Türkiye’de bu kişiler için halen 50’li yaşların başlarında emekli olmak mümkün.</p>
      <p>OECD bilgileri ise kanun değişikliğinden sonraki uygulamaları içerdiği için Türkiye’de emeklilik yaşı kadınlarda 58, erkeklerde 60 görünüyor. OECD’nin 2016 yılına ait bu verileri esas alındığında Türkiye kadınlar için en erken emeklilik yaşının uygulandığı ülke. Erkeklerde bu yaş 60. Türkiye erkeklerde Slovenya ve Lüksemburg ile en erken emeklilik yaşını paylaşıyor.</p>
      <p>OECD ülkelerinin çok büyük kısmında kadın ve erkeklerde emeklilik yaşı 65. En geç emeklilik yaşı ise 67 ile Norveç’te. Bu yaş kadın ve erkek için de aynı. İzlanda ve İsrail’de de erkekler 67 yaşında emekli olabiliyor.</p>
      <ul>
        <li>
          <b>
            <a href="https://tr.euronews.com/2019/11/16/dunya-emeklilik-siralamasi-en-iyi-ve-en-kotu-ulkeler-emeklilik-maasi-turkiye">Dünya emeklilik sıralaması: En iyi ve en kötü ülkeler</a>
          </b>
        </li>
        <li>
          <b>
            <a href="https://tr.euronews.com/2019/11/15/turkiye-de-emeklilik-yasi-yukseldi-55-64-yas-arasi-istihdam-oran-10-senede-yuzde-28-artti">Türkiye’de emeklilik yaşı yükseldi, 55-64 yaş arası istihdam oranı 10 senede yüzde 28 arttı</a>
          </b>
        </li>
      </ul>
      <h3>En yüksek emeklilik yaşı İskandinav ülkelerinde</h3>
      <p>OECD'nin 2016 yılı verilerine <a href="https://www.oecd.org/els/emp/average-effective-age-of-retirement.htm">göre</a>, İskandinav ülkeleri de yüksek emeklilik yaşı ile dikkat çekiyor. Norveç’te kadın ve erkekler için de 67 yaş geçerli. Diğer İskandinav ülkeleri İsveç, Finlandiya ve Danimarka’da kadınlar da erkekler de 65 yaşında emekli olabiliyor.</p>
      <p>Cumhurbaşkanı Erdoğan Cumartesi günü yaptığı açıklamada “Niçin erken emeklilik? Ne zaman emekli olması gerekiyorsa o zaman emekli olsun ve parasını en güzel şekliyle alsın. Bizim ülkenin başına da bu erken emekliliği dolayanlar maalesef bunun bedelini ödeyecekler ve ödediler" dedi. Erdoğan emeklilik yaşının değiştirilmeyeceğini kesin bir dille şöyle ortaya koydu: “Arkadaşlarıma söylüyorum. Beni bu yola asla teşvik etmeyin. Milletimin zararına olan bir şeye asla yokum. Seçim kaybetsek de yokum. Bütün dünya bizim sistemimizi kendine uyarlamaya çalışıyor, bizdeki bazı köhne zihniyetler sistemi çökertmek için hinlik peşinde koşuyor.”</p>
      <ul>
        <li>
          <b>
            <a href="https://tr.euronews.com/2019/07/31/almanya-dan-emekli-olanlarin-geriye-donuk-borc-cikmazi">Almanya’dan emekli olanların ‘geriye dönük borç’ çıkmazı</a>
          </b>
        </li>
      </ul>
    </article>
  </body>
</html>