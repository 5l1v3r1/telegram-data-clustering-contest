<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dimitar-penchev-stana-evropejski-shampion-po-kikboks.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T12:01:00+00:00"/>
    <meta property="og:title" content="Димитър Пенчев стана европейски шампион по кикбокс"/>
    <meta property="og:description" content="Българинът победи испанец със съдийско решение"/>
  </head>
  <body>
    <article>
      <h1>Димитър Пенчев стана европейски шампион по кикбокс</h1>
      <h2>Българинът победи испанец със съдийско решение</h2>
      <address>
        <time datetime="2019-11-17T12:01:00+00:00">17 Nov 2019, 12:01</time>
      </address>
      <p>Българинът Димитър Пенчев спечели европейския пояс на Световната асоциация по кикбокс организациите (WAKO Pro) в категория до 66,800 кг. </p>
      <p>На галавечер в испанския град Памплона той победи със съдийско решение Андони Иглесиас.</p>
      <p>Мачът започна равностойно, като и двамата противници показаха голямо желание за победа. Българинът обаче свали в нокдаун испанеца във втория и четвъртия рунд, а след края на срещата съдията заслужено вдигна ръката му като победител.</p>
      <p>Въпреки че галавечерта се провеждаше в Испания, а съперникът на Пенчев беше местен представител, в публиката не липсваха и българи, които шумно подкрепяха европейския шампион.</p>
      <p>"Много съм щастлив, че точно в този момент Митко подари на цяла България тази страхотна и заслужена победа. Той го заслужава след като несправедливо бе отрязан на Световното първенство в Сараево. Момчето е истински талант и безспорен фаворит в тази категория и стил. Познавам него и целия екип от спортен клуб "Скорпион" Плевен, които през годините са се утвърдили като една от най-коравите школи по кикбокс. Специфичният им стил на игра се познава и е тяхна запазена марка по цял свят. Поздравявам и неговия личен треньор и баща – световният шампион по кикбокс Камен Пенчев", заяви председателят на родната федерация Галин Димов.</p>
    </article>
  </body>
</html>