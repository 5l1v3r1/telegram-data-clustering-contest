<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-continua-atacurile-rusine-klaus-iohannis-ne-priviti-de-sus-dar-sunteti-jos-si-sunteti-mic-18590966"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-17T12:20:23+00:00"/>
    <meta property="og:title" content="Viorica Dăncilă continuă atacurile: Ruşine, Klaus Iohannis! Ne priviţi de sus, dar sunteţi jos şi sunteţi mic"/>
    <meta property="og:description" content="Viorica Dăncilă a declarat că echipa lui Klaus Iohannis a abordat strategia că şeful statului ar fi victima unei campanii „devastatoare” de fake news. Prezidenţiabilul PSD acuză că dezinformarea o face PNL, minţind românii că economia e în colaps sau atunci când falsifică mesajele despre Diaspora."/>
  </head>
  <body>
    <article>
      <h1>Viorica Dăncilă continuă atacurile: Ruşine, Klaus Iohannis! Ne priviţi de sus, dar sunteţi jos şi sunteţi mic</h1>
      <address>
        <time datetime="2019-11-17T12:20:23+00:00">17 Nov 2019, 12:20</time>
      </address>
      <p>Viorica Dăncilă a declarat că echipa lui Klaus Iohannis a abordat strategia că şeful statului ar fi victima unei campanii „devastatoare” de fake news. Prezidenţiabilul PSD acuză că dezinformarea o face PNL, minţind românii că economia e în colaps sau atunci când falsifică mesajele despre Diaspora.</p>
      <p>„Vedem de câteva zile cum Klaus Iohannis şi echipa sa au adoptat o nouă strategie: “candidatul Iohannis este victima unei campanii devastatoare de fake news”. Să vă fie ruşine, domnule candidat! Fake news este ceea ce faceţi voi de ani întregi, minţind zi de zi că economia României este în colaps. Fake news este atunci când falsificaţi mesaje despre diaspora în condiţiile în care noi am implementat programe de sprijin pentru românii din afara graniţelor (exemplu: Diaspora Start-Up) şi noi am facilitat votul prin cele 3 zile alocate, creşterea numărului de secţii şi votul prin corespondenţă”, a scris Viorica Dăncilă, duminică, pe Facebook.</p>
      <p>Liderul PSD a mai acuzat că „preamăritul” Klaus Iohannis nu a mers niciodată în străinătate, ca să se vadă cu românii din Diaspora.</p>
      <p>„Ce aţi făcut voi? Cum aţi venit la guvernare, aţi eliminat ministerul dedicat relaţiei cu diaspora! Iar preamăritul domn Iohannis nu a mers nici măcar o dată în afara graniţelor în 5 ani de mandat să-i întâlnească pe aceşti oameni. Vă aduceţi aminte de ei doar în campanie”, a completat Dăncilă.</p>
      <p>Aceasta a adăugat că PNL nu ştie decât să facă un joc murdar, prin minciună.</p>
      <p>„E clar că asta e tot ce v-a mai rămas, minciuna şi jocul murdar. Ştiind că n-aţi facut nimic în ultimii 5 ani, singurul lucru de care mai sunteţi capabil este să falsificaţi mesaje mizerabile şi să vă însuşiţi realizările altora. Până şi retorica anti-PSD aţi confiscat-o brutal de la mai tinerii noştri competitori. Ruşine, Klaus Iohannis! Ne priviţi de sus, dar sunteţi jos şi sunteţi mic”, a conchis Dăncilă.</p>
      <p>Viorica Dăncilă s-a aflat duminică la Buzău. La întâlnirea cu cetăţenii la Consiliul Judeţean Buzău, prezidenţiabilul PSD şi-a încheiat discursul, spunând că decât să alegi un preşedinte „înalt ca bradul şi leneş, mai bine buturuga mică care va răsturna carul mare”.</p>
    </article>
  </body>
</html>