<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/bezplatni-sgradi-za-partiite-za.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T12:06:00+00:00"/>
    <meta property="og:title" content="Безплатни офиси за партиите - за кои и при какви условия"/>
    <meta property="og:description" content="Задължение на партиите е плащането на такса смет, данък сгради и текущите ремонти"/>
  </head>
  <body>
    <article>
      <h1>Безплатни офиси за партиите - за кои и при какви условия</h1>
      <h2>Задължение на партиите е плащането на такса смет, данък сгради и текущите ремонти</h2>
      <address><time datetime="2019-11-17T12:06:00+00:00">17 Nov 2019, 12:06</time> by <a rel="author" href="https://btvnovinite.bg/author/?author=2001865" target="_blank">Елица Попова</a></address>
      <figure>
        <video src="https://vid.btv.bg/btvnews/2019/11/17/centrali_1573985974-1.mp4"/>
      </figure>
      <p>Регионалното министерство пусна за обществено обсъждане промени за партиите и политическите им централи. Те се налагат, след като партийната субсидия стана 1 лев за глас. </p>
      <p>Така офисите, където се помещават партиите, ще им бъдат давани без наем за срок от 10 години. При условие обаче, че те си поемат местните данъци и текущите ремонти.  </p>
      <p>Право на безвъзмездно ползване ще имат онези партии, които са минали бариерата от 1% на последните парламентарни избори и са получили този резултат, без да са част от коалиция. Задължение на партиите е плащането на такса смет, данък сгради и текущите ремонти. </p>
      <p>След последните парламентарни избори два от етажите на емблематичната сграда на улица "Раковски" 134 в София вече са за партия "Воля". За да ползва сградата за 10 години, партията не трябва да пада под 1%.</p>
      <p>"Ние се ангажираме да се представи достойно на всички избори, това би следвало да ни гарантира да преминаваме над този праг, ако сме под него това означава че на практика няма да съществуваме", обясни депутатът от "Воля" - Пламен Христов. </p>
      <p>Те са ремонтирали централата си. В добри съседски отношения са и с НФСБ и СДС, с които делят един адрес. </p>
      <figure>
        <img src="https://img.bg.sof.cmestatic.com/media/images/640x/Nov2019/2112025151.jpg"/>
        <figcaption>Снимка: btvnovinite.bg</figcaption>
      </figure>
      <p>Времената се менят и кабинетът, който преди е бил на Иван Костов, сега е за лидера на "Воля" Веселин Марешки.</p>
      <p>Ако партията не се грижи добре за имота,  може да й бъде отнет.</p>
      <p>Тодор Стоянов, директор на "Държавна собственост" в МРРБ, обясни, че партиите нямат право да развиват икономическа дейност,  да отдават под наем или да преотстъпват на трети лица. Такова нарушение е основание за прекратяване на договора.</p>
      <p>Покрай промените възникнаха и казуси. </p>
      <p>В Криводол партийните офиси са  в частни сгради, а подходящи общински и държавни почти няма. Клубът на БСП е в едно помещение от 7 години срещу наем. Според Иван Иванов, председател на БСП в община Криводол, мястото е хубаво - на една от главните улици в града и така комуникацията е по-лесна.  </p>
      <figure>
        <img src="https://img.bg.sof.cmestatic.com/media/images/640x/Nov2019/2112025152.jpg"/>
        <figcaption>Снимка: btvnovinite.bg</figcaption>
      </figure>
      <p>Офисът на ДПС е в съседство, но той е отворен само по избори. А този на ГЕРБ  е точно срещу общината. От местната структура на партията отказаха коментар, но и те предпочитат да плащат наем, но да не се местят. Безплатен вариант са последните етажи на местното общинско общежитие, но никой не е съгласен.</p>
      <p>Едно от предложенията по места е държавата да поеме разходите за наем на партийните офиси, ако в населеното място няма подходящи помещения. </p>
    </article>
  </body>
</html>