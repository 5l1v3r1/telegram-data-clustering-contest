<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621954/%D8%A7%D9%81%D8%B2%D8%A7%DB%8C%D8%B4-30-%D8%AF%D8%B1%D8%B5%D8%AF%DB%8C-%D9%85%D8%B5%D8%B1%D9%81-%D8%B3%DB%8C%E2%80%8C%D8%A7%D9%86%E2%80%8C%D8%AC%DB%8C-%D9%BE%D8%B3-%D8%A7%D8%B2-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T12:34:00+00:00"/>
    <meta property="og:title" content="افزایش 30 درصدی مصرف سی‌ان‌جی پس از گرانی بنزین"/>
    <meta property="og:description" content="رئیس هیأت‌مدیره جایگاه‌داران سی‌ان‌جی خراسان رضوی، گفت: صف‌های سی‌ان‌جی از روز گذشته تاکنون شلوغ‌تر شده و پیش‌بینی ما این است که تا 30 درصد افزایش مصرف داشته باشیم."/>
  </head>
  <body>
    <article>
      <h1>افزایش 30 درصدی مصرف سی‌ان‌جی پس از گرانی بنزین</h1>
      <h2>رئیس هیأت‌مدیره جایگاه‌داران سی‌ان‌جی خراسان رضوی خبر داد؛</h2>
      <address>
        <time datetime="2019-11-17T12:34:00+00:00">17 Nov 2019, 12:34</time>
      </address>
      <p>
        <i>رئیس هیأت‌مدیره جایگاه‌داران سی‌ان‌جی خراسان رضوی، گفت: صف‌های سی‌ان‌جی از روز گذشته تاکنون شلوغ‌تر شده و پیش‌بینی ما این است که تا 30 درصد افزایش مصرف داشته باشیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدرضا رضوی راد در خصوص میزان مصرف سی‌ان‌جی پس از گرانی بنزین، اظهار کرد: صف‌های سی‌ان‌جی از روز گذشته تاکنون شلوغ‌تر شده و پیش‌بینی ما این است که تا 30 درصد افزایش مصرف داشته باشیم.</p>
      <p>وی افزود: جایگاه‌ها قبل از این موارد با 50 درصد ظرفیت خود کار می‌کرد و اکنون در حال رسیدن به فروش واقعی خود است. به دلیل اینکه افزایش قیمت بنزین با سی‌ان‌جی کم بود، خودروهای دوگانه‌سوز اکثرا از سی‌ان‌جی استفاده نمی‌کردند و بیشتر به سمت بنزین می‌رفتند، اما اکنون به سمت سی‌ان‌‎جی متمایل شدند.</p>
      <p>رضوی راد بیان کرد: جایگاه سی‌ان‌جی تک‌منظوره باید حداقل روزی 24 هزار متر مکعب فروش داشته باشد، اما تا قبل از این مسائل فروش جایگاه سی‌ان‌جی در مشهد بین 13 تا 14 هزار متر مکعب بود.</p>
      <p>رئیس هیأت‌مدیره جایگاه‌داران سی‌ان‌جی خراسان رضوی در خصوص جایگاه‌های سی‌ان‌جی تعطیل شده در مشهد، گفت: 10جایگاه تعطیل شده با دستور استانداری فعال شده‌اند و تمام جایگاه‌ها وصل هستند.</p>
      <p>وی ادامه داد: استانداردسازی انجام نشده، اما به علت مسائل اخیر مهلت دادند و این همان موردی بود که ما قبلا درخواست داشتیم. قرار شد شهرداری مشهد برای هزینه‌ها مساعدت کند. جایگاه‌ها نیز متعهد شدند که ظرف دو هفته به حد استانداردسازی برسانند.</p>
    </article>
  </body>
</html>