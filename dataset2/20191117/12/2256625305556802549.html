<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158651_1007.html"/>
    <meta property="og:site_name" content="Novsport"/>
    <meta property="article:published_time" content="2019-11-17T12:45:00+00:00"/>
    <meta property="og:title" content="Струма заля Подгорци 4 пъти в Коларово"/>
    <meta property="og:description" content="„Вече сме на само точка от върха“, коментира след успеха треньорът Атанас Терзиев"/>
  </head>
  <body>
    <article>
      <h1>Струма заля Подгорци 4 пъти в Коларово</h1>
      <address><time datetime="2019-11-17T12:45:00+00:00">17 Nov 2019, 12:45</time> by <a rel="author">Емил Арсов</a></address>
      <p>В мач от 9 кръг за първенството на областна група Струма-2 на стадиона в село Коларово се срещнаха отборите на местния Подгорец и Струма Марикостиново. <br/><br/>С много желание за победа започнаха двубоя възпитаниците на Атанас Терзиев и още във втората минута откриха резултата. <br/><br/>Тогава, след отлично центриране на Марин Георгиев-Мерата от статично положение, Георги Бъчваров скочи над всички и с глава заби кълбото в мрежата.<br/><br/>В 23-ата минута, след атака по десния фланг на Веселин Найденов, последва точен пас към Мерата и той от движение изпрати топката в близката страна на вратата, за да удвои аванса на своите. <br/><br/>Девет минути по-късно Веско Найденов центрира високо в наказателното поле на домакините и Георги Бъчваров със силен шут от няколко метра стреля в аут, вместо в опразнената врата. <br/><br/>Натискът на футболистите от Струма продължи и през втората част на срещата. В 61-ата минута, след центриране отдясно на Димитър Беков, Георги Бъчваров изпревари устремилия се защитник на Подгорец и с левачката оформи класиката – 3:0. <br/><br/>Четвъртият гол в срещата бе отбелязан в 85-ата минута, когато Мерата центрира към свободния Веско Найденов, той върна към колегата си и отново получи топката, за да я прати в мрежата. <br/><br/>Единственото чисто голово положение футболистите на домакините имаха при резултат 0:2, когато Щерю Димитров-Ромарио изскочи срещу вратаря на гостите Валери Терзиев, но насочената топка бе отклонена в аут от младия защитник Димитър Беков.<br/><br/>„Много съм доволен от старанието и играта на момчетата, които дадоха всичко от себе си в този мач срещу единия от силните отбори в групата. Защитата, начело  с Кирил Митрев, бе на нужното равнище. Добра оценка давам и на останалите момчета. Вече сме само с една точка след временния водач Светкавица Митиново. В събота ще премерим сили в Марикостиново с Ураган Михнево”, сподели треньорът на Струма Атанас Терзиев.</p>
    </article>
  </body>
</html>