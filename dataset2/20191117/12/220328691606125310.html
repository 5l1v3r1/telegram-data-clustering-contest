<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/ema-tompsn-i-vanesa-redgreyv-blestyat-v-kinomaniya-406960.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T12:33:41+00:00"/>
    <meta property="og:title" content="Ема Томпсън и Ванеса Редгрейв блестят в Киномания"/>
    <meta property="og:description" content="Двете са звездите в „Късното шоу” и „Г-жа Лаури и син”"/>
  </head>
  <body>
    <article>
      <h1>Ема Томпсън и Ванеса Редгрейв блестят в Киномания</h1>
      <address><time datetime="2019-11-17T12:33:41+00:00">17 Nov 2019, 12:33</time> by <a rel="author">Агенция Стандарт</a></address>
      <p>Киномания ще зарадва почитателите на Ема Томпсън и Ванеса Редгрейв с премиерни за страната ни прожекции на най-новите им филми - „Късното шоу” и „Г-жа Лаури и син”. В  „Люмиер” зрителите ще гледат лентите съответно на 18 ноември от 20, 30 часа и на 25 ноември от 18, 30 часа.</p>
      <p>След бляскава 25-годишна кариера харизматичната, но уморена кралица на вечерните ток-шоу програми Катрин Нюбъри разбира, че рейтингът й главоломно пада. Добре платеният й екип, изпълнен с егоцентрични мъжкари и фрустрирани особняци, определено има нужда от женско присъствие. Точно в подходящия момент се появява дръзката Моли – очарователна млада дама, която компенсира пълната липса на професионален опит с неизчерпаем ентусиазъм и енциклопедични познания върху работата на Катрин. Напомняща донякъде на „Дяволът носи Прада”, тази очарователна комедия можем да определим като един от хитовете на годината, а Ема Томпсън отново прави изключителна роля. Прекрасен, изпълнен с много хумор, „Г-жа Лаури и син” представя въздействието на обсесивна майка върху един от най-големите британски художници на XX век  – Л.С. Лаури. Увлекателен и забавен, „Г-жа Лаури и син” предлага уникален майсторски клас по актьорско майсторство, в който Ванеса Редгрейв и Тимоти Спол се надиграват като майка и син, разделени от изкуството и амбицията.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/74845110_559939564551642_6208440857763250176_n.jpg?_nc_cat=100&amp;_nc_oc=AQmo6fPnHLP9mlvZPe9MPsTK1yljfPSmSQMZeFXCUcXocf96vcrthd6yaP-bID2t2Ms&amp;_nc_ht=scontent.fsof9-1.fna&amp;oh=75cf85a91ad6e499749d7c17b7e319da&amp;oe=5E595E6C"/>
      </figure>
    </article>
  </body>
</html>