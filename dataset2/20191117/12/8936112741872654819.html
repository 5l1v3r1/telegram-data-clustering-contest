<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/nba-james-harden-z-houston-rockets-rzucil-49-punktow-w-meczu-z-minnesota-timberwolves,986075.html"/>
    <meta property="og:site_name" content="TVN24"/>
    <meta property="article:published_time" content="2019-11-17T12:15:00+00:00"/>
    <meta property="og:title" content="Harden nie przestaje rzucać. Brodacz ustanowił kolejny rekord"/>
    <meta property="og:description" content="James Harden z Houston Rockets jest w niesamowitej formie strzeleckiej. W sobotnim spotkaniu ligi NBA z Minnesota Timberwolves lider Rakiet zdobył 49 punktów, a jego zespół wygrał 125:105. To już t..."/>
  </head>
  <body>
    <article>
      <h1>Harden nie przestaje rzucać. Brodacz ustanowił kolejny rekord</h1>
      <address>
        <time datetime="2019-11-17T12:15:00+00:00">17 Nov 2019, 12:15</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/4359de51-c831-4c80-b347-f80ef65c29dc.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b3bbccd6c008e727785cb81b1aa08ac5/587b03dd-6940-4285-9d92-1be9bf014fc3-480p.mp4"/>
          <figcaption>Harden trafiał i trafiał, a Rockets i tak przegrali</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/77369e37b2aa1404f416275183ab055f/fe59d6ab-106e-47b8-b2f6-f319d2c196ea-480p.mp4"/>
          <figcaption>LeBron James jest najlepiej zarabiającym koszykarzem NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/9f6992966d4c363ea0162a056cb45fe5/548846c4-314e-44ac-bbe6-d2b809e4c865-480p.mp4"/>
          <figcaption>Leonard to gwiazda NBA</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/e454cc04-7fa8-4876-800f-ebe6055ef036-480p.mp4"/>
          <figcaption>Marcin Gortat: ogień w sercu jeszcze się tli</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/419af2f6-bd8b-4e8e-aefc-ee47263a165a-480p.mp4"/>
          <figcaption>Marcin Gortat: głowa chce, ale ciało i nogi nie dają</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/0950ca92a4dcf426067cfd2246bb5ff3/fe009067-9aa0-4d9a-9c34-e3785461f6b7-480p.mp4"/>
          <figcaption>Marcin Gortat: zdrowie jest ważniejsze niż kolejne dolary</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/519c84155964659375821f7ca576f095/5d3eccc9-a4b4-4b6d-becc-9b7ad6e80bd7-480p.mp4"/>
          <figcaption>LeBron James próbował załagodzić spór na linii NBA - Chiny</figcaption>
        </figure>
        <figcaption>Harden od lat jest jednym z najlepszych strzelców ligi NBA Foto: Getty Images | Video: Keith Allison CC BY-SA 2.0, Jose Garcia Flickr (CC BY-SA 2.0) Derral Chen CC BY-SA 2.0</figcaption>
      </slideshow>
      <h3>James Harden z Houston Rockets jest w niesamowitej formie strzeleckiej. W sobotnim spotkaniu ligi NBA z Minnesota Timberwolves lider Rakiet zdobył 49 punktów, a jego zespół wygrał 125:105. To już trzeci mecz z rzędu słynnego brodacza, w którym notuje na swoim koncie ponad 40 "oczek".</h3>
      <p>Harden jest w tym sezonie nie do powstrzymania. W pierwszych trzynastu meczach rzucał średnio niesamowite 39,5 pkt. Siedmiokrotnie przekroczył granicę czterdziestu "oczek". Do niego należy rekord punktowy sezonu - 59 pkt zaaplikował zespołowi Washington Wizards. Jego statystyki z ostatnich trzech spotkań też są okazałe. Kolejno rzucił 47 pkt Los Angeles Clippers, 44 pkt Indianie Pacers i teraz 49 pkt ekipie Minnesoty.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/4359de51-c831-4c80-b347-f80ef65c29dc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>James Harden to jedna z największych gwiazd NBA<cite>Źródło: Getty Images</cite></figcaption>
      </figure>
      <h3>Dobra hala do rzucania</h3>
      <related>
        <a href="https://eurosport.tvn24.pl/koszykowka,117/boston-nadal-nie-do-pokonania-wspaniala-akcja-lebrona-jamesa,985909.html"/>
      </related>
      <p>W sobotę rozgrywający gości oddał aż 41 rzutów z gry, co jest rekordem jego kariery i obecnego sezonu. Dotychczas najczęściej rzucał D'Angelo Russell z Golden State Warriors - 37-krotnie. Miało to miejsce 8 listopada w tej samej hali Target Center w przegranym przez jego zespół spotkaniu z Leśnymi Wilkami po dogrywce.</p>
      <p>Harden w Minneapolis grał przez 39 minut i trafił 16 z 41 rzutów z gry, w tym 8 z 22 na trzy, a także 9 z 11 wolnych. Miał także pięć zbiórek i sześć asyst. Musiał się starać, bo w jego zespole nie wystąpił inny gwiazdor Russell Westbrook, zabrakło też m.in. Clinta Capeli, Erica Gordona czy Geralda Greena.</p>
      <h3>"Zespołowy wysiłek"</h3>
      <p>- To był zespołowy wysiłek tych zawodników, którzy mogli dzisiaj zagrać. Chcieliśmy dziś zwyciężyć i pokazaliśmy to - powiedział Harden.<br/><br/>W ataku wsparli go Ben McLemore - 21 pkt oraz Austin Rivers i Chris Clemons - po 19. W zespole gospodarzy wyróżnili się Karl-Anthony Towns - 27 pkt i 15 zbiórek, a także Jake Layman - 21 pkt. W drugim kolejnym meczu z powodów osobistych nie wystąpił Kanadyjczyk Andrew Wiggins.</p>
      <p>Rockets odnieśli siódme zwycięstwo z rzędu i z bilansem 10-3 zajmują drugie miejsce w Konferencji Zachodniej. Prowadzą Los Angeles Lakers (10-2). Minnesota jest ósma (7-6).</p>
      <h3>Miał limit czasu gry</h3>
      <related>
        <a href="https://eurosport.tvn24.pl/koszykowka,117/koszykarz-nalegal-by-sedzia-wyrzucil-jego-ojca-z-boiska-i-dopial-swego,985302.html"/>
      </related>
      <p>Najbardziej efektowne zwycięstwo w sobotę odnieśli na własnym parkiecie Los Angeles Clippers wygrywając z Atlanta Hawks 150:101, mimo że wystąpili bez swojego największego gwiazdora Kawhiego Leonarda. Bohaterem meczu w Staples Center był Paul George, który pauzował w pierwszych 11 spotkaniach zespołu. W debiucie przed własną publicznością zdobył 37 punktów w zaledwie 20 minut. Żaden inny koszykarz NBA nie miał takiego dorobku w tak krótkim czasie.<br/><br/>- Wiedział, że dzisiaj ma określony limit czasu gry, więc starał się w nim zmieścić - skomentował żartobliwie trener Clippers Doc Rivers.<br/><br/>Dla jego zespołu była to wygrana najwyższą różnicą, a liczba uzyskanych punktów - drugą w historii występów w lidze.<br/><br/>Rezerwowy Lou Williams dodał do dorobku drużyny 25 pkt. Clippers odnieśli zwycięstwo po dwóch kolejnych porażkach. Najskuteczniejszy wśród pokonanych był Trae Young - 20 "oczek".</p>
      <p><b>Wyniki NBA:</b><br/><br/>Minnesota Timberwolves - Houston Rockets 105:125<br/>Los Angeles Clippers - Atlanta Hawks 150:101<br/>Indiana Pacers - Milwaukee Bucks 83:102<br/>Chicago Bulls - Brooklyn Nets 111:117<br/>Dallas Mavericks - Toronto Raptors 110:102<br/>Miami Heat - New Orleans Pelicans 109:94<br/>New York Knicks - Charlotte Hornets 102:103<br/>San Antonio Spurs - Portland Trail Blazers 116:121</p>
      <p>Autor: dasz / Źródło: eurosport.pl, PAP</p>
    </article>
  </body>
</html>