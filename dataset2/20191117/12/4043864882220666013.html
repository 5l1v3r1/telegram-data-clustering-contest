<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232218/"/>
    <meta property="og:site_name" content="Українська правда"/>
    <meta property="article:published_time" content="2019-11-17T12:54:07+00:00"/>
    <meta property="og:title" content="Уряд Британії опублікує звіт щодо Росії тільки після виборів"/>
    <meta property="og:description" content="Британський уряд опублікує парламентський звіт, в якому розглядається питання російського втручання у британську політику після виборів 12 грудня."/>
  </head>
  <body>
    <article>
      <h1>Уряд Британії опублікує звіт щодо Росії тільки після виборів</h1>
      <address>
        <time datetime="2019-11-17T12:54:07+00:00">17 Nov 2019, 12:54</time>
      </address>
      <p>Британський уряд опублікує парламентський звіт, в якому розглядається питання російського втручання у британську політику після виборів 12 грудня.</p>
      <p>Про це заявив міністр безпеки Брендон Льюїс, повідомляє "<a href="https://www.eurointegration.com.ua/news/2019/11/17/7103135/">Європейська правда</a>" із посиланням на <a href="https://uk.reuters.com/">Reuters</a>.</p>
      <p>Льюїс повідомив, що звіт не може бути опублікований під час так званого періоду "purdah" (передвиборчий період), який встановлює правила щодо урядових оголошень під час виборчої кампанії.</p>
      <p>"Ми хочемо переконатися, особливо там, де йдеться про національну безпеку, що ми проходимо цей процес належним чином і ретельно. Ми не можемо публікувати такі речі під час загальних виборів ... але після загальних виборів цей звіт буде опублікований", - сказав він.</p>
      <p>Минулого тижня уряд заявив, що звіт не був опублікований через необхідну процедуру, згідно з якою перевірка потребуватиме декількох тижнів.</p>
      <p>Опоненти звинуватили уряд у тому, що публікацію звіту відклали, оскільки він може містити бентежні розкриття щодо прем'єр-міністра Бориса Джонсона та його партії.</p>
      <p>Сьогодні британські ЗМІ заявили, що парламентський комітет у своєму звіті визначив, що російське втручання, можливо, вплинуло на результати референдуму щодо членства Великої Британії в ЄС, але його ефект <a href="https://www.eurointegration.com.ua/news/2019/11/17/7103134/">"не піддається кількісному вимірюванню".</a></p>
      <p>Документ був остаточно доопрацьований в березні і переданий офісу прем'єра 17 жовтня. У ньому аналізується діяльність Росії, в тому числі звинувачення в шпигунстві, підривній діяльності і втручанні в вибори, а також докази британських спецслужб, що стосуються прихованих спроб Росії вплинути на результати референдуму 2016 року і загальних виборів 2017 року.</p>
      <p>Голова комітету з розвідки і безпеки Домінік Грів <a href="https://www.eurointegration.com.ua/news/2019/11/5/7102635/">заявив</a>, що немає законних підстав для відстрочки публікації звіту. </p>
      <related>
        <a href="https://www.pravda.com.ua/news/2019/11/16/7232140/"/>
        <a href="https://www.pravda.com.ua/news/2019/11/10/7231550/"/>
        <a href="https://www.eurointegration.com.ua/news/2019/11/7/7102729/"/>
      </related>
    </article>
  </body>
</html>