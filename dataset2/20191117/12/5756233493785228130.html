<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621957/%D9%85%D9%87%D9%84%D8%AA-%D8%AB%D8%A8%D8%AA%E2%80%8C%D9%86%D8%A7%D9%85-%D8%AA%DA%A9%D9%85%DB%8C%D9%84-%D8%B8%D8%B1%D9%81%DB%8C%D8%AA-%D8%A7%D8%B1%D8%B4%D8%AF-%D8%AA%D9%85%D8%AF%DB%8C%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T12:56:00+00:00"/>
    <meta property="og:title" content="مهلت ثبت‌نام تکمیل ظرفیت ارشد تمدید شد"/>
    <meta property="og:description" content="مهلت ثبت نام در مرحله تکمیل ظرفیت کدرشته محل‌های آزمون‌ کارشناسی‌ ارشد سال‌ ۱۳۹۸ دانشگاه‌ها از جمله دانشگاه آزاد تا روز سه‌شنبه ۲۸ آبان ماه جاری تمدید شد."/>
  </head>
  <body>
    <article>
      <h1>مهلت ثبت‌نام تکمیل ظرفیت ارشد تمدید شد</h1>
      <address>
        <time datetime="2019-11-17T12:56:00+00:00">17 Nov 2019, 12:56</time>
      </address>
      <p>
        <i>مهلت ثبت نام در مرحله تکمیل ظرفیت کدرشته محل‌های آزمون‌ کارشناسی‌ ارشد سال‌ ۱۳۹۸ دانشگاه‌ها از جمله دانشگاه آزاد تا روز سه‌شنبه ۲۸ آبان ماه جاری تمدید شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به منظور مساعدت با داوطلبانی که تاکنون موفق به انتخاب رشته در مرحله تکمیل ظرفیت آزمون کارشناسی ارشد ناپیوسته سال ۱۳۹۸ نشده‌اند، مهلت ثبت نام در این مرحله تا ساعت ۲۴ روز سه‌شنبه ۲۸ آبان ۹۸ تمدید شده است و داوطلبانی که تا کنون انتخاب رشته کردند نیز می‌توانند در این مهلت تمدید شده نسبت به ویرایش اطلاعات خود اقدام کنند.</p>
      <p>اطلاعات لازم در خصوص رشته‌ها و دانشگاه‌های دارای ظرفیت برای تکمیل ظرفیت آزمون کارشناسی ارشد ناپیوسته سال ۹۸ دانشگاه‌ها و موسسات آموزش عالی از جمله دانشگاه آزاد اسلامی برای داوطلبان‌ شرکت‌کننده در آزمون‌ در کدرشته محل‌های دانشگاه‌ها و مؤسسات‌ آموزش‌ عالی که ظرفیت آنها تکمیل نشده از روز چهارشنبه ۲۲ آبان ماه بر روی سایت سازمان‌ سنجش‌ آموزش‌ کشور قرار گرفت.</p>
      <p>همچنین داوطلبان شرکت‌کننده در آزمون کارشناسی ارشد دانشگاه‌ آزاد نیز که بر اساس کارنامه صادره از سوی سازمان سنجش آموزش کشور مجاز به انتخاب رشته شده‌اند (اعم از پذیرفته‌شدگان یا مردودین اعلام نتیجه قبلی این مقطع و یا افرادی که در مرحله قبل انتخاب رشته نکرده‌اند) به منظور شرکت در این مرحله از تکمیل ظرفیت و انتخاب رشته محل در دانشگاه آزاد اسلامی در این مهلت تمدید شده می‌توانند به سامانه ثبت نام الکترونیکی مرکز سنجش و پذیرش به آدرس http://azmoon.org مراجعه کنند.</p>
      <p>آزمون کارشناسی ارشد سال ۹۸ به همراه اولین مرحله المپیاد علمی- دانشجویی کشور در ۶ گروه آموزشی و ۱۳۱ کدرشته برای تمامی دانشگاه‌های دولتی و غیر دولتی از جمله دانشگاه آزاد اسلامی با حضور ۶۱۴ هزار و ۸۸۳ داوطلب روز ۲۳ و ۲۴ خرداد ۹۸ برگزار شد. حدودا ۱۶۰ هزار نفر در آزمون کارشناسی ارشد سال ۹۸ پذیرش شدند که با احتساب استعدادهای درخشان این آمار به حدود ۱۹۰ هزار داوطلب می‌رسد.</p>
    </article>
  </body>
</html>