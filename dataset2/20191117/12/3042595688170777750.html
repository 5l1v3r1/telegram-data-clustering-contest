<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vedtok-strengere-lover-for-arlig-demonstrasjon/71829211"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T12:03:00+00:00"/>
    <meta property="og:title" content="Vedtok strengere lover før årlig demonstrasjon"/>
    <meta property="og:description" content="Like i forkant av den årlige markeringen av studentopprøret i 1973, har lovgiverne i Hellas hevet straffenivået kraftig for bruk av blant annet molotovcocktail."/>
  </head>
  <body>
    <article>
      <h1>Vedtok strengere lover før årlig demonstrasjon</h1>
      <h2>Like i forkant av den årlige markeringen av studentopprøret i 1973, har lovgiverne i Hellas hevet straffenivået kraftig for bruk av blant annet molotovcocktail.</h2>
      <address><time datetime="2019-11-17T12:03:00+00:00">17 Nov 2019, 12:03</time> by <a rel="author">Lars Martin Gimse</a></address>
      <p>Søndag stålsetter myndighetene i Hellas seg for den årlige minnemarkeringen etter studentopprøret i Aten i 1973.</p>
      <p>24 mennesker ble drept da studenter protesterte mot den greske militærjuntaen, som styrte landet fra 1967 til 1974.</p>
      <h3>Strengere straffer</h3>
      <p>De seinere åra har demonstrantene brukt den årlige markeringen på å protestere mot amerikansk «imperialisme», og de tøffe innstrammingstiltakene som har blitt pålagt Hellas av internasjonale kreditorer etter finanskrisa.</p>
      <p>I år vil trolig demonstrasjonen bli dominert av opposisjonen til den nyvalgte konservative regjeringen, som kom til makten i juli i år.</p>
      <p>
        <b>I forkant av demonstrasjonen har myndighetene tatt grep i et forsøk på å unngå at demonstrasjonen utarter, skriver <a href="https://news.yahoo.com/greece-braces-violence-prone-annual-demo-044444035.html?guccounter=1">nyhetsbyrået AFP.</a></b>
      </p>
      <p>Tidligere denne uka vedtok de nye lover som skjerper straffene for ordensforstyrrelser, og for bruk av molotovcocktail.</p>
      <p>Tidligere kunne man få opptil fem års fengsel for å kaste molotovcocktail. Nå kan man få opp til 10 års fengsel.</p>
      <p>- Lover og regler trengs for at det greske folket skal føle seg trygge, sa justisminister Kostas Tsipras i forkant av at loven ble vedtatt.</p>
      <h3>Studentdemonstrasjoner</h3>
      <p>I tillegg til de sedvanlige temaene for demonstrasjonen har det den siste tida også vært knyttet en del spenning til landets universiteter.</p>
      <p>Årsaken er et lovtillegg som gjør det mulig å gjennomføre politisjekker på universiteter, noe som har ført til flere studentdemonstrasjoner.</p>
      <p>Mandag demonstrerte 2000 studenter på økonomiuniversitetet i Aten. De ble omringet av politiet, som brukte tåregass og arresterte to demonstranter.</p>
      <p>Atens ordfører, Kostas Bakoyannis, som også er nevø av statsminister Mitsotakis, har i forkant av dagens markering manet til ro.</p>
      <p>
        <b>- La oss sende ut det rette budskapet på denne markeringen. Et felles budskap om å minnes. Vi skal ikke skjule at dette er ungdommens kamp for demokrati. På dette jubileet, la oss vise respekt for byen, sa han i en Facebook-melding fredag.</b>
      </p>
      <p>Politiet kommer også til å være mannssterkt til stede i bykjernen med 5000 politifolk.</p>
    </article>
  </body>
</html>