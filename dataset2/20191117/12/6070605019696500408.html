<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Pique-prova-Copa-Davis-renovada_0_2345165671.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T12:22:45+00:00"/>
    <meta property="og:title" content="Piqué posa a prova el seu 'salt' al tenis amb una Copa Davis renovada"/>
    <meta property="og:description" content="Nadal i Djokovic, principals al·licients d'una setmana de competició amb 18 països"/>
  </head>
  <body>
    <article>
      <h1>Piqué posa a prova el seu 'salt' al tenis amb una Copa Davis renovada</h1>
      <h2>Nadal i Djokovic, principals al·licients d'una setmana de competició amb 18 països</h2>
      <address>
        <time datetime="2019-11-17T12:22:45+00:00">17 Nov 2019, 12:22</time>
      </address>
      <p>La nova Copa Davis de Gerard Piqué veu per fi la llum aquesta setmana a la Caja Mágica de Madrid, en una competició històrica que estrena format. 18 països lluitaran per aconseguir l'anhelat trofeu que defensa Croàcia, desarmat del seu millor jugador, Marin Cilic. El grup B, on coincideixen els vigents campions, Espanya i Rússia, ja es va batejar com el de la mort, però la baixa d'última hora de la quarta millor raqueta del món, la del rus Daniïl Medvedev, aplana el camí a la selecció capitanejada pel català Sergi Bruguera, que té Rafa Nadal com a primera espasa. El manacorí torna davant la seva afició preferida com a número 1 ATP del 2019, per davant de Novak Djokovic, líder de l'equip serbi.</p>
      <p>El central del Barça inicia la seva entrada al món del tenis amb la primera edició d'una Copa Davis que mira d'assimilar-se al model del Mundial de futbol. Hi haurà una primera fase de sis grups amb tres integrants cadascun que es jugarà de dilluns a dijous, i es classificaran per als quarts de final els campions i els dos millors segons. Entre dijous a la tarda i divendres es disputaran els quarts, dissabte les semifinals i diumenge la final. Abans la competició se separava al llarg de l'any i l'interès el capitalitzava l'eliminatòria final, que es jugava al millor de cinc partits a la seu d'una de les dues seleccions, amb quatre partits individuals i un de dobles. Ara es concentra en una setmana -com la majoria de tornejos ATP- i les eliminatòries es resolen amb tres partits seguits, dos individuals -en què s'enfronten els números u i els números dos que designi cada selecció-, i un de dobles -en què la parella pot estar integrada per algun jugador que hagi jugat l'individual.   </p>
      <p>La proposta de Piqué va convèncer la Federació Internacional de Tenis (ITF), però no va ser ben rebuda a tot el circuit professional. Un dels que va decidir no participar a la ronda classificatòria va ser Roger Federer, que va manifestar la seva disconformitat amb el nou format i va condemnar Suïssa a la derrota davant Rússia. És una de les grans absències de la nova Copa Davis, que comptarà amb cinc jugadors del <i>top 10</i> del rànquing: Nadal (1), Djokovic (2), Matteo Berrettini (8), el castellonenc Roberto Bautista (9) i Gael Monfils (10). Alexander Zverev no serà a l'equip alemany, mentre que l'Àustria de Dominic Thiem i la Grècia de Stefanos Tsitsipas no s'han classificat.</p>
      <p>Els organitzadors celebraven aquests dies que la venda d'entrades anava a bon ritme, de manera que l'èxit d'aquesta primera edició sembla assegurat, però no falten veus que avisen d'un calendari cada vegada més atapeït d'iniciatives que se surten del circuit ATP. Aquest 2019 ja s'ha jugat la tercera edició de la Laver Cup, un torneig organitzat per Federer que es juga a Basilea al mes de setembre que enfronta Europa amb la resta del món. A més, al mes de gener se celebrarà la primera edició de la copa ATP, que es disputa a Austràlia i enfronta països en un format similar al de la Copa Davis. "Es podrien unificar", admetia Bautista en una roda de premsa fa uns dies.</p>
      <figure>
        <a href="https://www.ara.cat/2019/11/15/esports/mes_esports/tenis/Rafa-Nadal-numero-segons-ATP_2344575760_67418866_800x533.jpg">
          <img src="https://www.ara.cat/2019/11/15/esports/mes_esports/tenis/Rafa-Nadal-numero-segons-ATP_2344575760_67418866_800x533.jpg"/>
        </a>
        <figcaption>Rafa Nadal, número 1 de l'any 2019 segons l'ATP / EFE</figcaption>
      </figure>
      <p>En tot cas, els focus del món del tenis els coparà la Davis de Piqué, que es disputarà en paral·lel a la tornada del Barça als entrenaments. El futbolista ja ha deixat clar que la seva prioritat és el partit al camp del Leganés de dissabte vinent, en un viatge que Piqué ja aprofitarà per acudir diumenge a la final. L'organitzador de la Davis no ha amagat la seva voluntat que Espanya arribi a aquesta cita, a la qual podria assistir Felip VI. L'esdeveniment deixaria una imatge potent de Piqué al costat del rei presidint la tribuna presidencial de la pista central de la Caja Mágica. En els actes de presentació de la competició el defensa del Barça ja ha tingut un primer contacte amb les principals figures de la política madrilenya, excepte amb el regidor de Vox Javier Ortega Smith, amb qui no es van saludar. "Un jugador de qualsevol esport que ha menyspreat Espanya i que ha advocat per la divisió dels espanyols no m'agrada gens", va afirmar el dirigent de l'extrema dreta.</p>
      <h3>Els favorits</h3>
      <p>En plana purament esportiva, com a equip de casa i amb Nadal a les seves files, Espanya és un dels candidats favorits a guanyar la <i>ensaladera</i>, tot i el difícil camí que va deixar el sorteig. Roberto Bautista, Pablo Carreño, Feliciano López i el català Marcel Granollers completen l'equip espanyol. A la fase de grups s'enfrontaran a Croàcia, amb Borna Coric com a principal amenaça, atesa la baixa de Cilic, i a Rússia, que sense Medvedev presenta Karen Khachanov (17) al capdavant. Al grup A coincideixen dues seleccions potents com la França de Monfils, Jo-Wilfred Tsonga (29) i Benoit Paire (24), subcampiona el 2018, i la Sèrbia de Djokovic. El Japó queda com la ventafocs sense Kei Nishikori. </p>
      <p>Al grup C Argentina arriba com la tercera millor selecció del rànquing mundial, però afronta la Davis sense Juan Martín del Potro, amb Diego Schwartzman i Guido Pella com a tenistes més perillosos. A la primera ronda, però, tindrà al davant l'Alemanya de Philippe Kohlschreiber i Jan-Lennard Struff (36). Austràlia pot ser una de les sorpreses al comptar amb dos talents a les seves files, com són Alex de Minaur (18) i l'imprevisible Nick Kyrgios (30), i caldrà veure si poden superar la Bèlgica de David Goffin (11) al grup D. El Regne Unit, que compta amb l'exnúmero u mundial Andy Murray a l'equip, està cridat a plantar-se als quarts de final -comparteix el grup E amb el Kazakhstan i Holanda-, mentre que el grup F serà un dels més igualats. S'hi troben els Estats Units -sense John Isner però amb Sam Querrey, Taylor Fritz, Frances Tiafoe i Jack Sock-, la Itàlia de Fabio Fognini i Berrettini, i el Canadà, que no disposa de Milos Raonic però sí de Denis Shapovalov (15) i el jove de 19 anys Felix Auger-Aliassime (21). </p>
    </article>
  </body>
</html>