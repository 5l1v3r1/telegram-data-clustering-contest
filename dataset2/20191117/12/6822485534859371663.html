<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826082.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T12:36:00+00:00"/>
    <meta property="og:title" content="روایت امیرآبادی از جلسه غیرعلنی مجلس؛ شمخانی: منافقین و ضدانقلاب در اغتشاشات دیروز نقش ایفا کردند و بعضا سلاح گرم داشتند"/>
    <meta property="og:description" content="احمد امیرآبادی در گفتگو با مهر، درباره طرح افزایش قیمت بنزین، گفت: مجلس شورای اسلامی نسبت به نحوه و زمان اجرای تصمیم شورای هماهنگی مبنی بر افزایش قیمت بنزین، اعتراض داشت."/>
  </head>
  <body>
    <article>
      <h1>روایت امیرآبادی از جلسه غیرعلنی مجلس؛ شمخانی: منافقین و ضدانقلاب در اغتشاشات دیروز نقش ایفا کردند و بعضا سلاح گرم داشتند</h1>
      <address>
        <time datetime="2019-11-17T12:36:00+00:00">17 Nov 2019, 12:36</time>
      </address>
      <p>عضو هیئت رئیسه مجلس شورای اسلامی گفت: دبیر شورای عالی امنیت ملی با استناد به اسناد و مدارکی اعلام کرد منافقین و ضد انقلاب ها در اغتشاشات دو روز گذشته نقش داشتند.</p>
      <p>احمد امیرآبادی در گفتگو با مهر، درباره طرح افزایش قیمت بنزین، گفت: مجلس شورای اسلامی نسبت به نحوه و زمان اجرای تصمیم شورای هماهنگی مبنی بر افزایش قیمت بنزین، اعتراض داشت.</p>
      <p>وی با بیان اینکه دولت قبل از اجرای این تصمیم باید پیرامون آن افکار عمومی را آماده می کرد و دلایل اتخاذ این تصمیم را تبیین می کرد، افزود: اولین دوره ای که هدفمندی یارانه ها اجرا شد، ماه ها قبل از اجرای این تصمیم برای مردم علل اتخاذ چنین ساز و کاری تبیین شد و مردم آمادگی داشتند در آن زمان همزمان قیمت آب، برق، گاز و گازوئیل هدفمند شد و پیش از اجرای این تصمیم، یارانه ها به حساب مردم واریز شده و مسدود شد و پس از اجرای قانون هدفمندی، مبالغ یارانه ها آزاد شد.</p>
      <p>عضو هیئت رئیسه مجلس شورای اسلامی، روش دولت برای افزایش قیمت بنزین را نادرست خواند و گفت: کمیسیون اقتصادی مجلس مأمور شد بر کنترل بازار از سوی دولت نظارت کرده و کمیسیون برنامه و بودجه نیز مأمور شد نسبت به توزیع عادلانه و دقیق منابع حاصل از افزایش قیمت بنزین به صورت یارانه نقدی به مردم نظارت کند.</p>
      <p>امیرآبادی در خصوص اظهارات دبیر شورای عالی امنیت ملی پیرامون اغتشاشات دو روز گذشته، گفت: آقای شمخانی به اسنادی اشاره کرد که در طول دو روز اخیر گروه های سازمان دهی شده از طرف منافقین و ضد انقلاب به مأموران انتظامی حمله کردند، بعضاً سلاح گرم داشتند و این افراد به بانک ها و اموال عمومی و خصوصی مردم آسیب رساندند.</p>
    </article>
  </body>
</html>