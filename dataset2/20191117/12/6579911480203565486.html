<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-fotbal-23496069-george-puscas-trebuie-fim-optimisti-vom-reusi-ajungem-euro-cand-are-loc-tragerea-sorti-pentru-play-off-ligii-natiunilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T12:54:00+00:00"/>
    <meta property="og:title" content="George Puşcaş: &quot;Trebuie să fim optimişti că vom reuşi să ajungem la Euro&quot; / Când are loc tragerea la sorți pentru play-off-ul Ligii Națiunilor"/>
    <meta property="og:description" content="Atacantul George Puşcaş spune că jucătorii tricolori trebuie să rămână optimişti că vor ajunge la Euro 2020, chiar dacă au ratat calificarea din preliminarii."/>
  </head>
  <body>
    <article>
      <h1>George Puşcaş: "Trebuie să fim optimişti că vom reuşi să ajungem la Euro" / Când are loc tragerea la sorți pentru play-off-ul Ligii Națiunilor</h1>
      <address><time datetime="2019-11-17T12:54:00+00:00">17 Nov 2019, 12:54</time> by <a rel="author">Silviu Dumitru</a></address>
      <p><b>​Atacantul George Puşcaş spune că jucătorii tricolori trebuie să rămână optimişti că vor ajunge la Euro 2020, chiar dacă au ratat calificarea din preliminarii, transmite News.ro.</b><br/><br/>"Sunt dezamăgit pentru că am crezut cu toată inima, până la startul partidei cu Suedia, că vom reuşi să ne calificăm. Trebuie să trecem însă rapid peste asta, pentru că avem şansa de a juca barajul din Liga Naţiunilor. Trebuie să fim optimişti că vom reuşi să ajungem la Campionatul European de anul viitor. Nu trebuie să ne gândim la numele adversarului, oricare va fi acesta va trebui să facem tot ce ţine de noi pentru a fi la Euro.<br/><br/>Cu siguranţă în acest moment şi ei (n.r. - suporterii) sunt dezamăgiţi la fel ca şi noi. Ne pare rău că nu i-am putut face fericiţi, dar vom încerca să ne calificăm la EURO din Liga Naţiunilor. Echipa naţională este a tuturor românilor şi ea trebuie susţinută în orice moment şi în orice perioadă. Chiar dacă e un meci fără miză pentru calificare (n.r. - cu Spania), îl vom trata cu maximă seriozitate şi cu gândul la victorie, indiferent de numele adversarului. Orice meci pentru echipa naţională este important şi are încărcătura lui", a declarat Puşcaş, potrivit frf.ro.<br/><br/>Meciul Spania - România va avea luni, de la ora 21.45, în ultima etapă a Grupei F a preliminariilor Euro-2020.<br/><br/>Din grupa României, au obţinut calificarea Spania şi Suedia. Tricolorii au ratat accederea la turneul final la care organizează meciuri după ce au fost învinşi, vineri, pe teren propriu, de Suedia, scor 2-0.<br/><br/>România are ca ultimă şansă de calificare câştigarea play-off-ului din Liga Naţiunilor, din martie 2020.<br/><br/><b>FRF a anunţat că tragerea la sorţi a play-off-ului pentru Liga Naţiunilor va avea loc vineri, de la ora 13.00, la Nyon şi va fi transmisă în direct de ProTV.<br/></b><br/>România va juca semifinala, în deplasare, împotriva Islandei sau Scoţiei.<br/><br/>Potrivit FRF, dacă tricolorii joacă semifinala cu Scoţia, finala o vor disputa cu câştigătoarea din Norvegia-Serbia. Totuşi, jucătorii sârbi păstrează încă şanse, mai mult teoretice, e drept, să se califice la Euro-2020 din preliminarii.<br/><br/>Ucraina este calificată de pe locul I al Grupei B, iar Portugalia are de îndeplinit o formalitate pentru a merge la turneul final de pe locul 2, respectiv să învingă duminică, în Luxemburg. Serbia are o şansă în cazul în care portughezii nu câştigă, dacă elevii antrenaţi de Ljubisa Tumbakovici se impun acasă, tot duminică, în faţa Ucrainei.<br/><br/>Dacă România va juca semifinala cu Islanda, adversara din finală va fi stabilită din mai multe echipe.<br/><br/>Tot joi, România va afla, prin tragere la sorţi, dacă va găzdui finala, în cazul calificării din semifinală.<br/><br/><br/>  </p>
    </article>
  </body>
</html>