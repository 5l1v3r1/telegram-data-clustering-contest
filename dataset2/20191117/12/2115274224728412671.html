<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_boccia_scudo_operazioni_muscolari-6566399/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T12:08:00+00:00"/>
    <meta property="og:title" content="Confindustria non vuole &quot;azioni muscolari&quot; sul caso ArcelorMittal"/>
    <meta property="og:description" content="Il presidente degli industriali, Vincenzo Boccia, chiede che venga ripristinato subito lo scudo penale e si scaglia contro l'ipotesi di una nazionalizzazione: &quot;Non facciamo fare al pubblico quello che fa bene un privato&quot;"/>
  </head>
  <body>
    <article>
      <h1>Confindustria non vuole "azioni muscolari" sul caso ArcelorMittal</h1>
      <h2>Il presidente degli industriali, Vincenzo Boccia, chiede che venga ripristinato subito lo scudo penale e si scaglia contro l'ipotesi di una nazionalizzazione: "Non facciamo fare al pubblico quello che fa bene un privato"</h2>
      <address><time datetime="2019-11-17T12:08:00+00:00">17 Nov 2019, 12:08</time> by <a rel="author" href="https://www.agi.it/authors/stefano-benfenati/" target="_blank">Stefano Benfenati</a></address>
      <p>"La politica deve avere il <b>senso del limite</b> e della responsabilità. Si rimetta immediatamente lo scudo penale e si convochi l'impresa senza cercare <b>operazioni muscolari</b> che non fanno bene a nessuno in questo momento": questo il messaggio del presidente di Confindustria, <b>Vincenzo Boccia</b>, intervenuto sulla vicenda di <b>ArcelorMittal </b>e della ex Ilva di Taranto.</p>
      <p>"In questo momento" ha detto Boccia a margine della tre giorni organizzata dal Pd a Bologna "ci vuole responsabilità in questo Paese".</p>
      <p>Boccia ha poi sottolineato che sull'Ilva "occorre una grande operazione di <b>realismo</b> e di<b> buon senso</b>. Bisogna rimettere immediatamente lo <a href="https://www.agi.it/economia/arcelormittal_m5s_senato_ok_scudo_penale_a_tempo-6541385/news/2019-11-13/">scudo penale</a>" ha ribadito "perché senza quello non c'è commissario né un privato che venga a firmare alcunché". Lo scudo "è una condizione necessaria, non sufficiente, ma è una <b>precondizione</b>. Occorre fare questo passo di buon senso: rimuovere una criticità che è stata determinante. Poi nella fase due si vedrà se sarà un alibi o meno. Ma questo permette di fare entrare l'azienda nel tavolo di confronto con il governo e capire i veri fini. Con l'auspicio che i veri fini siano quelli di continuare questa operazione di un investitore internazionale che è venuto in Italia, che deve bonificare quel sito e rendere quell'acciaieria una delle più sostenibili d'Europa. Sostenibilità ambientale, economica e sociale".</p>
      <p>"Noi dobbiamo dire alla politica e al governo del Paese che qua non c'è una <b>stagione degli alibi</b>, ma occorre una stagione della responsabilità e delle soluzioni. Il problema non è <a href="https://www.agi.it/economia/come_si_spegne_altoforno_arcelormittal_ilva-6557476/news/2019-11-16/">se si spegne o meno il forno</a>, chiaramente l'auspicio è che non si faccia, ma il problema è creare le condizioni affinché l'investitore non vada via" ha detto ancora il presidente di Confindustria, "I tempi sono stretti prima che questo divenga un'emergenza o un trauma".</p>
      <p>"Quello che possono fare bene i privati è meglio non farlo fare al pubblico" ha aggiunto scagliandosi contro l'ipotesi di una nazionalizzazione, "C'e' un privato che vuole investire. Andare a trovare risorse para-pubbliche per fare queste operazioni nella logica di una pseudo-nazionalizzazione non ha senso per nessuno". Boccia chiude così all'ipotesi di un'entrata di dello Stato, attraverso <b>Cassa depositi e prestiti</b>, nelle azioni della società che gestisce l'ex Ilva.</p>
    </article>
  </body>
</html>