<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/17/news/alex_sandro_infortunio-241277429/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T17:38:00+00:00"/>
    <meta property="og:title" content="Juventus, Sarri in ansia per Alex Sandro: problema all'adduttore"/>
    <meta property="og:description" content="Il brasiliano si è infortunato nel corso dell'amichevole contro l'Argentina, solo ulteriori esami potranno chiarire i tempi di recupero."/>
  </head>
  <body>
    <article>
      <h1>Juventus, Sarri in ansia per Alex Sandro: problema all'adduttore</h1>
      <h2>Il brasiliano si è infortunato nel corso dell'amichevole contro l'Argentina, solo ulteriori esami potranno chiarire i tempi di recupero. Ottimismo per Pjanic</h2>
      <address><time datetime="2019-11-17T17:38:00+00:00">17 Nov 2019, 17:38</time> by <a rel="author">DOMENICO MARCHESE</a></address>
      <p>Prima Pjanic quindi Alex Sandro. Settimana sfortunata per i calciatori bianconeri impegnati in nazionale: sia il regista bosniaco che il laterale brasiliano si sono infatti fermati nel secondo tempo delle rispettive partite, <a href="https://www.repubblica.it/sport/calcio/nazionale/2019/11/15/news/euro_2020_bosnia-italia_0-3_mancini_nella_storia_decima_vittoria_di_fila-241220846/">con l'Italia il primo</a> e <a href="https://www.repubblica.it/sport/calcio/esteri/2019/11/15/news/amichevoli_argentina-brasile_1-0_messi_stende_la_selec_ao-241214179/">contro l'Argentina il secondo</a>, a causa di problemi all'adduttore. Alex Sandro è stato sostituito al 54' della sfida tra il Brasile e l'Argentina per un infortunio all'adduttore della coscia destra: secondo la stampa brasiliana il terzino sinistro di Sarri e della Selecao, che ovviamente non scenderà in campo nella seconda amichevole internazionale con la Corea del Sud, continuerà a restare in gruppo iniziando a sottoporsi alle cure del caso. Solo ulteriori esami potranno chiarire i tempi di recupero dell'unico esterno basso di sinistra della rosa bianconera. Una tegola per Maurizio Sarri, che nel match di rientro contro l'Atalanta potrebbe dover fare a meno sia di Alex Sandro che di Miralem Pjanic per lo stesso problema.</p>
      <h3>Pjanic ancora in corsa</h3>
      <p>Sia per Alex Sandro che per Pjanic saranno gli esami specifici a sciogliere le riserve sulla loro presenza in campo contro la squadra di Gasperini, test difficile reso ancora più complicato dai tanti bianconeri impegnati con le rispettive nazionali. Trapela comunque positività per il regista bosniaco, che dovrebbe essersi fermato in tempo, secondo quanto affermato dallo stesso Pjanic, evitando problemi più gravi. Possibile il turno di stop contro l'Atalanta, vista anche la successiva sfida con l'Atletico Madrid che vale il primo posto nel girone di Champions League. <br/>Nel match di sabato a Bergamo, Sarri dovrà fare a meno anche di Matuidi: si prospetta un centrocampo decisamente atipico per la Juventus, con Pjanic e il francese assenti. Il favorito per la sostituzione del regista resta Bentancur, anche se l'assenza di Matuidi potrebbe spingere Sarri a tentare la mossa preannunciata qualche settimana fa, cioè lo spostamento di Rabiot nel ruolo di vertice basso del centrocampo, spostando Bentancur al posto del francese. </p>
      <h3>Ronaldo in gol</h3>
      <p>Dubbi e incertezze che fanno da contraltare all'unica certezza, paradossalmente, della Juventus: dopo aver realizzato <a href="https://www.repubblica.it/sport/calcio/esteri/2019/11/17/news/qualificazioni_europei_portogallo_cristiano_ronaldo_ok-241274636/">la rete numero 99 con la maglia del Portogallo</a>, che è valsa insieme al gol di Bruno Fernandes la qualificazione ad Euro2020, Cristiano Ronaldo rientrerà a Torino mercoledì mettendosi a disposizione di Sarri.</p>
    </article>
  </body>
</html>