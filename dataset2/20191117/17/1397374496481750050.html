<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/na-ovo-od-rome-nismo-navikli-reprezentativac-nakon-17-godina-napusta-rim-393021.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T17:31:00+00:00"/>
    <meta property="og:title" content="Na ovo od Rome nismo navikli - Reprezentativac nakon 17 godina napušta Rim!"/>
    <meta property="og:description" content="Izgleda da je prelomio."/>
  </head>
  <body>
    <article>
      <h1>Na ovo od Rome nismo navikli - Reprezentativac nakon 17 godina napušta Rim!</h1>
      <h2>Izgleda da je prelomio.</h2>
      <address><time datetime="2019-11-17T17:31:00+00:00">17 Nov 2019, 17:31</time> by <a rel="author">Nikola Miloradović</a></address>
      <p>Alesandro Florenci je ponikao u Romi, u klubu je od 2002. godine, da bi se u prvi tim preselio devet godina kasnije.<br/><br/>Igrao je najpre jednu sezonu na pozajmici u Krotoneu, dobro se pokazao, pa je dobio šansu i na "Olimpiku" naredne sezone i ponovo se odlično pokazao.<br/><br/>Bio je redovan narednih godina u prvoj postavi, sve do 2016. godine i povrede ukrštenih ligamenata.<br/><br/>Vratio se nakon povrede u prvu postavu, ali je ove sezone pod Paulom Fonsekom pao u drugi plan, te je ugrozio i svoje mesto u reprezentaciji Italije.<br/><br/>Roberto Manćini mu je poručio da će na Euro ići samo ako bude standardan u klubu do kraja sezone, to po svemu sudeći neće biti u Romi, pa je Florenci izgleda rešio da nakon 17 godina promeni sredinu.<br/><br/>Voleo bi da radi sa Konteom u Interu, ali "Neroazuri" uz desnu aut liniju imaju Lazara i Kandrevu, te bi Florencija potpisali samo pod odličnim uslovima.<br/><br/>Prelazak u Juve je još manje verovatan, pa se kao najrealnija opcija nameće Fiorentina, koja je itekako zagrejana da ga preseli u svoje redove.<br/><br/>Videćemo kako će se ova priča završiti, ali čini se da će Florenci zaista napustiti Romu u januarskom prelaznom roku.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/barsa-odbila-ponudu-iz-premijer-lige-393017.html"/>
        <a href="https://www.sportske.net/vest/transferi/da-li-ce-nindza-dobiti-novu-priliku-u-interu-393015.html"/>
        <a href="https://www.sportske.net/vest/transferi/sportski-direktor-intera-u-londonu-zavrsava-cetiri-transfera-393007.html"/>
        <a href="https://www.sportske.net/vest/transferi/igrao-jednom-vredi-bogatstvo-prodaju-ga-zbog-politike-392988.html"/>
        <a href="https://www.sportske.net/vest/transferi/nije-istina-da-se-ne-pitaju-ronaldo-i-mesi-sugerisali-glavna-pojacanja-za-naredno-leto-392983.html"/>
      </related>
    </article>
  </body>
</html>