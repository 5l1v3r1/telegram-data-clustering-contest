<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191117_04721695"/>
    <meta property="og:site_name" content="De Standaard"/>
    <meta property="article:published_time" content="2019-11-17T17:01:00+00:00"/>
    <meta property="og:title" content="‘Britse leger en regering hebben oorlogsmisdaden toegedekt’"/>
    <meta property="og:description" content="De Britse regering en het leger hebben onderzoeken naar burgerdoden bij militaire operaties in Afghanistan en Irak in de doofpot gestopt. Dat schrijven de ..."/>
  </head>
  <body>
    <article>
      <h1>‘Britse leger en regering hebben oorlogsmisdaden toegedekt’</h1>
      <address>
        <time datetime="2019-11-17T17:01:00+00:00">17 Nov 2019, 17:01</time>
      </address>
      <p>
        <b>De Britse regering en het leger hebben onderzoeken naar burgerdoden bij militaire operaties in Afghanistan en Irak in de doofpot gestopt. Dat schrijven de krant The Times en openbare omroep BBC. Het Britse ministerie van Defensie ontkent de beschuldigingen.</b>
      </p>
      <p>The Times en BBC hebben getuigenissen verzameld van een tiental gewezen leden van overheidsorganisaties, die onderzoek deden naar mogelijke schendingen van de mensenrechten door het Britse leger.</p>
      <p>De media verwijzen onder meer naar drie kinderen en één jongeman die in 2012 in Afghanistan gedood werden door een soldaat van de Britse elite-eenheid SAS. De betrokken soldaat zou daar nooit voor vervolgd zijn. Ook het geweld tegen gevangenen in de Iraakse stad Basra in 2003 - waarbij minstens twee doden vielen - bleef ongestraft. Ook het dossier van een doodgeschoten Iraakse politieagent in datzelfde jaar, bleef zonder gevolgen.</p>
      <p>De onderzoeken naar al deze feiten waren in februari 2017 stopgezet. Dat leidde toen al tot forse kritiek van mensenrechtenorganisatie Amnesty International, omdat verschillende zaken nog niet waren opgelost.</p>
      <p>
        <b>‘Geen intentie om te vervolgen’</b>
      </p>
      <p>Een van de betrokken onderzoekers zegt nu in <i>The Times </i>dat er ‘steeds grotere druk van het ministerie van Defensie’ was om de dossiers ‘zo snel mogelijk af te sluiten’. In een Panorama-uitzending die maandagavond zal worden uitgezonden door BBC, zegt een lid van het Iraq Historic Allegations Team (IHAT) ook dat ‘het ministerie van Defensie geen enkel intentie (had) om een soldaat van welke graad dan ook te vervolgen, tenzij het absoluut noodzakelijk was’.</p>
      <p>Het Britse ministerie van Defensie ontkent dat er sprake is van een doofpotoperatie. Na de afloop van de grondige onderzoeken heeft een onafhankelijke instantie (de <i>Service Prosecuting Authority</i>) beslist om niemand te vervolgen, is haar reactie.</p>
    </article>
  </body>
</html>