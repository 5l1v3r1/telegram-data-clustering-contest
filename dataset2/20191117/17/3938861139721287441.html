<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_konflikti-navkolo-krivorizhstali-i-ukrtelekomu-mozhut-zigrati-negativnu-rol-u-zaluchenni-investicij-fesenko/938572"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T17:57:00+00:00"/>
    <meta property="og:title" content="Конфлікти навколо &quot;Криворіжсталі&quot; і &quot;Укртелекому&quot; можуть зіграти негативну роль у залученні інвестицій - Фесенко"/>
    <meta property="og:description" content="Конфлікти навколо &quot;Криворіжсталі&quot; і &quot;Укртелекому&quot; стануть негативним сигналом для інвестора, і влада не зможе реалізувати плани з проведення приватизації-2020. Про це написав політолог Володимир Фесенко на своїй сторінці в Facebook. Політолог нагадав, що в наступному році Фонд держмайна ..."/>
  </head>
  <body>
    <article>
      <h1>Конфлікти навколо "Криворіжсталі" і "Укртелекому" можуть зіграти негативну роль у залученні інвестицій - Фесенко</h1>
      <address><time datetime="2019-11-17T17:57:00+00:00">17 Nov 2019, 17:57</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938572_w_300.jpg?v=0"/>
        <figcaption>Політолог Володимир Фесенко наголосив, що конфлікти навколо "Криворіжсталі" і "Укртелекому" стануть негативним сигналом для інвестора. Фото: Patrioty</figcaption>
      </figure>
      <p>Конфлікти навколо "Криворіжсталі" і "Укртелекому" стануть негативним сигналом для інвестора, і влада не зможе реалізувати плани з проведення приватизації-2020. Про це написав політолог Володимир Фесенко на своїй сторінці в <a href="https://www.facebook.com/100001955660153/posts/3276686569073166?d=n&amp;sfns=mo">Facebook</a>.</p>
      <p>Політолог нагадав, що в наступному році Фонд держмайна планує приватизувати не менш як п'ять державних підприємств, зокрема Об'єднану гірничо-хімічну компанію, "Електроважмаш", Вугільну компанію "Краснолиманська", "Центренерго", Одеський припортовий завод, "Президент-готель". Крім того, президент поставив перед урядом завдання відібрати на приватизацію до кінця року 500 підприємств (з 3643 держпідприємств).</p>
      <p>На думку Фесенка, список об'єктів на приватизацію буде збільшуватися, але конфлікти навколо раніше проданих великих об'єктів, таких як "Укртелеком", можуть зірвати плани влади по залученню інвесторів.</p>
      <p>"Всі ці плани можуть бути реалізовані лише у разі привабливості інвестиційного клімату в Україні. Я вже писав, що негативну роль в цьому плані можуть зіграти конфлікти навколо "Укртелекому", "Арселорміттал Кривий Ріг", тютюнових компаній", - підкреслив Фесенко.</p>
      <blockquote>Нагадаємо, раніше економічний експерт Борис Кушнірук зазначив, що заяви представників влади про можливу реприватизацію, зокрема телекомунікаційної компанії "Укртелеком", збільшують ризики для інвестицій в Україну і відлякують інвесторів.<br/>За інформацією ЗМІ, найбільш вдалими операціями в історії вітчизняної приватизації економісти вважають продаж "Криворіжсталі" та "Укртелекому". Перша угода в 2005 році принесла до бюджету країни 24,2 млрд грн, друга – 10,6 млрд грн (2011 рік). До того ж, при повторному продажі "Криворіжсталі" за нього вдалося виручити в п'ять разів більше, ніж при первинній приватизації. Однак фахівці впевнені, що цей успіх реприватизації повторити не вдасться.</blockquote>
    </article>
  </body>
</html>