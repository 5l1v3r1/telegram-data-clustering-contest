<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bf%ce%b9%ce%b1-%cf%81%ce%ac%cf%84%cf%83%ce%b1-%cf%83%ce%ba%cf%8d%ce%bb%cf%89%ce%bd-%ce%b5%cf%80%ce%b9%ce%bb%ce%ad%ce%b3%ce%bf%cf%85%ce%bd-%cf%84%ce%b1-%cf%83%cf%8e%ce%bc%ce%b1%cf%84%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T17:11:25+00:00"/>
    <meta property="og:title" content="Ποια ράτσα σκύλων επιλέγουν τα Σώματα Ασφαλείας και ο Στρατός – Δείτε γιατί (Βίντεο)"/>
    <meta property="og:description" content="Ο στρατός αλλά και τα σώματα ασφαλείας, επιλέγουν μία συγκεκριμένη ράτσα σκύλου για να εκπαιδευτεί για διάφορα…πόστα."/>
  </head>
  <body>
    <article>
      <h1>Ποια ράτσα σκύλων επιλέγουν τα Σώματα Ασφαλείας και ο Στρατός – Δείτε γιατί (Βίντεο)</h1>
      <address>
        <time datetime="2019-11-17T17:11:25+00:00">17 Nov 2019, 17:11</time>
      </address>
      <p>
        <b>Ο στρατός αλλά και τα σώματα ασφαλείας, επιλέγουν μία συγκεκριμένη ράτσα σκύλου για να εκπαιδευτεί για διάφορα…πόστα.</b>
      </p>
      <p>Ο σκύλος της φυλής Μαλινουά χαίρεται να εργάζεται – Είναι πρόθυμος, συνεργάσιμος, οξυδερκής, δραστήριος, είναι ο σκύλος που κρέμεται από τα χείλη του κηδεμόνα του</p>
      <p>Έχει επιλεγεί από τα Σώματα Ασφαλείας και τον Στρατό ως σκύλος φύλαξης, ανίχνευσης και ανεύρεσης ναρκωτικών και εκρηκτικών.</p>
      <p>Στα κυναθλήματα «ακτινοβολεί» τόσο, ώστε αφήνει τους «αντιπάλους» στη σκιά του.</p>
      <p>Είναι ο σκύλος της φυλής Μαλινουά, που χαίρεται να… εργάζεται.</p>
      <p>Πρόθυμος, συνεργάσιμος, οξυδερκής, δραστήριος, είναι ο σκύλος που κρέμεται από τα χείλη του ιδιοκτήτη/κηδεμόνα του όπως αναφέρει η Ιουλία Τούντα για το ygeiamou.gr.</p>
      <p>Ο εκτροφέας και εκπαιδευτής σκύλων, Παναγιώτης Γιαννιώτης, μας παρουσιάζει τον σκύλο της φυλής Μαλινουά.</p>
      <p>«Το Μαλινουά ανήκει στους βελγικούς ποιμενικούς και είναι ένας εκ των τεσσάρων τύπων της φυλής (Μαλινουά, Γκρένενταλ, Τερβίρεν, Λακενουά).</p>
      <p>Το 1881 ιδρύθηκε στο Βέλγιο ο πρώτος όμιλος βελγικών ποιμενικών, και ξεκίνησε την αρχική απογραφή των σκύλων.</p>
      <p>
        <b>Εμφάνιση</b>
      </p>
      <p>Το Μαλινουά είναι ένας ισορροπημένος, τετράγωνος σκύλος. Συγκεκριμένα, παρατηρώντας τον από το πλάι, η πάνω γραμμή του σώματος με τα μπροστινά πόδια φαίνονται σαν να σχηματίζουν τετράγωνο.</p>
      <p>Είναι σκύλος μεσαίου μεγέθους, τα αυτιά είναι τριγωνικά και στητά.</p>
      <p>Ο αρσενικός είναι πιο εντυπωσιακός σε σύγκριση με το θηλυκό. Το τρίχωμά του είναι κοντό και πυρόξανθο, με μαύρη μάσκα, μαύρα αυτιά, και δεν έχει ανάγκη μεγάλης περιποίησης.</p>
      <figure>
        <img src="https://ygeiamou.gr/wp-content/uploads/2019/11/191108110719_malinoua3.jpg"/>
      </figure>
      <p>
        <b>Υγεία</b>
      </p>
      <p>Είναι σκύλος με καλή υγεία και χωρίς ιδιαίτερα προβλήματα.</p>
      <figure>
        <iframe src="https://www.youtube.com/embed/aGuU-2eHuRo" width="900" height="675" data-service="Youtube" scrolling="no"/>
      </figure>
      <p>
        <b>Χαρακτήρας – Προσωπικότητα</b>
      </p>
      <p>Η ευφυΐα του και η αστείρευτη διάθεση να κάνει πράγματα σε συνεργασία με τον ιδιοκτήτη του, τον κάνει ιδανικό σκύλο εργασίας. Είναι φυλή που μπορεί να κάνει οποιοδήποτε κυνάθλημα σε πολύ υψηλό επίπεδο.</p>
      <p>Δεν είναι, άλλωστε, τυχαίο που επιλέγεται κατά κόρον από τα Σώματα Ασφαλείας και τον Στρατό όλου του κόσμου (ανίχνευση ναρκωτικών, εκρηκτικών, φύλαξη χωρών, κτλ).</p>
      <p>Μπορεί να συμβιώνει αρμονικά μέσα στην οικογένεια, αρκεί από πολύ νωρίς να γίνει η απαραίτητη κοινωνικοποίηση. Με τα παιδιά μπορεί να δημιουργήσει άριστες σχέσεις.</p>
      <p>Δεν ενδείκνυται για ανθρώπους που δεν έχουν τον απαραίτητο χρόνο να ασχοληθούν μαζί του, καθώς μπορεί να γίνει νευρικός.</p>
      <figure>
        <iframe src="https://www.youtube.com/embed/spn4_2kgx-A" width="900" height="675" data-service="Youtube" scrolling="no"/>
      </figure>
      <p>
        <b>Εκπαίδευση</b>
      </p>
      <p>Η εκπαίδευσή του είναι απαραίτητο να ξεκινήσει σε μικρή ηλικία για να μπουν σωστές βάσεις, ούτως ώστε να αποφύγουμε μελλοντικές ανεπιθύμητες συμπεριφορές.</p>
      <p>Πρέπει να έρθει σε επαφή, από πολύ νωρίς, με τα όποια ερεθίσματα θα συναντήσει στο υπόλοιπο της ζωής του.</p>
      <p>Σε γενικές γραμμές είναι ένας σκύλος ανθρωποκεντρικός, ακούραστος, ατρόμητος, δυνατός, γεμάτος ζωντάνια. Είναι η καλύτερη παρέα».</p>
    </article>
  </body>
</html>