<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/17/razumkov-prokomentuvav-mozhlyvist-vvedennya-kryminalnoyi-vidpovidalnosti-shhodo-zmi/"/>
    <meta property="og:site_name" content="Рубрика"/>
    <meta property="article:published_time" content="2019-11-17T17:53:44+00:00"/>
    <meta property="og:title" content="Разумков прокоментував можливість введення кримінальної відповідальності щодо ЗМІ"/>
    <meta property="og:description" content="Спікер Верховної Ради України Дмитро Разумков не впевнений, чи варто вводити кримінальну відповідальність щодо ЗМІ за поширення маніпулятивної або неправдивої інформації. Про це він розповів в інтерв’ю виданню “Фокус”, коментуючи відповідну ініціативу міністра культури Володимира Бородянського. “Якщо я правильно розумію сказане Бородянським, він мав на увазі статтю Кримінального кодексу про наклеп. На мій погляд, у […]"/>
  </head>
  <body>
    <article>
      <h1>Разумков прокоментував можливість введення кримінальної відповідальності щодо ЗМІ</h1>
      <address><time datetime="2019-11-17T17:53:44+00:00">17 Nov 2019, 17:53</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/09/1569603900-885-860x580-c-1.jpg"/>
      </figure>
      <p>
        <b>
          <b>Спікер Верховної Ради України Дмитро Разумков не впевнений, чи варто вводити кримінальну відповідальність щодо ЗМІ за поширення маніпулятивної або неправдивої інформації.</b>
        </b>
      </p>
      <p>Про це він розповів в інтерв’ю виданню “<a href="https://focus.ua/politics/444487-glas_razuma">Фокус</a>”, коментуючи відповідну ініціативу міністра культури Володимира Бородянського.</p>
      <p>“Якщо я правильно розумію сказане Бородянським, він мав на увазі статтю Кримінального кодексу про наклеп. На мій погляд, у цьому питанні потрібно дотримуватися тонкої грані. У нас багато політиків часто говорять речі, які не відповідають дійсності. І як їх за це карати? Аналогічна ситуація — з медіа. Коли ЗМІ використовують як інформаційну зброю, чи потрібно вводити за це кримінальну відповідальність? Не впевнений. Але чи означає це, що не потрібно шукати механізми боротьби з фейками, які йдуть з інших держав, наприклад, із держави-агресора, і формують негативний імідж України в Європі та США?”, – зазначив Разумков.</p>
      <p>За словами спікера Парламенту, фейки — це велика проблема в Україні. На думку Разумкова, свобода слова не означає, що можна поширювати неправдиву інформацію.</p>
      <p>“Фейки — це величезна проблема. Під час виборчої кампанії я особисто не раз з нею стикався. Я вважаю, якщо видання займається фейками, це вже не журналістика. Це частина брудної політичної боротьби. Свобода слова — одна з важливих позицій, які є в Україні і якими не можуть похвалитися багато наших сусідів. Це те, що потрібно зберегти та примножити. Але свобода слова не означає, що можна виливати на когось відро помиїв”, – заявив він.</p>
      <related>
        <h4>Читайте також</h4>
        <a href="https://rubryka.com/2019/11/10/borodyanskyj-nazvav-neporozuminnyam-slova-pro-standarty-novyn-v-ukazi-zelenskogo/"/>
        <a href="https://rubryka.com/2019/11/06/borodyanskyj-v-ukrayini-planuyut-zaprovadyty-vidpovidalnist-dlya-zhurnalistiv-za-manipulyatsiyi/"/>
      </related>
      <p>Коментуючи ініціативу нардепа від “Слуги народу” Олександра Ткаченка про санкції щодо збиткових ЗМІ, Разумков висловив думку, що “бізнес не може працювати, якщо він збитковий”.</p>
      <p>“У нас частина медійного бізнесу знаходиться в тіні та використовується як механізм не для інформаційної, а для “політичної політики”, вибачте за тавтологію. Але поки рано про це говорити, адже якихось законодавчих ініціатив з цього приводу ще не було”, – повідомив він.</p>
    </article>
  </body>
</html>