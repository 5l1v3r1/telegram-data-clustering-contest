<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597814/polytexneio-efodos-tis-astynomias-se-polykatoikia-sta-eksarxeia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T17:28:00+00:00"/>
    <meta property="og:title" content="Πολυτεχνείο: Έφοδος της Αστυνομίας σε πολυκατοικία στα Εξάρχεια"/>
    <meta property="og:description" content="Επτά συλλήψεις και δύο προσαγωγές έγιναν συνολικά από την αστυνομία από τις πολυκατοικίες στην οδό Σπύρου Τρικούπη 3-5 και Στουρνάρη 4 στα..."/>
  </head>
  <body>
    <article>
      <h1>Πολυτεχνείο: Έφοδος της Αστυνομίας σε πολυκατοικία στα Εξάρχεια</h1>
      <address><time datetime="2019-11-17T17:28:00+00:00">17 Nov 2019, 17:28</time> by <a rel="author">SigmaLive</a></address>
      <p>Επτά συλλήψεις και δύο προσαγωγές έγιναν συνολικά από την αστυνομία από τις πολυκατοικίες στην οδό Σπύρου Τρικούπη 3-5 και Στουρνάρη 4 στα Εξάρχεια.</p>
      <p>Οι 6 συλλήψεις έγιναν στο δώμα της πρώτης πολυκατοικίας και η έβδομη έξω από το ίδιο κτίριο ενώ οι 2 προσαγωγές έγιναν από την πολυκατοικία στην οδό Στουρνάρη.</p>
      <p>Δεν έγινε γνωστό μέχρι στιγμής αν και τί έχει βρεθεί στην πολυκατοικία στον οδό Στουρνάρη 4 .</p>
      <p>Την ίδια ώρα, απροσπέλαστο είναι από το πρωί της Κυριακής το κέντρο της Αθήνας, με την ΕΛ.ΑΣ. να έχει θέσει σε εφαρμογή -κατά τις τελευταίες ώρες- το γιγαντιαίο σχέδιο υπό το κωδικό όνομα «Πολυτεχνείο 2019», το οποίο περιλαμβάνει και την εμπλοκή της Αντιτρομοκρατικής υπηρεσίας, καθώς υπάρχει ανοιχτό το ενδεχόμενο ενός τρομοκρατικού χτυπήματος, αλλά και την χρησιμοποίηση των drones τα οποία θα πετάνε πάνω από την Αθήνα.</p>
      <p>Πηγές της «Κατεχάκη» κάνουν λόγο για την πλέον επικίνδυνη κατάσταση των τελευταίων χρόνων, καθώς η ατμόσφαιρα έχει φορτιστεί τις τελευταίες εβδομάδες, με την πολιτική αντιπαράθεση για βρίσκεται στο «κόκκινο». Τα στοιχεία δείχνουν ότι αυτό που φοβούνται οι επιτελείς της ΕΛ.ΑΣ. είναι οι επιθέσεις σε αστυνομικούς, κτίρια υπηρεσιών της Αστυνομίας και για τον λόγο αυτό αυξήθηκαν οι περιπολίες γύρω από στόχους προκειμένου να αποφευχθούν άσχημα συμβάντα.</p>
      <p>Μεγάλη είναι η ανησυχία για τυχόν επιθέσεις κατά αστυνομικών από ταράτσες πολυκατοικιών, καθώς την Παρασκευή εντοπίστηκαν και κατασχέθηκαν σε εισόδους πολυκατοικιών στην οδό Θεμιστοκλέους και σε άλλα κτίρια μεγάλες τσάντες με κομμάτια από σπασμένα μάρμαρα τα οποία εκτιμάται ότι ίσως τα ετοίμαζαν οι ταραξίες για να τα πετάξουν από μεγάλο ύψος.</p>
    </article>
  </body>
</html>