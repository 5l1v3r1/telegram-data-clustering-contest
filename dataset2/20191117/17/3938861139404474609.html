<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/nesenyuk/_nemaye-koristi/938401"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T17:05:00+00:00"/>
    <meta property="og:title" content="Немає користі"/>
    <meta property="og:description" content="Секрет популярності футболу у світі зумовлений насамперед його простотою і доступністю. Є сім основних правил. Дотримуючись їх, можна грати хоч на українському сільському вигоні, хоч на снігу в тундрі, хоч в африканській пустелі, хоч на стадіоні &quot;Вемблі&quot;. І це буде футболом. А помилки при виході ..."/>
  </head>
  <body>
    <article>
      <h1>Немає користі</h1>
      <address><time datetime="2019-11-17T17:05:00+00:00">17 Nov 2019, 17:05</time> by <a rel="author">Микола НЕСЕНЮК</a></address>
      <p>Секрет популярності футболу у світі зумовлений насамперед його простотою і доступністю. Є сім основних правил. Дотримуючись їх, можна грати хоч на українському сільському вигоні, хоч на снігу в тундрі, хоч в африканській пустелі, хоч на стадіоні "Вемблі". І це буде футболом. А помилки при виході м'яча за лінію чи перетині ним лінії воріт, призначенні штрафного, вільного чи 11-метрового ударів та визначенні положення "поза грою" будуть завжди – і коли команди гратимуть без арбітрів, і коли цих арбітрів призначатиме Міжнародна федерація футболу. Причому в першому випадку помилок буде менше.</p>
      <p>Теоретично вже тепер є можливість обладнати кожен міліметр футбольного поля датчиками, навісити електронні чипи на м'яч і гравців та знімати гру сотнею камер. І все одно помилки будуть – визначити чи був контакт гравців умисним, чи футболіст симулює, стане можливо лише після вживлення чипів у мозок. Щоб читати їхні думки заодно з думками арбітрів. До цього поки що не дійшло. Але прогрес невпинний.</p>
      <p>Та чи буде це скупчення електроніки футболом? Чи допоможе вся ця машинерія уникнути помилок? У жодному разі. Рішення все одно прийматиме людина, а коли арбітрами стануть роботи, їх теж хтось програмуватиме. І тоді замість слів "суддя неправий" будуть різні штучки, які означатимуть те саме.</p>
      <p>Висновок: допоміжна електроніка не потрібна геніально простій грі у футбол. А помилки спортсменів та арбітрів є органічною її частиною. Славнозвісним VARом – відеоасистентом арбітра – все одно керують люди. Тож це ще один арбітр, який так само може помилитися. Лише ця хиба коштуватиме організаторам гри значно дорожче – вони будуть змушені купувати й утримувати камери та монітори, наймати для них операторів.</p>
      <p>Слово var турецькою означає "є". Чи є користь для футболу від VARу? Думаю, що "йок", що турецькою значить "немає"</p>
    </article>
  </body>
</html>