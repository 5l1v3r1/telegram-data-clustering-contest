<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/milan-juve-2-2-le-pagelle-aluko-e-girelli-rimandate-staskova-e-o-47570?utm_medium=pagina"/>
    <meta property="og:site_name" content="il BiancoNero"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Milan-Juve 2-2, le pagelle: Aluko e Girelli rimandate, Staskova è oro puro"/>
    <meta property="og:description" content="Un punto a testa, sostanzialmente meritato. La Juve Women trova il primo pareggio in campionato dopo 5 vittorie: ma è un risultato che sa di beffa, perché le rossonere trovano il 2-2 finale"/>
  </head>
  <body>
    <article>
      <h1>Milan-Juve 2-2, le pagelle: Aluko e Girelli rimandate, Staskova è oro puro</h1>
      <address><time datetime="2019-11-17T17:00:00+00:00">17 Nov 2019, 17:00</time> by <a rel="author">Cristiano Corbo</a></address>
      <p>Un punto a testa, sostanzialmente meritato.<b> La Juve Women trova il primo pareggio in campionato dopo 5 vittorie: ma è un risultato che sa di beffa, perché le rossonere trovano il 2-2 finale soltanto al 92'. </b>In vantaggio le bianconere grazie all'autorete di Fusetti, quindi il pari di Conc e Staskova che la ribalta. Decide infine Vitale: e a Monza, la 'festa' ha i colori del rosso e del nero.</p>
      <p>Ecco le pagelle.</p>
      <p><b>GIULIANI 6.5 - </b>Il terreno è scivoloso e quindi il peggior nemico dei portieri. E' attenta, allenata all'eventualità: e dopo un minuto fa già un miracolo. Il gol non è colpa sua.</p>
      <p><b>HYYRYNEN 5 - </b>Andrade, Bergamaschi, Jane, Conc. Tutte frecce dell'arco di Ganz, che sulla destra hanno trovato vita facile contro quest'Hyyrynen. Troppo, troppo preoccupata.</p>
      <p><b>GAMA 7.5 - </b>Non stava bene ed è quasi la migliore in campo. A tutto Sara: nell'unica, mezza distrazione è arrivato il gol rossonero. Tutti i potenziali pericoli li ha spaccati lei, tranne l'ultimo.</p>
      <p><b>SEMBRANT 6 -</b> Pronti, via: scivolone e Giacinti che vola libera verso Giuliani. La gara è inevitabilmente in crescendo. E cresce bene.</p>
      <p><b>BOATTIN 5.5 - </b>Primo tempo a metà, diviso tra l'affanno iniziale e la crescita a metà della prima frazione di gioco. Nella ripresa? Stesso copione.</p>
      <p><b>PEDERSEN 6.5 -</b> Solita diga, che con tutta l'acqua di Monza vale praticamente il doppio. Tanto dinamismo, necessario. Manca nell'ultimo passaggio: ma non è il suo mestiere. </p>
      <p><b>GALLI 6 - </b>Un paio di break da maratoneta e un pizzico di qualità in regia, pure in una giornata in cui c'è da combattere. Tanto. Anche Yaya lo fa: a modo suo, senza rinunciare alle sue caratteristiche tecniche.</p>
      <p><b>CERNOIA 7.5 - </b>In una giornata in cui Girelli è marcata e mancata, il tasso tecnico della Juve è passato quasi esclusivamente dai suoi piedi. Il lancio per Staskova è bello e fortunato. Nell'arco dei 90 minuti, perno concreto della formazione di Guarino.</p>
      <p><b>ROSUCCI 6 - </b>Dice che è una guerra, a Monza. Lei s'adegua, che quasi indossa l'elmetto. Non ha ancora i novanta minuti: ma quello che ha nel serbatoio lo dà tutto. Tutto, tutto.</p>
      <p><b>CARUSO 6 - </b>Lavoro oscuro. Importante. </p>
      <p><b>ALUKO 5 - </b>Un errore al 6' e un nervosismo che si trascina per tutti i 45 minuti in cui resta in campo. Nient'altro da aggiungere. </p>
      <p><b>STASKOVA 7 -</b> Attacca una sola volta la profondità (su suggerimento di Guarino) e spara in porta una rete apparentemente fondamentale. Combattente nata: a Monza arriva la prima consacrazione italiana.</p>
      <p><b>GIRELLI 5 -</b> E' la partita in cui tocca meno volte la palla, ingabbiata dalle ragazze di Ganz e da un campo che non esalta le sue qualità. Ci sta: dimostra d'essere umana, una volta tanto.</p>
      <p><b>GUARINO 6 - </b>Staskova è una sua intuizione, il gol della stessa ceca arriva da una sua indicazione. Serve dire altro su quanto incida in questa squadra? Macché. Peccato per la beffa finale.</p>
    </article>
  </body>
</html>