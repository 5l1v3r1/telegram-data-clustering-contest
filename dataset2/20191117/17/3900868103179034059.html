<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1561929/anatropi-stin-ypothesi-toy-giwrgoy-karka-den-ypirxe-biasmos-toy-taxitzi-oyte-chrisi-narkwtikwn"/>
    <meta property="og:site_name" content="NOOZ."/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Ανατροπή στην υπόθεση του Γιώργου Καρκά: «Δεν υπήρξε βιασμός του ταξιτζή, ούτε χρήση ναρκωτικών»"/>
    <meta property="og:description" content="Νέα δεδομένα στη γνωστή υπόθεση του Γιώργου Καρκά, ο οποίος βρίσκεται αντιμέτωπος µε τις κατηγορίες του βιασµού και προµήθειας και κατοχής ναρκωτικών ουσιών."/>
  </head>
  <body>
    <article>
      <h1>Ανατροπή στην υπόθεση του Γιώργου Καρκά: «Δεν υπήρξε βιασμός του ταξιτζή, ούτε χρήση ναρκωτικών»</h1>
      <address>
        <time datetime="2019-11-17T17:00:00+00:00">17 Nov 2019, 17:00</time>
      </address>
      <p>
        <b>Νέα δεδομένα στη γνωστή υπόθεση του Γιώργου Καρκά, ο οποίος βρίσκεται αντιμέτωπος µε τις κατηγορίες του βιασµού και προµήθειας και κατοχής ναρκωτικών ουσιών.</b>
      </p>
      <p>Σύμφωνα με ρεπορτάζ της Real News, μεταξύ του κατηγορουμένου και του φερόμενου ως θύματος <b>δεν υπήρξε η παραμικρή επαφή που να στοιχειοθετεί τη διάπραξη του εγκλήματος του βιασμού</b>. Η πολυσέλιδη σχετική έκθεση, που στις 25 Νοεμβρίου θα παρουσιαστεί ενώπιον του δικαστηρίου, συντάχθηκε από εξειδικευμένο κέντρο στην Ελλάδα σε θέματα ανάλυσης DNA και τοξικολογίας.</p>
      <p>Όλα άρχισαν όταν ο ηθοποιός κάλεσε ταξί μέσω εφαρμογής για να παραλάβει από το κέντρο της Αθήνας με τελικό προορισμό την περιοχή Γκύζη. Ο νεαρός αυτοκινητιστής παρέλαβε τον πελάτη, ο οποίος κάθισε στη θέση του συνοδηγού. Στις 21.30 περίπου, ο αυτοκινητιστής φτάνει με το όχημα του στο Ιπποκράτειο Νοσοκομείο σε έξαλλη κατάσταση, φωνάζοντας στους γιατρούς να βοηθήσουν τον πελάτη και συνεπιβάτη του, ο οποίος εκ πρώτης όψεως έδειχνε να έχει χάσει τις αισθήσεις του. Ο οδηγός βγαίνοντας όμως από το αυτοκίνητο, άρχισε να αισθάνεται περίεργα. Λέει στους γιατρούς ότι νοιώθει έντονη δυσφορία, μάλιστα κάνει εμετό και σωριάζεται λιπόθυμος στο έδαφος.</p>
      <p>Τις πρώτες βοήθειες του δίνουν οι γιατροί και τον συνεφέρουν, όμως εκείνος καθώς ανακτά τις αισθήσεις του, λέει στους γιατρούς ότι αισθάνεται μούδιασμα σε χέρια και πόδια. Έπειτα από λίγη ώρα κι αφού καταφέρνει να σηκωθεί, ξεσπά κατά του άνδρα που ήταν μέσα στο ταξί. «Αλήτη τι μου έδωσες», ουρλιάζει ενώ ταυτόχρονα του επιτίθεται με γροθιές και κλωτσιές. Οι γιατροί καταφέρνουν να τον απομακρύνουν ενώ στο σημείο καταφθάνουν άνδρες της Ασφάλειας Αμπελοκήπων, οι οποίοι και συλλαμβάνουν τον συνεπιβάτη καθώς διαπιστώνεται ότι φέρει πάνω του ναρκωτικές ουσίες και ένα σπρέι.</p>
      <p>Σύμφωνα με τα όσα ανέφερε στους αστυνομικούς ο οδηγός ταξί, όταν έφτασε στο σημείο να αφήσει τον πελάτη, διαπίστωσε ότι τον περίμεναν άλλοι τρεις άνδρες, οι οποίοι του πρότειναν να συνευρεθεί μαζί τους σεξουαλικά. Εκείνος, σύμφωνα πάντα με τα λεγόμενα του, αρνήθηκε και απομακρύνθηκε αμέσως χωρίς να αφήσει τον πελάτη να βγει από το αυτοκίνητο.</p>
      <p>Ωστόσο, νέα δεδομένα ανατρέπουν την υπόθεση: «Δεν πιστοποιείται ούτε πράξη βιασμού ούτε πράξη θώπευσης, καμία και πουθενά.<b> Όχι μόνο μεταξύ τους, αλλά και με κανέναν άλλο ο καθένας ξεχωριστά»</b> λέει ο δρ. Γιώργος Φιτσιάλος, ο οποίος είναι διευθυντής του κέντρου που έγιναν οι εξετάσεις και πραγματογνώμονας των ελληνικών δικαστικών Αρχών, αλλά και του διεθνούς δικαστηρίου της Χάγης. Παράλληλα, σύμφωνα με την πραγματογνωμοσύνη, οι τοξικολογικές εξετάσεις στις οποίες υποβλήθηκε <b>το θύμα καταδεικνύουν ότι δεν είχε κάνει χρήση ναρκωτικών ουσιών.</b> «Οι εισαγγελείς έκαναν κάποιες περίτεχνες ερμηνείες, οι οποίες είναι άκυρες» καταλήγει.</p>
    </article>
  </body>
</html>