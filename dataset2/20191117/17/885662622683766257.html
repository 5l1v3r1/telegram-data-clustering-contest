<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/125463/safari-eleghon-apo-ton-oasa-stohos-i-pataxi-tis-lathrepibibasis"/>
    <meta property="og:site_name" content="Insider"/>
    <meta property="article:published_time" content="2019-11-17T17:53:00+00:00"/>
    <meta property="og:title" content="«Σαφάρι» ελέγχων από τον ΟΑΣΑ – Στόχος η πάταξη της λαθρεπιβίβασης"/>
    <meta property="og:description" content="Όπως προκύπτει από τα στοιχεία του ΟΑΣΑ, μόνο τον Οκτώβριο υλοποιήθηκαν συνολικά 340.958 έλεγχοι από τους ελεγκτές ΟΣΥ και ΣΤΑΣΥ."/>
  </head>
  <body>
    <article>
      <h1>«Σαφάρι» ελέγχων από τον ΟΑΣΑ – Στόχος η πάταξη της λαθρεπιβίβασης</h1>
      <h2>Όπως προκύπτει από τα στοιχεία του ΟΑΣΑ, μόνο τον Οκτώβριο υλοποιήθηκαν συνολικά 340.958 έλεγχοι από τους ελεγκτές ΟΣΥ και ΣΤΑΣΥ.</h2>
      <address>
        <time datetime="2019-11-17T17:53:00+00:00">17 Nov 2019, 17:53</time>
      </address>
      <p>Με αμείωτους ρυθμούς συνεχίζονται<b> οι εντατικοί έλεγχοι εισιτηρίων </b>που έχουν ξεκινήσει τους τελευταίους μήνες, στα μέσα μαζικής μεταφοράς, <b>με εντολή της διοίκησης του ΟΑΣΑ.</b></p>
      <p>Στόχος των ελέγχων είναι η πάταξη της λαθρεπιβίβασης, που δημιουργεί κάθε χρόνο «μαύρη τρύπα» πολλών εκατομμυρίων στα έσοδα των εταιρειών των αστικών συγκοινωνιών.</p>
      <p>Ο ΟΑΣΑ ελέγχει καθημερινά τις ομάδες ελεγκτών που συστήνονται σε ΟΣΥ και ΣΤΑΣΥ, ενώ το τελευταίο διάστημα ζήτησε από τους σεκιούριτι που βρίσκονται στα εκδοτήρια να μεταφερθούν στις ράμπες και να ελέγχουν ώστε να μην δημιουργούνται προβλήματα με «λαθρεπιβάτες» που σπρώχνουν για να περάσουν μαζί με όποιον πληρώνει εισιτήριο!</p>
      <p>Σύμφωνα με τα στοιχεία του ΟΑΣΑ, τον Οκτώβριο υλοποιήθηκαν συνολικά 340.958 έλεγχοι από τους ελεγκτές ΟΣΥ και ΣΤΑΣΥ. Ο μέσος όρος ελέγχων ανά ελεγκτή έφτασε τους 162, ενώ συνολικά «κόπηκαν» 6.911 πρόστιμα. Σε σχέση με το μήνα Σεπτέμβριο σημειώθηκε αύξηση κατά 34% στο σύνολο των ελέγχων, 18,04% στον αριθμό των ελέγχων ανά ελεγκτή και 6,5% στα επιβληθέντα πρόστιμα.</p>
      <p>«Τα παραπάνω στοιχεία δείχνουν την μεγάλη προσπάθεια που υλοποιείται, προκειμένου να υπάρξει αύξηση των εσόδων από την πάταξη της εισιτηριοδιαφυγής, καθώς η κατάσταση όπως είχε διαμορφωθεί είχε οδηγήσει, τουλάχιστον στην ΟΣΥ, μόνο ένας στους 20 να επικυρώνει εισιτήριο» τονίζεται, μεταξύ άλλων, σε ανακοίνωση του ΟΑΣΑ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/ellada/hristika/122982/allazoyn-oi-leoforeiakes-grammes-toy-oasa-apo-ti-deytera-1410"/>
        <a href="https://www.insider.gr/eidiseis/ellada/122703/allazei-o-hartis-ton-meson-mazikis-metaforas-neo-geniko-shedio-metaforon"/>
        <a href="https://www.insider.gr/eidiseis/epiheiriseis/119736/hreos-137-ekat-eyro-gia-2019-ston-oasa-apo-ypoyrgeio-ergasias"/>
      </related>
    </article>
  </body>
</html>