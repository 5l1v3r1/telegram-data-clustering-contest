<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/17/bebiztositotta-olimpiai-szerepleset-a-magyar-ferfi-kardvalogatott"/>
    <meta property="og:site_name" content="infostart"/>
    <meta property="article:published_time" content="2019-11-17T17:07:00+00:00"/>
    <meta property="og:title" content="Bebiztosította olimpiai szereplését a magyar férfi kardválogatott"/>
    <meta property="og:description" content="Ezüstérmet nyert a magyar férfi kardválogatott a kairói világkupa-versenyen, ezzel megerősítette második helyét az olimpiai kvalifikációs rangsorban, így gyakorlatilag biztos, hogy ott lehet a tokiói ötkarikás játékokon."/>
  </head>
  <body>
    <article>
      <h1>Bebiztosította olimpiai szereplését a magyar férfi kardválogatott</h1>
      <address><time datetime="2019-11-17T17:07:00+00:00">17 Nov 2019, 17:07</time> by <a rel="author">Infostart / MTI</a></address>
      <h3>Ezüstérmet nyert a magyar férfi kardválogatott a kairói világkupa-versenyen, ezzel megerősítette második helyét az olimpiai kvalifikációs rangsorban, így gyakorlatilag biztos, hogy ott lehet a tokiói ötkarikás játékokon.</h3>
      <p>A kétszeres olimpiai bajnok Szilágyi Áron ezúttal még nem utazott el a társakkal, ezért a csapat Szatmári András, Gémesi Csanád, Decsi Tamás, Iliász Nikolász összeállításban szerepelt vasárnap az egyiptomi idénynyitón.</p>
      <p>A magyarok az első fordulóban nem léptek pástra, majd a 16 között 45-40-re verték a georgiaiakat, a negyeddöntőben pedig 45-39-re az irániakat. A döntőért az olaszokkal vívtak, és 45-37-tel léptek tovább. A másik ágon a dél-koreaiak jutottak a fináléba, amelyben ők győztek 45-41-re. A nyári budapesti vb-n is ez a két együttes vívta a döntőt, akkor az ázsiaiak 45-44-re nyertek. Az egyiptomi vk csapatversenyében 26 válogatott indult.</p>
      <p>A magyar együttes ezt megelőzően is nagyon jól állt az olimpiai kvalifikációs versengésben, ezzel az ezüsttel pedig - ahogy a magyar szövetség honlapja fogalmaz - "gyakorlatilag zsebben a tokiói repülőjegy". A hunfencing.hu beszámolója szerint matematikailag ugyan születhetnének még olyan eredmények, amelyek alapján nem jutna ki a magyar férfi kardcsapat Tokióba, de ilyen eredményeknek "semmiféle realitása nincs".</p>
      <p>A kairói vk-n a magyarok közül egyéniben a 2017-ben világbajnok, idén vb-ezüstérmes Szatmári jutott a legtovább szombaton, ő a nyolcaddöntőben fejezte be szereplését a 194 fős mezőnyben.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>