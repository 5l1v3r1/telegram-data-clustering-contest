<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622016/%D8%AF%D9%84%D8%A7%D9%84%D8%A7%D9%86-%D9%86%DA%AF%D8%B1%D8%A7%D9%86-%D8%B3%D9%82%D9%88%D8%B7-%DB%8C%DA%A9%D8%A8%D8%A7%D8%B1%D9%87-%D8%AF%D9%84%D8%A7%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T17:28:00+00:00"/>
    <meta property="og:title" content="دلالان، نگران سقوط یکباره دلار"/>
    <meta property="og:description" content="رشد یکباره بهای دلار در بازار ارز، فعالان این بازار را سردرگم و مردد کرده‌است به‌طوری که برخی دلالان معتقدند قیمت‌ها رشد بیشتری خواهد کرد، اما شماری دیگر از دلالان می‌گویند که به دلیل رشد بیش از حد نرخ دلار، احتمال افت قیمت‌ها و ضرر خریداران وجود دارد."/>
  </head>
  <body>
    <article>
      <h1>دلالان، نگران سقوط یکباره دلار</h1>
      <address>
        <time datetime="2019-11-17T17:28:00+00:00">17 Nov 2019, 17:28</time>
      </address>
      <p>
        <i>رشد یکباره بهای دلار در بازار ارز، فعالان این بازار را سردرگم و مردد کرده‌است به‌طوری که برخی دلالان معتقدند قیمت‌ها رشد بیشتری خواهد کرد، اما شماری دیگر از دلالان می‌گویند که به دلیل رشد بیش از حد نرخ دلار، احتمال افت قیمت‌ها و ضرر خریداران وجود دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بازار ارز در خیان فردوسی در روزهای اخیر و به ویژه از دیروز دچار هیجان شده و گشتی کوتاه در پیاده‌روهای این خیابان، از افزایش شمار افرادی حکایت دارد که یا برای خرید ارز و یا برای اطلاع از قیمت‌ها روانه این محل شده‌اند.</p>
      <p>بهای دلار دیروز (یکشنبه) در صرافی‌های بانکی ۱۱ هزار و ۵۰۰ تومان و در بازار آزاد و خیابان فردوسی در محدود ۱۱ هزار و ۷۰۰ تومان بود که این رشد قیمت، برخی را تشویق به خرید کرده‌است.</p>
      <figure>
        <img src="https://aftabnews.ir/files/fa/news/1398/8/26/360460_247.jpg"/>
      </figure>
      <p>افزون بر افزایش حضور دلالان در فردوسی، آنچه که جلب توجه می‌کند، سردرگمی و تردید خریداران است؛ به‌طوری که در خرید ارز در قیمت‌های کنونی دچار تردید هستند.</p>
      <p>آنها از یکسو امیدوار به رشد بیشتر قیمت‌ها هستند اما از سوی دیگر نگرانند که مبادا قیمت‌ها به یکباره سقوط کرده و سوداها و اهداف بلندپروازانه‌شان بر باد برود.</p>
      <p>بازگشت آرام دلالان به منوچهری</p>
      <p>تقاطع منوچهری و فردوسی به طور سنتی محل تجمع دلالان ارز به شمار می‌رفته است، آنها در گذشته در این مکان جمع شده و با فریادهای خود قیمت‌ها را تعیین می‌کردند.</p>
      <p>البته در ماه‌های گذشته به دلیل برخورد نهادهای نظارتی و افزایش کنترل بانک مرکزی، نقش این محل برای کنترل قیمت‌ها کمرنگ شده است و کمتر شاهد تجمع دلالان در این مکان بوده‌ایم.</p>
      <p>اما دیروز، وضعیت تقاطع منوچهری و فردوسی از ازدحام دوباره دلالان در این مکان حکایت داشت، هر چند که شمار دلالان مانند گذشته نبوده و از فریاد کشیدن و جر و بحث درباره قیمت‌ها نیز خبری نبود.</p>
      <p>در حواشی خیابان فردوسی نیز شمار خریداران دلار و ارزهای عمده در بازار نسبت به روزهای قبل بیشتر شده است که البته بسیاری از آنها فقط اوضاع را رصد کرده و در حال ارزیابی شرایط برای ورود به معاملات هستند.</p>
      <p>افزایش تقاضا برای خرید ارز</p>
      <p>برخی از فروشندگان که در روزهای قبل آماده فروش دلار بوده و حتی حاضر به کوتاه آمدن بر سر قیمت بودند، در حال حاضر از فروش خودداری می‌کنند و با گفتن این جمله که دلارشان تمام شده، فقط اقدام به خرید می‌کنند.</p>
      <p>مسوول یک صرافی دارای مجوز به خبرنگار ایرنا گفت: میزان فروش دلار در روزهای اخیر افزایش یافته و حتی روز شنبه به ۱۰ برابر حجم فروش یک روز معمولی در ابتدای آبان ماه رسید.</p>
      <p>وی ادامه داد: بخش قابل توجهی از مشتریان در حال حاضر با هدف سرمایه‌گذاری و به امید افزایش قیمت‌ها اقدام به خرید کرده‌اند.</p>
      <p>این صراف خاطر نشان کرد: بانک مرکزی باید برای کنترل بازار ارز، حضور پررنگ‌تری در بازار داشته و با تزریق ارز، نگرانی مربوط به کمبود ارز را برطرف کند.</p>
      <p>امید دلالان برای افزایش قیمت</p>
      <p>یک دلال بازار ارز که خود را محمدعلی معرفی کرد، گفت: قیمت‌ها روندی افزایشی دارد و بالاتر می‌رود. اما زمانی که از وی خواسته شد، سقف رشد قیمت دلار را بگوید، نتوانست رقم مشخصی را تخمین بزند.</p>
      <p>دلال دیگری نیز که معتقد به افزایش قیمت دلار بود، به ایرنا گفت: قیمت‌ها رشد می‌کند و تا ۱۳ هزار تومان بالا می رود.</p>
      <p>توصیه یک دلال: «نخرید، قیمت‌ها زیادی بالا رفته»</p>
      <p>با وجود تاکید و جوسازی برخی دلالان مبنی بر افزایش قیمت دلار و سایر ارزها، شماری از دلالان و فروشندگان نظر دیگری داشته و می‌گویند: بعید است که قیمت دلار بتواند از این مرحله به بعد، رشد زیادی داشته باشد.</p>
      <p>«سجاد» فروشنده‌ای که به طور غیررسمی مشغول خرید و فروش دلار است به ایرنا گفت: «الان فرصت خرید نیست، قیمت‌ها به یکباره از ۱۱ هزار و ۲۰۰ تومان تا ۱۲ هزار و ۷۰۰ تومان بالا کشیده که بازار، کشش آن را ندارد.»</p>
      <p>این دلال تاکید کرد ادامه داد: قیمت دلار به سرعت بالا رفته و بعید است که خیلی از این رقم، بتواند بالاتر برود.</p>
      <p>وی یادآور شد: تجربه ماه‌های گذشته نشان داده هر زمان که قیمت دلار، به یکباره رشد زیادی کند، به همان سرعت نیز افت می‌کند.</p>
      <p>وی با اشاره به احتمال ورود قوی بانک مرکزی و دولت به بازار را در آینده نزدیک، گفت: اگر هفته قبل، دلار خریده بودید تا الان سود خوبی کرده بودید، اما خرید در رقم فعلی (۱۲ هزار و ۷۰۰ تومان) ریسک زیادی دارد و در صورت افت قیمت‌ها، فروشندگان ضرر زیادی خواهند کرد.</p>
      <p>نگرانی دلالان از ورود بانک مرکزی به بازار</p>
      <p>آنچه که در صحبت با دلالان جلب توجه می‌کرد، نگرانی آنها از ورود پرقدرت بانک مرکزی برای کنترل بازار ارز بود به‌طوری می‌گفتند در صوتی که بانک مرکزی به صورت غیرمستقیم، ارز زیادی را به بازار تزریق کند، قیمت‌ها سقوط خواهد کرد.</p>
      <p>یک صراف که تمایلی به درج نامش نداشت به ایرنا گفت: در روزهای اخیر سود خیلی خوبی کرده و میزان تقاضای ارز بالا رفته است، اما هر لحظه امکان دارد که قیمت‌ها ریزش کند.</p>
      <p>به گفته وی، در زمان اوج گیری قیمت‌ها در گذشته نیز بانک مرکزی به یکباره اقدام به مداخله غیرمستقیم در بازار کرده و بساط دلالان را جمع کرده‌است.</p>
      <p>این صراف خاطر نشان کرد: به همین دلیل با وجود افزایش شمار دلالان در بازار ارز، آنها محتاط و نگران هستند.</p>
      <p>در این راستا و با هدف نظارت بر بازار ارز، رئیس کل بانک مرکزی عصر دیروز (دوشنبه) از صرافی‌های میدان فردوسی تهران به طور سرزده بازدید کرد و نسبت به تأمین نیازهای ارزی مردم، اطمینان خاطر داد.</p>
      <p>«عبدالناصر همتی» همچنین اعلام کرده‌است: مجموعه ذخایر بانک این اجازه را می‌دهد که با رصد تحرکات بازار ارز، هرگونه تلاش برای سفته‌بازی را خنثی کرده و همزمان اجازه دهد که روند عادی عرضه و تقاضای ارز، نرخ آن را تعیین کند.</p>
      <p>وی با توصیه به مردم گفت: روند گذشته و منطقی در بازار ادامه پیدا خواهد کرد، مردم مراقب سرمایه‌های خود باشند تا از ناحیه سودجویان و سفته بازان آسیب نبینند.</p>
      <p>با توجه به تجربه‌های گذشته، اکنون فعالان و خریداران و فروشندگان دلار، منتظر تحرکات جدید بانک مرکزی هستند. آنها منتظرند که روند تحولات را مشاهده کنند تا بعد تصمیم بگیرند که آیا در بازار سیاه و غیررسمی ارز بمانند یا بروند؟</p>
    </article>
  </body>
</html>