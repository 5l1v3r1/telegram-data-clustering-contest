<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-srbija/119428-kosovska-policija-opovrgla-tvrdnju-o-teroristickom-napadu-na-visoke-decane?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T17:40:04+00:00"/>
    <meta property="og:title" content="Kosovska policija opovrgla tvrdnju o 'terorističkom napadu' na Visoke Dečane"/>
    <meta property="og:description" content="Tvrdnja o napadu na Manastir Dečani je netačna izjavio je danas za portal KoSSev Portparol policije Kosova Daut Hodža.Kossev podseća na vest od sinoć koju su objavili pojedini mediji pozivajući se na &quot;hitan interni izveštaj Kosovske policije&quot; da je jedan kosovski Albanac juče policiji prijavio da je jedna osoba njega i njegovog sina opljačkala i prinudjavala da &quot;izvrše teroristički napad&quot; na Manastir Visoki Dečani.U hitnom izveštaju Kosovske policije, takozvanom &quot;Flash report-u&quot; (inicijalni interni izveštaj policije prim.red) u koji je i KoSSev imao uvid, navodi se da su juče popodne dvojica Albanaca, otac i sin, (H.H. i J.H) prijavila slučaj pljačke i prinude.Kako su naveli, osumnjičeni Albanac, A.Y. (1981), oteo im je torbu i mobilni telefon i &quot;prinudjavao ih je da izvrše teroristički napad na Manastir Visoki Dečani&quot;.Hodža, portparol policije Kosova, potvrdio je deo tog izveštaja koji se odnosi na pokušaj pljačke, dok je rekao da je proverom naknadno utvrdjeno da navodi o napadu na manastir nisu tačni.Osumnjičenog…"/>
  </head>
  <body>
    <article>
      <h1>Kosovska policija opovrgla tvrdnju o 'terorističkom napadu' na Visoke Dečane</h1>
      <address>
        <time datetime="2019-11-17T17:40:04+00:00">17 Nov 2019, 17:40</time>
      </address>
      <p><b>Tvrdnja o napadu na Manastir Dečani je netačna izjavio je danas za portal KoSSev Portparol policije Kosova Daut Hodža.</b><br/><br/>Kossev podseća na vest od sinoć koju su objavili pojedini mediji pozivajući se na "hitan interni izveštaj Kosovske policije" da je jedan kosovski Albanac juče policiji prijavio da je jedna osoba njega i njegovog sina opljačkala i prinudjavala da "izvrše teroristički napad" na Manastir Visoki Dečani.<br/><br/>U hitnom izveštaju Kosovske policije, takozvanom "Flash report-u" (inicijalni interni izveštaj policije prim.red) u koji je i KoSSev imao uvid, navodi se da su juče popodne dvojica Albanaca, otac i sin, (H.H. i J.H) prijavila slučaj pljačke i prinude.<br/><br/>Kako su naveli, osumnjičeni Albanac, A.Y. (1981), oteo im je torbu i mobilni telefon i "prinudjavao ih je da izvrše teroristički napad na Manastir Visoki Dečani".<br/><br/>Hodža, portparol policije Kosova, potvrdio je deo tog izveštaja koji se odnosi na pokušaj pljačke, dok je rekao da je proverom naknadno utvrdjeno da navodi o napadu na manastir nisu tačni.<br/><br/>Osumnjičenog je Kosovska policija uhapsila i tereti ga za krivično delo razbojništva i prisile, a "podaci o napadu na manastir su provereni i ispostavilo se da su netačni", rekao je Hodža.<br/><br/>Objasnio je da je gradjanin koji je podneo prijavu policiji, "koristio priču vezanu za prošlost osumnjičenog da bi zavarao službe bezbednosti", ali nije objasnio zašto bi taj gradjanin to učinio.</p>
    </article>
  </body>
</html>