<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%85%D9%82%D8%A7%D9%85%D8%A7%D8%AA-%D8%AF%D8%B3%D8%AA%DA%AF%D8%A7%D9%87-%D8%A7%D8%B7%D9%84%D8%A7%D8%B9%D8%A7%D8%AA%DB%8C-%D9%88-%D9%82%D8%B6%D8%A7%DB%8C%DB%8C-%D8%AC%D9%85%D9%87%D9%88%D8%B1%DB%8C-%D8%A7%D8%B3%D9%84%D8%A7%D9%85%DB%8C-%D9%85%D8%B9%D8%AA%D8%B1%D8%B6%D8%A7%D9%86-%D8%B1%D8%A7-%D8%AA%D9%87%D8%AF%DB%8C%D8%AF-%DA%A9%D8%B1%D8%AF%D9%86%D8%AF-20191117/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-17T17:03:07+00:00"/>
    <meta property="og:title" content="مقامات دستگاه اطلاعاتی و قضایی جمهوری اسلامی معترضان را تهدید کردند"/>
    <meta property="og:description" content="سه روز پس از آغاز اعتراضات مردمی در ایران علیه گرانی بنزین، وزارت اطلاعات جمهوری اسلامی امروز واکنش نشان داده و گفته است که دیگر با معترضان در خیابان‌ها &quot;مدارا&quot; نمی‌شود."/>
  </head>
  <body>
    <article>
      <h1>مقامات دستگاه اطلاعاتی و قضایی جمهوری اسلامی معترضان را تهدید کردند</h1>
      <address>
        <time datetime="2019-11-17T17:03:07+00:00">17 Nov 2019, 17:03</time>
      </address>
      <p>
        <b>سه روز پس از آغاز اعتراضات مردمی در ایران علیه گرانی بنزین، وزارت اطلاعات جمهوری اسلامی امروز واکنش نشان داده و گفته است که دیگر با معترضان در خیابان‌ها "مدارا" نمی‌شود.</b>
      </p>
      <p>در سومین روز اعتراضات مردمی در ایران و گسترش تظاهرات به بیش از ۶۰ شهر این کشور، برخی از مقامات جمهوری اسلامی از جمله وزارت اطلاعات، وزارت کشور، قوه قضاییه و رهبر جمهوری اسلامی امروز یکشنبه ۱۷ نوامبر واکنش نشان دادند.</p>
      <p>وزارت اطلاعات جمهوری اسلامی ایران امروز در بیانیه‌ای در خصوص به خشونت کشیده شدن اعتراضات مردمی ایران که تا کنون موجب کشته شده چندین تظاهر‌ کننده شده است، اعلام کرد که با هرگونه عوامل ناامنی، قاطعانه برخورد می‌کند.</p>
      <p>عبدالرضا رحمانی فضلی، وزیر کشور جمهوری اسلامی ایران، در پنجاه و هفتمین جلسه کارگروه تنظیم بازار که تنها ساعاتی پس از اجرای طرح مدیریت مصرف برگزار شد، به استانداران کشور دستور داد این طرح را پیگیری و به مرحله اجرا درآورند.</p>
      <p>وزیر کشور جمهوری اسلامی دیروز معترضان را تهدید کرده و گفته بود که نیروهای امنیتی با آن‌ها برخورد خواهند کرد.</p>
      <p>در ادامه این واکنش‌ها، قوه قضاییه جمهوری اسلامی ایران درباره‌ی طرح مدیریت مصرف سوخت که موجب خشم و تظاهرات در این کشور شده است، گفت که سازمان بازرسی کل کشور وظیفه دارد تا بر هزینه درآمد‌های ناشی از افزایش قیمت بنزین، نظارت داشته باشد و تعهدات دولت را اجرا و پیگیری کند.</p>
      <p>علی خامنه‌ای، رهبر جمهوری رهبر جمهوری اسلامی ایران، صبح امروز در ابتدای جلسه‌ی درس خارج فقه خود اعلام کرد: «من صاحبنظر نیستم لکن اگر سران سه قوه تصمیم بگیرند من حمایت میکنم. من این را گفتم، حمایت هم میکنم. سران قوایند، نشستند با پشتوانه‌ی کارشناسی یک تصمیمی برای کشور گرفتند، باید عمل بشود.»</p>
      <p>اعتراضات مردمی علیه افزایش سه برابر قیمت بنزین روز پنجشنبه ۱۴ در چند شهر ایران از جمله تهران آغاز شد و بر اساس آخرین اخبار حال به بوشهر، سرپل ذهاب، انديمشک، اروميه، جم، گرگان، شيراز، تبريز، كازرون، كرمانشاه، بهبهان، شهريار، بابل، اصفهان، كنگان، اسلام آباد غرب، بندر ريگ، كرج، خرم آباد، تهرانبار، گچساران، لرستان، ساری، نيشابور، قائم شهر، شوش، سلماس، قدس، جاجرود، رشت، يزد، رباط كريم، قزوين، خمين، سنندج، كامياران، نیکشهر سقز، زاهدان، چابهار، مریوان، رودهن، کامیاران، نیکشهر، زاهدان، چابهار مریوان، شاه آباد کرمانشاه، رودهن، نیشابور، اهواز خرمشهر، ماهشهر به خشونت کشیده شده است.</p>
    </article>
  </body>
</html>