<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/forologika/125404/pagides-foron-gia-ta-airbnb-fernei-forologiko-nomoshedio"/>
    <meta property="og:site_name" content="Insider"/>
    <meta property="article:published_time" content="2019-11-17T17:37:00+00:00"/>
    <meta property="og:title" content="Παγίδες φόρων για τα Airbnb φέρνει το φορολογικό νομοσχέδιο"/>
    <meta property="og:description" content="Η κυβέρνηση εξετάζει να νομοθετήσει παρεμβάσεις που θα ενεργοποιηθούν από τις αρχές του 2020 και θα οδηγούν στο ταμείο της εφορίας τους ιδιοκτήτες ακινήτων που διαθέτουν τα ακίνητά τους στις πλατφόρμες Airbnb, Booking.com, HomeAway."/>
  </head>
  <body>
    <article>
      <h1>Παγίδες φόρων για τα Airbnb φέρνει το φορολογικό νομοσχέδιο</h1>
      <h2>Η κυβέρνηση εξετάζει να νομοθετήσει παρεμβάσεις που θα ενεργοποιηθούν από τις αρχές του 2020 και θα οδηγούν στο ταμείο της εφορίας τους ιδιοκτήτες ακινήτων που διαθέτουν τα ακίνητά τους στις πλατφόρμες Airbnb, Booking.com, HomeAway.</h2>
      <address>
        <time datetime="2019-11-17T17:37:00+00:00">17 Nov 2019, 17:37</time>
      </address>
      <p>Μπορεί η διαβούλευση του <b>φορολογικού νομοσχεδίου</b> να ολοκληρώθηκε την Παρασκευή, ωστόσο <b>το τελικό σχέδιο νόμου που θα έλθει στη Βουλή, θα περιλαμβάνει πρόσθετες αλλαγές και «εκπλήξεις»,</b> ειδικά για όσους έχουν εισοδήματα από βραχυχρόνιες μισθώσεις τύπου <b>Airbnb.</b></p>
      <p>Συγκεκριμένα, η κυβέρνηση εξετάζει να νομοθετήσει παρεμβάσεις που θα ενεργοποιηθούν από τις αρχές του 2020 και <b>θα οδηγούν στο ταμείο της εφορίας τους ιδιοκτήτες ακινήτων που διαθέτουν τα ακίνητά τους στις πλατφόρμες Airbnb, Booking.com, HomeAway</b>. Στόχος, είναι το υπουργείο Οικονομικών να βάλει <b>στα ταμεία του τουλάχιστον 60 εκατ. ευρώ το 2020.</b></p>
      <p>Συγκεκριμένα, με τις νέες αλλαγές<b> οι φορολογούμενοι που αποκτούν εισοδήματα από ακίνητα θα είναι υποχρεωμένοι να καλύπτουν το 30% του εισοδήματός τους με e-αποδείξεις και με ανώτατο πλαφόν τα 20.0000 ευρώ</b>. Σύμφωνα με το άρθρο 7 του φορολογικού νομοσχεδίου, το όριο του 30% περιορίζεται σε 20% στην περίπτωση που οι φορολογούμενοι διαθέτουν πάνω από το 60% του εισοδήματός τους για την πληρωμή φόρου εισοδήματος και ΕΝΦΙΑ, την εξόφληση δανείων σε τράπεζες και την καταβολή ενοικίων. Όσοι δεν θα καταφέρουν να πιάσουν τον στόχο που βάζει το υπουργείο Οικονομικών θα τιμωρηθούν με πέναλτι φόρου 22%, στο ποσό των αποδείξεων που θα λείπουν.</p>
      <p>Παράλληλα, <b>αυστηρότερο γίνεται το πλαίσιο για όσους δεν εμφανίζουν τα ακίνητά τους στο ηλεκτρονικό Μητρώο της ΑΑΔΕ</b>. Αυτοί θα αποβάλλονται από τις ηλεκτρονικές πλατφόρμες, ήτοι εξετάζεται όλα τα αδήλωτα ακίνητα, δηλαδή όσα δεν έχουν καταχωριστεί στο Μητρώο Ακινήτων Βραχυχρόνιας Μίσθωσης και δεν έχουν Αριθμό Μητρώου, να διαγραφούν. Ο Πανελλήνιος Σύνδεσμος Διαχειριστών Ακινήτων έχει εκτιμήσει πως από τα περίπου 90.000 και πλέον σπίτια που βρίσκονται στην πλατφόρμα Airbnb, σχεδόν 30.000 υπολογίζεται ότι δεν έχουν Αριθμό Μητρώου Ακινήτων.</p>
      <p>Κατά πληροφορίες, το 2020 τα τεκμήρια για τις κατοικίες θα υπολογιστούν με βάση τις αντικειμενικές αξίες που καθορίστηκαν τον Ιούνιο του 2018. Σε όσες περιοχές αυξήθηκαν οι τιμές ζώνης θα αυξηθεί και το τεκμήριο. Σημειώνεται ότι τα ποσά των τεκμηρίων διαβίωσης για τις κατοικίες προσαυξάνονται κατά 40% για ακίνητα που βρίσκονται σε περιοχές με αντικειμενική τιμή ζώνης πάνω από 2.800 ευρώ και έως 4.999 ευρώ το τετραγωνικό μέτρο και κατά 70% για ακίνητα τα οποία βρίσκονται σε περιοχές με αντικειμενική τιμή ζώνης 5.000 ευρώ και άνω.</p>
      <p>Τέλος, όσοι φορολογούμενοι που αποκτούν εισοδήματα αποκλειστικά από ενοίκια δεν θα δουν καμία φορολογική ελάφρυνση το 2020. Τα ενοίκια που εισπράττουν θα φορολογηθούν από το πρώτο ευρώ με συντελεστές που κυμαίνονται από 15% έως 45%, ενώ οι έχοντες εισοδήματα άνω των 12.000 ευρώ θα επιβαρυνθούν και με ειδική εισφορά αλληλεγγύης 2,5% έως 10%.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/oikonomia/124922/poies-allages-fernei-forologiko-nomoshedio-stis-parohes-se-eidos"/>
        <a href="https://www.insider.gr/eidiseis/oikonomia/124900/meionetai-sto-miso-o-hronos-paragrafis-ypotheseon-forodiafygis"/>
        <a href="https://www.insider.gr/eidiseis/oikonomia/124899/meionetai-sta-300-eyro-apo-500-eyro-orio-ton-synallagon-me-metrita"/>
      </related>
    </article>
  </body>
</html>