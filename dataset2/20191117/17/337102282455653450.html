<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%88%D8%A7%DA%A9%D9%86%D8%B4-%D8%B1%D9%88%D8%AD%D8%A7%D9%86%DB%8C-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A7%D8%AE%DB%8C%D8%B1-%D8%B9%D9%84%DB%8C%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%BE%D8%B1%D8%AF%D8%A7%D8%AE%D8%AA-%DA%A9%D9%85%DA%A9%E2%80%8C%D9%87%D8%A7%DB%8C-%D9%85%D8%B9%DB%8C%D8%B4%D8%AA%DB%8C-%D8%A7%D8%B2-%D9%81%D8%B1%D8%AF%D8%A7-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF-20191117/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-17T17:46:10+00:00"/>
    <meta property="og:title" content="واکنش روحانی به اعتراضات اخیر علیه گرانی بنزین: پرداخت کمک‌های معیشتی از فردا آغاز می شود"/>
    <meta property="og:description" content="حسن روحانی، رئیس جمهوری اسلامی عصر یکشنبه ۲۶ آبان/١۷ نوامبر در جلسه هیات دولت با اشاره به  اعتراضات ۳ روز گذشته گفت: &quot;ابراز ناخشنودی یک حق است، اما تظاهرت یک چیز است و شورش چیز دیگری است و ما نباید اجازه بدهیم که نا امنی در جامعه حاکم شود.&quot; رئیس جمهوری..."/>
  </head>
  <body>
    <article>
      <h1>واکنش روحانی به اعتراضات اخیر علیه گرانی بنزین: پرداخت کمک‌های معیشتی از فردا آغاز می شود</h1>
      <address><time datetime="2019-11-17T17:46:10+00:00">17 Nov 2019, 17:46</time> by <a rel="author">شاهرخ بهزادی</a></address>
      <p>
        <b>حسن روحانی، رئیس جمهوری اسلامی عصر یکشنبه ۲۶ آبان/١۷ نوامبر در جلسه هیات دولت با اشاره به  اعتراضات ۳ روز گذشته گفت: "ابراز ناخشنودی یک حق است، اما تظاهرت یک چیز است و شورش چیز دیگری است و ما نباید اجازه بدهیم که نا امنی در جامعه حاکم شود." رئیس جمهوری اسلامی همچنین به طرح سهمیه بندی و گرانی بنزین اشاره کرد و گفت که اساس و هدف دولت در این طرح، کمک به خانوارهای متوسط و کم درآمد کشور است که در شرایط تحریم اقتصادی، به لحاظ معیشتی تحت فشار هستند. روحانی اعلام کرد: "به سازمان برنامه و بودجه دستور داده‌ام از دوشنبه شب پرداخت کمک‌های معیشتی را آغاز کند."</b>
      </p>
      <p>رئیس جمهوری اسلامی ایران در توجیه تصمیم سهمیه بندی و افزایش قیمت بنزین به منظور اجرای طرح حمایتی گفت: " برای انجام این کار ما سه راه بیشتر نداریم، یا باید نفت بیشتری صادر کنیم و از محل آن این هزینه ها را تامین کنیم، یا باید مالیات مردم را افزایش دهیم و از محل درآمد حاصل از آن پرداخت ها را انجام دهیم و یا باید از یارانه‌ها بکاهیم و از محل آن به خود مردم نیازمند برگردانیم.</p>
      <p>حسن روحانی گفت: فروش نفت ما با محدودیت‌هایی مواجه است و اگر محدودیت هم نداشتیم، پول نفت برای اینگونه مصارف مناسب نیست. در سال ۱۳۹۰ ما ۱۱۰ میلیارد دلار درآمد نفتی داشتیم، اما امروز شرایط متفاوت است.</p>
      <p>صادرات نفتی ایران پس از تحریم های آمریکا به کمتر از ۵۰۰ هزار بشکه و به روایتی به کمتر از ۳۰۰ هزار بشکه در روز سقوط کرده است. سقوط صادرات نفتی موجب کاهش شدید درآمدی های نفتی دولت شده و این موضوع بخش مهمی از درآمدهای بودجه را که همه ساله از طریق نفت تأمین می شد، با چالش های جدی روبرو ساخته است.</p>
      <p>مقامات اقتصاد کشور می گویند که دولت برای بودجه بیش از ١۵۰ هزار میلیارد تومان کسری دارد و نمی داند این کسری را چگونه تأمین کند. در این حالتِ بحرانی، دولت برای پرداخت های خود، خصوصاً کمک به خانوارهای کم درآمد کشور که از افزایش قیمت ها و کاهش درآمدها رنج می کشند، دچار مشکل شده است.</p>
      <p>رئیس جمهوری اسلامی در ادامه می گوید راه افزایش مالیاتها نیز دشوار است: "میزان اخذ مالیات را هم بخاطر شرایط اقتصادی جامعه نمی‌توانیم زیاد افزایش دهیم و دریافت مالیات از مردم باید متعادل باشد."</p>
      <p>روحانی می گوید ماه‌های متمادی این موضوع مطرح بوده که تا زمانی که گشایشی ایجاد شود، چگونه می‌توانیم از اقشار ضعیف جامعه حمایت کنیم.</p>
      <p>او در باره افزایش تولید بنزین می گوید: در دولت تلاش کردیم تولید بنزین را افزایش دهیم. در سال ۹۲ بنزین تولیدی در کشور ۵۶ میلیون لیتر در روز بود که این رقم را در سال ۹۸ به ۱۰۷ میلیون لیتر رساندیم و در بنزین خودکفا شدیم، قبلا میلیاردها دلار برای واردات بنزین هزینه می شد ضمن اینکه با مشکلات خاصی برای خرید و واردات بنزین نیز مواجه بودیم.</p>
      <p>روحانی با اشاره به افزایش مصرف بنزین در کشور، افزود: مصرف بنزین در سال گذشته و اوایل امسال رو به فزونی گرفت و به طور متوسط ۹.۷ درصد رشد کرد، و مصرف روزانه ما امسال ۹۷ میلیون لیتر بود که اگر همین روند ادامه داشته باشد، در سال ۱۴۰۰ ما مجددا وارد کننده بنزین می‌شدیم.</p>
    </article>
  </body>
</html>