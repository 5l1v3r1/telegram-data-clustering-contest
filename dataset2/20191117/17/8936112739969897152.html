<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/luksemburg-portugalia-serbia-ukraina-wynik-meczu-i-relacja-el-euro-2020,986145.html"/>
    <meta property="og:site_name" content="TVN24"/>
    <meta property="article:published_time" content="2019-11-17T17:20:00+00:00"/>
    <meta property="og:title" content="Obrońcy tytułu męczyli się w Luksemburgu. Awans przyklepał Ronaldo"/>
    <meta property="og:description" content="Formalności stało się zadość. Obrońcy tytułu mistrzów Europy, Portugalczycy mimo sporych problemów pokonali na wyjeździe Luksemburg 2:0 i zapewnili sobie awans na Euro 2020. Cristiano Ronaldo strze..."/>
  </head>
  <body>
    <article>
      <h1>Obrońcy tytułu męczyli się w Luksemburgu. Awans przyklepał Ronaldo</h1>
      <address>
        <time datetime="2019-11-17T17:20:00+00:00">17 Nov 2019, 17:20</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/67d08ff2-acc6-4271-94ba-88fbc1579c2b-480p.mp4"/>
        <figcaption>Portugalia zakończyła udane eliminacje Foto: Getty Images | Video: PAP/EPA</figcaption>
      </figure>
      <h3>Formalności stało się zadość. Obrońcy tytułu mistrzów Europy, Portugalczycy mimo sporych problemów pokonali na wyjeździe Luksemburg 2:0 i zapewnili sobie awans na Euro 2020. Cristiano Ronaldo strzelił 99. gola w karierze reprezentacyjnej.</h3>
      <p>Portugalczycy pojechali do Luksemburga pewni swego. Do przypieczętowania awansu, bez oglądania się na inne wyniki, potrzebne było zwycięstwo, a to wydawało się wielce prawdopodobne. Szczególnie patrząc na formę Cristiano Ronaldo - as Juventusu w sześciu ostatnich meczach kadry trafiał do siatek rywali dziesięciokrotnie.</p>
      <h3>Ronaldo tylko dostawił nogę</h3>
      <related>
        <a href="https://eurosport.tvn24.pl/pilka-nozna,105/zmiana-jak-z-koszmaru-kilka-minut-na-boisku-i-dluga-lista-kontuzji,986116.html"/>
      </related>
      <p>Miało być szybko, łatwo i przyjemnie, tymczasem Portugalczycy męczyli się w niedzielę niemiłosiernie. Ba, długimi fragmentami to Luksemburczycy byli drużyną lepszą i tylko szwankująca skuteczność sprawiła, że nie wyszli na prowadzenie. I szybko tego pożałowali.</p>
      <p>Krótko przed przerwą jeden z nielicznych ataków gości przyniósł skutek. Fantastyczną prostopadłą piłką z własnej połowu popisał się Bernardo Silva, a w sytuacji sam na sam nie pomylił się Bruno Fernandes. Ta jedna akcja ustawiła mecz, a z Luksemburczyków jakby uszła energia.</p>
      <p>Mistrzowie Europy kropkę nad i postawili w samej końcówce. Strzelać próbował Diogo Jota, a piłkę tuż sprzed linii do bramki wepchnął Ronaldo. Portugalia kończy eliminacje zwycięstwem, ale do pierwszego miejsca w grupie to nie wystarczyło.</p>
      <h3>Ukraina przed Polską</h3>
      <p>Przed niedzielnym meczem jasnym było, że w grupie B najlepsi będą Ukraińcy. Drużyna prowadzone przez trenera Andrija Szewczenkę w ostatnim spotkaniu zremisowała w Belgradzie z Serbią 2:2, a to ważny wynik dla reprezentacji Polski w kontekście walki o losowanie grup samego turnieju z pierwszego koszyka.</p>
      <p>Biało-Czerwoni, nawet w przypadku zwycięstwa ze Słowenią we wtorek, nie przeskoczą już Ukraińców w zestawieniu zwycięzców grup.</p>
      <p>W pierwszym koszyku znajdzie się sześć drużyn, które wygrały swoje grupy z najlepszym bilansem punktowym. W przypadku grup sześciozespołowych (w takiej gra Polska) najlepszej ekipie odjęte zostaną punkty zdobyte z ostatnią drużyną (w przypadku Polaków z Łotwą).</p>
      <p>Obecnie Polacy legitymują się dziewiątym rezultatem pośród liderów grup, dlatego szanse na pierwszy koszyk są tylko iluzoryczne. Pewnym jest natomiast, że Biało-Czerwoni będą losowani co najmniej z drugiego koszyka.</p>
      <p><b>Wyniki niedzielnych meczów eliminacji Euro 2020:</b><br/>Luksemburg - Portugalia 0:2<br/>Serbia - Ukraina 2:2<br/>Bułgaria - Czechy<br/>Kosowo - Anglia<br/>Albania - Francja<br/>Andora - Turcja<br/>Mołdawia - Islandia</p>
      <p>Autor: pqv / Źródło: eurosport.pl</p>
    </article>
  </body>
</html>