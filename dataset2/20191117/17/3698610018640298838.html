<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/kitay-i-ssha-obgovorili-ugodu-pro-peremir-ya-u-torgovelniy-viyni-329969_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T17:04:00+00:00"/>
    <meta property="og:title" content="Китай і США обговорили угоду про &quot;перемир'я&quot; у торговельній війні"/>
    <meta property="og:description" content="Сторони оцінили переговори як конструктивні."/>
  </head>
  <body>
    <article>
      <h1>Китай і США обговорили угоду про "перемир'я" у торговельній війні</h1>
      <h2>Сторони оцінили переговори як конструктивні.</h2>
      <address>
        <time datetime="2019-11-17T17:04:00+00:00">17 Nov 2019, 17:04</time>
      </address>
      <p>Голови делегацій Сполучених Штатів Америки та Китаю в телефонному режимі обговорили першу частину майбутньої <b><a href="https://dt.ua/WORLD/ssha-i-kitay-pidpishut-ugodu-schodo-podolannya-rozbizhnostey-v-torgivli-329742_.html">угоди про "перемир'я" у торговельній війні</a></b> між двома найбільшими економіками світу, повідомляє <a href="https://www.reuters.com/article/us-usa-trade-china/china-u-s-had-constructive-phone-call-on-trade-xinhua-idUSKBN1XR01N?il=0">Reuters</a>.</p>
      <p>Білий дім в обговоренні представляв міністр фінансів Стівен Мнучин, Пекін – віцепрем'єр-міністр Лю Хе. Переговори відбулися за ініціативи Вашингтона.</p>
      <p>Сторони оцінили переговори як конструктивні, а також домовилися надалі підтримувати тісний контакт між державами, пише <a href="https://lb.ua/world/2019/11/17/442471_ssha_kitay_obsudili_pervuyu_chast.html">LB.ua</a>.</p>
      <p>У п'ятницю, 15 листопада, економічний радник президента США Ларрі Кадлоу анонсував укладення угоди про припинення 16-місячної торговельної війни Пекіна та Вашингтона. Підписання першої частині торговельної угоди планувалося 13 листопада, але не відбулося через скасування саміту Азіатсько-Тихоокеанського економічного співробітництва (АТЕС).</p>
      <p>Раніше США та Китай погодилися на поступове взаємне зниження митних зборів, а також оголосили про укладення проміжної торгової угоди. У разі її підписання Сполучені Штати мають намір відмовитися від запровадження нових мит на китайські товари з 15 грудня.</p>
      <p>Торгова війна між Китаєм і Сполученими Штатами почалася навесні 2018 року, коли Вашингтон прийняв рішення <b><a href="https://dt.ua/ECONOMICS/tramp-zaprovadiv-novi-mita-na-import-stali-i-alyuminiyu-271528_.html">підвищити мита на алюміній і сталь</a></b> з низки країн, зокрема з КНР. У відповідь Пекін запровадив мита для низки американських товарів.</p>
      <p>Докладніше про торгову війну між двома наддержавами читайте в матеріалі Олексія Їжака <b><a href="https://dt.ua/international/holodna-viyna-z-garyachimi-sutichkami-309094_.html">""Холодна" війна з "гарячими" сутичками"</a></b> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2xiLnVhLw==">LB.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>