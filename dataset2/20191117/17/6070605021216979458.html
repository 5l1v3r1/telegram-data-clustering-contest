<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/psoe-podem-diferencies-catalunya-habitatge-politica-fiscal-corrupcio-drets-laborals-immigracio_0_2345765447.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T17:08:13+00:00"/>
    <meta property="og:title" content="Un acord que vaticina friccions"/>
    <meta property="og:description" content="Iglesias va reconèixer dijous en una carta a la militància que en un govern de coalició amb el PSOE trobaran “molts límits i contradiccions”"/>
  </head>
  <body>
    <article>
      <h1>Un acord que vaticina friccions</h1>
      <h2>Iglesias va reconèixer dijous en una carta a la militància que en un govern de coalició amb el PSOE trobaran “molts límits i contradiccions”</h2>
      <address>
        <time datetime="2019-11-17T17:08:13+00:00">17 Nov 2019, 17:08</time>
      </address>
      <p>Pablo Iglesias va reconèixer dijous en una carta a la militància que en un govern de coalició amb el PSOE trobaran “molts límits i contradiccions” i que això implicarà fer “grans cessions”. Sobretot respecte a Catalunya i a temes econòmics, Podem haurà de rebaixar les posicions maximalistes.</p>
      <h3>Catalunya</h3>
      <h4>PSOE:</h4>
      <p>El PSOE parla d’un problema de convivència a Catalunya i limita la proposta al “diàleg dins la Constitució”. Sánchez no ha explicitat si tornarà a la declaració de Pedralbes. En campanya va rebutjar l’indult i va parlar, fins i tot, de tornar a penalitzar els referèndums.</p>
      <h4>UNIDES PODEM:</h4>
      <p>En el seu programa electoral, Podem aposta per un referèndum pactat en què defensarien un nou encaix que superi el model autonòmic actual. Iglesias ja va deixar clar que respectaria el “lideratge” del PSOE en la qüestió catalana. Però el seu partit considera que els líders independentistes són presos polítics i n’ha demanat l’alliberament.</p>
      <h3>Drets laborals</h3>
      <h4>PSOE:</h4>
      <p>El PSOE vol fer canvis en la reforma laboral del 2012 del PP, però aposta per modificar-ne només “els aspectes més lesius” i no per derogar la llei. En el programa electoral, els socialistes també es comprometien a promoure l’ocupació de “qualitat”.</p>
      <h4>UNIDES PODEM:</h4>
      <p>Unides Podem ha reclamat des de bon començament derogar totalment la reforma laboral del PP i, especialment, establir que el conveni sectorial torni a prevaldre sobre el de l’empresa, un punt que desperta les reticències dels socialistes. El partit de Pablo Iglesias també demana prohibir els contractes temporals inferiors a un mes.</p>
      <h3> <br/>Política fiscal</h3>
      <h4>PSOE:</h4>
      <p>Els socialistes proposen augmentar la tributació de les grans corporacions, reduir la càrrega fiscal de les pimes i augmentar l’IRPF a les rendes més elevades. Sánchez, a més, està totalment compromès amb l’estabilitat pressupostària i planifica privatitzar Bankia quan les circumstàncies ho permetin.</p>
      <h4>UNIDES PODEM:</h4>
      <p>La formació lila vol impulsar un impost a les grans fortunes i eliminar els “privilegis” fiscals de les grans corporacions en l’impost de societats. També rebutja privatitzar Bankia. Vol derogar l’article 135 de la Constitució, que obliga a l’estabilitat pressupostària.</p>
      <h3> <br/>Corrupció</h3>
      <h4>PSOE:</h4>
      <p>El PSOE, en el seu programa del 10-N, es limita a anunciar l’impuls d’una llei contra la corrupció i una altra sobre transparència i bon govern, però no n’especifica el contingut, més enllà de prometre protecció als denunciants. Aquesta setmana caldrà veure l’abast de la sentència del cas dels ERO d’Andalusia, que es farà pública dimarts.</p>
      <h4>UNIDES PODEM:</h4>
      <p>Els d’Iglesias reclamen prohibir les portes giratòries fins a cinc anys després d’haver assumit un càrrec públic d’alta responsabilitat. A més, volen crear una unitat policial que posi fi a les clavegueres de l’Estat.</p>
      <h3>Habitatge</h3>
      <h4>PSOE:</h4>
      <p>Els socialistes defensen substituir la llei mordassa per una nova llei de seguretat ciutadana. En el seu programa aposten per “facilitar una immigració ordenada” i una modificació del sistema d’acollida de refugiats per “gestionar els fluxos migratoris respectant els drets humans”.</p>
      <h4>UNIDES PODEM:</h4>
      <p>El partit lila aposta per habilitar els ajuntaments perquè puguin regular els preus del lloguer en barris tensos amb l’objectiu que cap família destini el 30% de la renda a l’habitatge. A més, vol prohibir els desnonaments a persones vulnerables si l’administració no ofereix una alternativa de reallotjament.</p>
      <h3>Drets ciutadans i immigració</h3>
      <h4>PSOE:</h4>
      <p>La via que proposa el PSOE per evitar un creixement excessiu del preu del lloguer és controlar-ne l’evolució a través d’un índex estatal, així com crear un gran parc de lloguer assequible. Sánchez promet beneficis fiscals als oferidors de lloguer assequible i també fomentar l’activitat de promotors públics i cooperatives.</p>
      <h4>UNIDES PODEM:</h4>
      <p>Podem reclama derogar la llei mordassa i reformar el Codi Penal per eliminar els delictes d’injúries a la Corona i d’ofensa als sentiments religiosos. Pel que fa a la immigració, el partit lila defensa tancar els CIE, aturar les devolucions en calent i crear un servei de salvament al Mediterrani.</p>
    </article>
  </body>
</html>