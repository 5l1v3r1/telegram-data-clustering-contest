<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826138.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T17:45:00+00:00"/>
    <meta property="og:title" content="ماموریت پاپ فرانسیس علیه سلاح‌های هسته‌ای در ژاپن"/>
    <meta property="og:description" content="به گزارش ايسنا، سفر هفت روزه پاپ فرانسیس به ژاپن و تایلند که یکی از طولانی‌ترین و دورترین سفرهای او است، این فرصت را در اختیار وی قرار می‌دهد تا از جوامع کوچک اما بسیار مورد احترام کاتولیک در این منطقه که کمتر از یک درصد جمعیت این دو کشور را تشکیل می‌دهند، حمایت کند."/>
  </head>
  <body>
    <article>
      <h1>ماموریت پاپ فرانسیس علیه سلاح‌های هسته‌ای در ژاپن</h1>
      <address>
        <time datetime="2019-11-17T17:45:00+00:00">17 Nov 2019, 17:45</time>
      </address>
      <p>پاپ فرانسیس ماموریت خود را علیه سلاح‌های هسته‌ای به عنوان بخشی از سفرش به ژاپن و تایلند با سفر به هیروشیما و ناگاساکی آغاز می‌کند.</p>
      <p>به گزارش ايسنا، سفر هفت روزه پاپ فرانسیس به ژاپن و تایلند که یکی از طولانی‌ترین و دورترین سفرهای او است، این فرصت را در اختیار وی قرار می‌دهد تا از جوامع کوچک اما بسیار مورد احترام کاتولیک در این منطقه که کمتر از یک درصد جمعیت این دو کشور را تشکیل می‌دهند، حمایت کند.</p>
      <p>به گزارش خبرگزاری رویترز، جمعیت کاتولیک‌های تایلند و ژاپن که به ترتیب ۳۸۹ هزار و ۵۳۶ هزار تن هستند، کوچک‌تر از جمعیتی است که در کشورهای دیگر در مراسمی با حضور پاپ شرکت می‌کنند.</p>
      <p>پاپ فرانسیس در سی و دومین سفر خود در این مقام، روز سه‌شنبه به تایلند خواهد رفت و در بعدازظهر چهارشنبه به بانکوک خواهد رسید.</p>
      <p>او در دیدار خود از این کشور با رهبر بودایی‌های تایلند و پادشاه این کشور دیدار خواهد کرد.</p>
      <p>پیش‌بینی‌می‌شود که پاپ در تایلند درباره گردشگری و قاچاق انسان صحبت کند.</p>
      <p>فرانسیس پس از چهار روز از تایلند به ژاپن خواهد رفت و روز ۲۴ نوامبر از هیروشیما و ناگاساکی دیدار خواهد کرد.</p>
      <p>پاپ فرانسیس خواستار ممنوعیت سلاح‌های هسته‌ای است و در سال ۲۰۱۷ اظهار کرد، کشورها نباید حتی برای اهداف بازدارنده این سلاح‌ها را ذخیره کنند.</p>
      <p>فرانسیس در این دیدار با بازماندگان حملات هسته‌ای ملاقات خواهد کرد و در محل انفجار بمب هسته‌ای در ناگاساکی "پیامی درباره سلاح‌های هسته‌ای" خواهد خواند. او سپس از پارک یادبود هیروشیما دیدار خواهد کرد.</p>
      <p>رهبر کاتولیک‌های جهان همچنین با قربانیان زمین لرزه سال ۲۰۱۱ که یک سونامی را به دنبال داشت که در اثر آن ماشین‌آلات نیروگاه هسته‌ای شماره ۱ فوکوشیما متعلق به شرکت نیروی برق توکیو از کار افتاد و نشت مواد رادیواکتیو را به دنبال داشت، دیدار خواهد کرد.</p>
      <p>وی قرار است با نوادگان "مسیحیان مخفی" که مخفیانه بر دین خود باقی ماندند، دیدار کند.</p>
    </article>
  </body>
</html>