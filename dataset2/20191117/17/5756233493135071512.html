<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622020/%D8%B9%D8%AB%D9%85%D8%A7%D9%86%DB%8C-%D8%A8%D8%A7-%D8%AA%D9%81%D9%86%DA%AF-%D9%88-%DA%AF%D8%A7%D8%B2-%D8%A7%D8%B4%DA%A9%E2%80%8C%D8%A2%D9%88%D8%B1-%D9%85%DB%8C%E2%80%8C%D8%AA%D9%88%D8%A7%D9%86-%D9%85%D8%B1%D8%AF%D9%85-%D8%B1%D8%A7-%D9%85%D8%AA%D9%81%D8%B1%D9%82-%DA%A9%D8%B1%D8%AF-%D8%A7%D9%85%D8%A7-%D9%86%D9%85%DB%8C%E2%80%8C%D8%AA%D9%88%D8%A7%D9%86-%D8%AC%D9%84%D9%88%DB%8C-%DA%AF%D8%B1%D8%A7%D9%86%DB%8C-%D8%B1%D8%A7-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T17:40:00+00:00"/>
    <meta property="og:title" content="عثمانی: با تفنگ و گاز اشک‌آور می‌توان مردم را متفرق کرد اما نمی‌توان جلوی گرانی را گرفت"/>
    <meta property="og:description" content="یک عضو کمیسیون برنامه و بودجه کشور از بی‌خبر بودن نمایندگان از افزایش قیمت بنزین انتقاد و استعفای خود را در این زمینه تقدیم هیئت رئیسه کرد. وی گفت: قیمت بنزین با کشورهای دیگر مقایسه می‌شود. این مقایسه‌ از اساس غلط است؛ چراکه قرار است هزینه‌های مردم ما با سایر کشورها مقایسه شود، چرا درآمد سرانه مردم را با درآمد سرانه مردم کشورهای منطقه مقایسه نمی‌کنید؟"/>
  </head>
  <body>
    <article>
      <h1>عثمانی: با تفنگ و گاز اشک‌آور می‌توان مردم را متفرق کرد اما نمی‌توان جلوی گرانی را گرفت</h1>
      <h2>گرانی بنزین موجبات نارضایتی و فشار بر مردم را فراهم کرده</h2>
      <address>
        <time datetime="2019-11-17T17:40:00+00:00">17 Nov 2019, 17:40</time>
      </address>
      <p>
        <i>یک عضو کمیسیون برنامه و بودجه کشور از بی‌خبر بودن نمایندگان از افزایش قیمت بنزین انتقاد و استعفای خود را در این زمینه تقدیم هیئت رئیسه کرد. وی گفت: قیمت بنزین با کشورهای دیگر مقایسه می‌شود. این مقایسه‌ از اساس غلط است؛ چراکه قرار است هزینه‌های مردم ما با سایر کشورها مقایسه شود، چرا درآمد سرانه مردم را با درآمد سرانه مردم کشورهای منطقه مقایسه نمی‌کنید؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد قسیم عثمانی در جلسه علنی نوبت عصر امروز (یکشنبه) مجلس شورای اسلامی در نطق میان دستور خود با اشاره به افزایش قیمت بنزین ادامه داد: وارد کردن این شوک به جامعه تصمیم غلطی بوده است که موجبات نارضایتی و فشار بر مردم را فراهم کرده است. این فشار متوجه مردمی است که شایسته خدمت هستند.</p>
      <p>این عضو کمیسیون برنامه و بودجه مجلس شورای اسلامی در انتقاد از رییس جمهور، اظهار کرد: در کمال تعجب و تاسف قیمت بنزین با کشورهای دیگر مقایسه می‌شود. این مقایسه‌ از اساس غلط است؛ چراکه قرار است هزینه‌های مردم ما با سایر کشورها مقایسه شود، چرا درآمد سرانه مردم را با درآمد سرانه مردم کشورهای منطقه مقایسه نمی‌کنید؟</p>
      <figure>
        <img src="https://aftabnews.ir/files/fa/news/1398/8/26/360466_961.jpg"/>
      </figure>
      <p>عثمانی با بیان این‌که «مگر می‌شود قیمت بنزین بالا برود و قیمت سایر کالاها افزایش پیدا نکند»، تاکید کرد: باور کنید با تیر، تفنگ و گاز اشک‌آور می‌توان مردم را متفرق کرد، اما نمی‌توان جلوی افزایش قیمت کالا و خدمات را گرفت. مگر می‌شود قیمت‌ها را به صورت دستوری کنترل کرد؟ بدیهی است که افزایش این قیمت‌ها باعث فشار مضاعف بر مردم می‌شود مخصوصا مردمی که دارای درآمد ثابت هستند و نمی‌توانند تورم را به لایه‌های دیگر منتقل کند.</p>
      <p>وی در عین حال اغتشاش و اعتراض را کارآمد ندانست و تاکید کرد: شلوغی و آتش زدن هیچ دردی از کشور دوا نکرده و نمی‌کند مخصوصا در کشور ما، زیرا دشمنان قسم خورده‌ای داریم که بلافاصله پشت سر اعتراضات جریانی قرار می‌گیرند و نمی‌توان تشخیص داد که چه کسی همچون من از روی دلسوزی صدای اعتراض را بیان می‌کند و چه کسی عامدانه ابزار دست دشمن است. به عنوان نماینده مردم از ملت می‌خواهم که از وارد شدن به فضای اغتشاش بپرهیزند.</p>
      <p>عثمانی در ادامه‌ نطق خود با استناد به سخنان صبح امروز مقام معظم رهبری درباره افزایش قیمت بنزین، گفت: بعضی طوری وانمود می‌کنند که گویی رهبری موافق افزایش قیمت بنزین است به هیچ وجه اینگونه نیست. رهبری فرمودند «من از تصمیمات سران قوا حمایت می‌کنم» علت این سخن رهبری این بود که اگر ایشان از قوه‌ای حمایت نکنند ۲۴ ساعت آینده آن قوه باقی نخواهد ماند. مقام معظم رهبری برای بقای کشور و برای آرامش فرمودند که از تصمیم سران قوا حمایت می‌کند.</p>
      <p>این عضو کمیسیون برنامه و بودجه مجلس شورای اسلامی معتقد است: در شرایط فعلی سران قوا بنشینند و تصمیمی عقلانی بگیرند تا مورد حمایت رهبری و همه ما نمایندگان قرار گیرد. این تصمیم فقط باعث پولدار شدن دولت می‌شود اما این‌که این پول‌ها کجا، چگونه و به چه منظوری صرف می‌شود الله اعلم.</p>
      <p>نماینده مردم بوکان در مجلس شورای اسلامی در پایان نطق خود خطاب به سایر نمایندگان مجلس بیان کرد: قیمت همه چیز به قیمت بنزین وابسته است و وقتی ما راجع به این موضوع مهم کاره‌ای نیستیم و هنگامی که رییس مجلس شورای اسلامی به جای ما تصمیم می‌گیرد پس چه لزومی دارد اینجا حضور داشته باشیم؟ خود رییس به جلسه سران سه قوا برود و تصمیم بگیرد ما نقشی نداریم. به عنوان اعتراض استعفای خودم را به هیات رییسه مجلس شورای اسلامی تقدیم می‌کنم تا بگویم در این تصمیم سهمی نداشتم.</p>
    </article>
  </body>
</html>