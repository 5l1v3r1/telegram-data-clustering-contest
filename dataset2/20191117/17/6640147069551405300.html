<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/resident-evil-2-game-of-the-year/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T17:43:00+00:00"/>
    <meta property="og:title" content="Resident Evil 2 vince il premio Ultimate Game of the Year dei Golden Joystick Awards | Game Division"/>
    <meta property="og:description" content="Resident Evil 2 ha vinto il premio di Ultimate Game of the Year dei Joystick Awards. Il titolo più atteso è invece Cyberpunk 2077."/>
  </head>
  <body>
    <article>
      <h1>Resident Evil 2 vince il premio Ultimate Game of the Year dei Golden Joystick Awards | Game Division</h1>
      <address>
        <time datetime="2019-11-17T17:43:00+00:00">17 Nov 2019, 17:43</time>
      </address>
      <p>Sono stati proclamati tutti i vincitori, tra cui Resident Evil 2, delle numerose categorie dei <b>37/esimi Golden Joystick Awards</b>. La cerimonia di quest’anno si è tenuta al London’s Bloomsbury Big Top e ha visto <b>oltre tre milioni e mezzo di votazioni</b> arrivate online da parte dei giocatori che hanno potuto esprimere la propria preferenza per i giochi pubblicati nel corso <b>degli ultimi 12 mesi</b>.</p>
      <p>Il premio di <b>Ultimate Game of the Year</b> è andato a <b>Resident Evil 2</b>, o meglio al remake del gioco del 1998 che ha ottenuto l’apprezzamento non solo della critica ma anche del pubblico ottenendo pure il riconoscimento <b>Best Audio</b>. Il <b>Lifetime Achievement</b> è andato invece allo storico sviluppatore (ormai ex) di Sega <b>Yu Suzuki</b> che proprio in questi giorni torna a essere protagonista con l’uscita di Shenmue III. <i>“Dal momento che la mia carriera è cominciata con i cabinati</i> <i>la parola joystick mi riporta al passato. Quindi è un grande onore”</i> ha detto a Radio 1 Newsbeat. <i>“Al giorno d’oggi ci sono così tanti tipi di giochi diversi per smartphone e console e allo stesso tempo tanti tipi di piattaforme. Secondo me è un ambiente molto sano”</i> ha concluso Suzuki.</p>
      <figure>
        <img src="https://www.tomshw.it/images/images/2019/02/resident-evil-2-16913.jpg"/>
      </figure>
      <p>Leggi anche: <a href="https://www.tomshw.it/videogioco/tell-me-why-tempistica-diversa/">Tell Me Why, gli episodi avranno una tempistica diversa rispetto a Life is Strange</a></p>
      <p><b>Fortnite</b>, che aveva ottenuto il premio Ultimate dell’anno scorso, ha vinto il titolo di <b>eSport Game of the Year</b> e alla sua casa di sviluppo <b>Epic</b> è andato il riconoscimento <b>Studio of the Year</b>. Sempre legata a Fortnite è la vincitrice della categoria <b>Best Streamer</b>, si tratta di <b>Ewok</b> che recentemente ha lasciato Twitch per Mixer ed è diventata la prima giocatrice a far parte del Faze Clan.</p>
      <p>Tra gli altri premi che vale la pena ricordare c’è quello della <b>critica</b> andato a <b>Control</b> di Remedy, a <b>World of Warcraft Classic</b> per <b>miglior gioco PC</b> e ancora <b>Best Storytelling</b> a<b> Days Gone</b>. Il premio <b>Most Wanted</b> è andato invece al prossimo gioco  di <b>Cyberpunk 2077</b> che uscirà ad aprile e ha sollevato ancora più interesse durante l’E3 2019 per la partecipazione di Keanu Reeves nel ruolo di Johnny Silverhand.</p>
      <blockquote>Resident Evil 2 per PlayStation 4 è disponibile a un prezzo molto conveniente <a href="https://toms.it/Ssr4T">su Amazon</a>.</blockquote>
    </article>
  </body>
</html>