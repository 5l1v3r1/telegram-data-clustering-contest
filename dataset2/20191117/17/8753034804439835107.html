<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/debatt/i/jdx4Kw/maanen-er-en-gul-ost"/>
    <meta property="og:site_name" content="Aftenbladet"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Psykologiprofessor: – Månen er en gul ost"/>
    <meta property="og:description" content="KLIMA: En professors private meninger om klimaendringer er ikke det samme som kunnskap."/>
  </head>
  <body>
    <article>
      <h1>Psykologiprofessor: – Månen er en gul ost</h1>
      <h2>KLIMA: En professors private meninger om klimaendringer er ikke det samme som kunnskap.</h2>
      <address><time datetime="2019-11-17T17:00:00+00:00">17 Nov 2019, 17:00</time> by <a rel="author">Torill Christine Lindstrøm</a></address>
      <p>Bergens Tidendes førsteside<b> </b>11. november sjokkeres man av et digert oppslag med en pensjonert professor, Einar Sletten, som mener at klimaendringene er naturlige. Den samme artikkelen ble <a href="https://www.aftenbladet.no/innenriks/i/GGXbkJ/hver-femte-nordmann-tror-ikke-paa-menneskeskapte-klimaendringer">publisert på Aftenbladet.no</a>.</p>
      <p>Sletten er tidligere professor i kjemi. Altså verken er han, eller var han, klimaforsker. Han kunne like gjerne vært professor i italiensk renessansepoesi. Da hadde han vært like lite kompetent til å trekke i tvil klimaendringene, som utallige forskningsrapporter og ekspertpanel har dokumentert hinsides enhver tvil.</p>
      <p>Sletten kom altså ikke med en kvalifisert ekspertuttalelse, men en høyst personlig oppfatning. Det var derfor meningsløst å bruke en professortittel på den måten BT og Aftenbladet gjorde.</p>
      <p>Mange lar seg imponere av professortitler og tillegger professorer kompetanse og kunnskap langt utover deres fagfelt. Det har farlig påvirkningskraft. Det er pinlig at Norge ligger på tredjeplass i verden blant dem som benekter at klimaendringene i vesentlig grad er menneskeskapte.</p>
      <p>BT og Aftenbladet kan nå ha bidratt til at Norge stiger på denne skammens statistikk.</p>
      <h3>Konstruert, verdiløs debatt</h3>
      <p>I artikkelen var en slags for-og-imot-debatt mellom Sletten og direktør Tore Furevik ved Bjerknessenteret. Bjerknessenteret er det største naturvitenskapelige klimasenteret i Norden.</p>
      <p>I motsetning til Einar Sletten, har Tore Furevik, som er professor og ledende ekspert i klimaforskning, topp-kompetanse til å uttale seg om klimaspørsmål. Når BT konstruerer en «moderat» og «balansert» presentasjon av Slettens personlige mening og Fureviks faktabaserte kunnskap, vet jeg ikke om jeg skal le eller gråte.</p>
      <p>Det er patetisk, sørgelig og skremmende at BT – og Aftenbladet – lar slike bakstreverske, feilaktige og farlige holdninger som Sletten representerer, få så mye prangende plass i avisen.</p>
      <h3>Hva blir det neste?</h3>
      <p>Eller er dette BTs og Aftenbladets nye profil?</p>
      <p>I så fall venter vi spent på flere digre førstesideoppslag i samme retning: For eksempel at mange mener at kvinner er mindre intelligente enn menn, eller at den hvite rase er overlegen alle andre folkeslag, eller at jorden er flat. Sett i gang, BT! Dere finner nok en eller annen professor eller «ekspert» som med glede vil ytre påstander om saker og fagfelt de ikke har kompetanse i.</p>
      <p>Jeg er også professor. Jeg har moderat kunnskap om solsystemet og ingen kunnskap om osteproduksjon. Men jeg stiller gjerne opp på førstesiden med flott bilde av meg på min altan – slik kjemiprofessor Einar Sletten fikk anledning til – for å hevde at månen egentlig er en diger, gul ost.</p>
      <aside>
        <a href="https://www.aftenbladet.no/article/sa-GGXbkJ.html">Pensjonert professor Einar Sletten mener at klimaendringene er naturlige svingninger</a>
      </aside>
      <aside>
        <a href="https://www.aftenbladet.no/article/sa-y3JdKr.html">Harald Liebich: «Bagatellisering av klimautfordringen»</a>
      </aside>
      <aside>
        <a href="https://www.aftenbladet.no/article/sa-opPXQW.html">Hilde Øvrebekk: «Ren i en skitten verden»</a>
      </aside>
    </article>
  </body>
</html>