<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200557/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T17:19:00+00:00"/>
    <meta property="og:title" content="הסכם פורץ דרך"/>
    <meta property="og:description" content="בין השאר כולל ההסכם משכורת 13, תוספת שכר של 2.8% לשנה ומענק חתימה בגובה 1,500 שקלים | יו&quot;ר מרחב השפלה בהסתדרות גבי אסרף: &quot;כל הצדדים הבינו ששיתוף פעולה מעיד על חוזקה של חברה ולא על חולשתה&quot;"/>
  </head>
  <body>
    <article>
      <h6 class="kicker">חברה ועבודה</h6>
      <h1>הסכם פורץ דרך</h1>
      <h2>אפשר לברך: הסכם קיבוצי ראשון ל-200 עובדי חטיבת המכירות בחברת קימברלי. <br/>בין השאר כולל ההסכם משכורת 13, תוספת שכר של 2.8% לשנה ומענק חתימה בגובה 1,500 שקלים | יו"ר מרחב השפלה בהסתדרות גבי אסרף: "כל הצדדים הבינו ששיתוף פעולה מעיד על חוזקה של חברה ולא על חולשתה"</h2>
      <address><time datetime="2019-11-17T17:19:00+00:00">17 Nov 2019, 17:19</time> by <a rel="author">ניצן צבי כהן</a></address>
      <p>ההסתדרות, הנהלת חברת קימברלי וועד עובדי החברה חתמו על הסכם קיבוצי שיחול לראשונה על כ-200 עובדי חטיבת המכירות של החברה. ההסכם שתוקפו שלוש שנים, יחול על עובדים המועסקים כמנהלי מכירות, מנהלי סחר, מנהלי מרחב וסדרנים ברשתות השיווק. <a href="https://www.davar1.co.il/57466/">לפני כשנתיים</a> חתמו עובדי המפעל המייצר את מוצרי החברה בנהריה על הסכם קיבוצי.</p>
      <p>במסגרת ההסכם ייהנו העובדים מתנאים כלכליים וסוציאליים מיטיבים ומביטחון תעסוקתי. העובדים יזכו לתוספת שכר שנתית בגובה 2.8%, קרן השתלמות, משכורת 13, מענק חתימה בגובה 1,500 שקל, שי מוגדל בחגים ובאירועים אישיים, תקציב רווחה, תקציב ביגוד, חלוקת מוצרי החברה אחת לרבעון, הפרשות פנסיוניות על מרכיבי הפרמיה ומתן קביעות לאחר 36 חודשים.</p>
      <figure>
        <img src="https://www.davar1.co.il/wp-content/uploads/2019/11/171119_kimb.jpg"/>
        <figcaption>חתימה על הסכם קיבוצי לעובדי חטיבת המכירות בקימברלי (צילום: אגף דוברות ההסתדרות)</figcaption>
      </figure>
      <p> </p>
      <p>חברת "קימברלי-קלארק ישראל" הוקמה בשנת 1963 בשם "חוגלה", ע"י חברת "נייר חדרה" והייתה החברה הראשונה שייצרה נייר טואלט וגם הראשונה לייצר ולשווק חיתולים חד פעמיים בישראל. החברה מעסיקה כ-1,300 עובדים בישראל אשר רובם מאוגדים בהסתדרות. הנהלת החברה ממוקמת בצריפין ואתריה נפרסים בכל הארץ.</p>
      <p>המו"מ להסכם נערך בהובלת: גבי אסרף, יו"ר איגוד עובדי התעשייה; משה ארבלי, יו"ר ההסתדרות במרחב השפלה; יוגב עשור, מזכיר חטיבה ארצי באיגוד התעשייה; דני אוחיון מ"מ יו"ר מרחב שפלה; עו"ד רענן שקדי מהלשכה המשפטית של האגף לאיגוד מקצועי בהסתדרות; יניב וייס, טל שטיין וענת יהב מאגף הפנסיה. חברי ועד הפעולה: דוד רג'ואן, עדי יהודאי, מיכל נפש-שאטו, איציק דגני ושלום סיאס.</p>
      <p>יו"ר ההסתדרות במרחב השפלה, משה ארבלי אמר: "ההסכם הזה פרץ את תקרת האמונה של העובדים, אני שמח שכל הצדדים הבינו ששיתוף פעולה מעיד על חוזקה של חברה ולא על חולשתה".</p>
      <p>יו"ר איגוד עובדי התעשייה בהסתדרות, גבי אסרף, אמר: "אני שמח ומתרגש לחתום הסכם קיבוצי מיוחד בהתאגדות ראשונית בקימברלי קלארק ישראל, אין ספק שזו אווירת הבית של העובדים אותה יוצר יו"ר ההסתדרות ארנון בר-דוד".</p>
      <p>מזכיר חטיבה ארצי באיגוד התעשייה יוגב עשור, אמר: "פגשתי חברי ועד פעולה איכותיים, חדורי מוטיבציה, שאפתנים והחשוב מכל אוהבי אדם שעמלו יחד לילות כימים בכדי להגיע למעמד המרגש של חתימת ההסכם".​</p>
    </article>
  </body>
</html>