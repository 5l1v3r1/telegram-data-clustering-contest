<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/17/kadife-devrimi-nin-30-yil-donumu-prag-da-yuz-binlerce-eylemciden-buradayiz-mesaji"/>
    <meta property="og:site_name" content="euronews"/>
    <meta property="article:published_time" content="2019-11-17T17:00:42+00:00"/>
    <meta property="og:title" content="Kadife Devrimi'nin 30. yıl dönümü: Prag'da yüz binler meydanlarda"/>
    <meta property="og:description" content="Kadife Devrimi'nin 30. yıl dönümünde Prag meydanlarını dolduran Çek halkı 'Buradayız!' sloganlarıyla hükümetin istifasını istedi"/>
  </head>
  <body>
    <article>
      <h1>Kadife Devrimi'nin 30. yıl dönümü: Prag'da yüz binler meydanlarda</h1>
      <address><time datetime="2019-11-17T17:00:42+00:00">17 Nov 2019, 17:00</time> by <a rel="author">euronews </a></address>
      <p>Çekoslavakya'da 1989 yılında komünist rejimi sonlandıran Kadife Devrimi'nin 30'uncu yıl dönümünde Çek halkı yeniden meydanlara indi.</p>
      <p>Cumartesi günü Çekya'nın başkenti Prag'da düzenlenen son 30 yılın en kalabalık eylemlerinden birinde 250 bine yakın gösterici buluştu. Hükümetin ve Başbakan Andrej Babis'in istifasını isteyen eylemciler, Kadife Devrimi'ne atfen "Buradayız!" sloganları attı.</p>
      <p>Çekya ve Avrupa Birliği bayrakları sallayan göstericilere, Kadife Devrimi sırasında da sokaklarda bulunan dönemin muhalifleri eşlik etti.</p>
      <ul>
        <li>
          <a href="https://tr.euronews.com/2019/06/05/cekya-da-1989-kadife-devrimi-nden-bu-yana-en-buyuk-protesto-gosterisi">
            <b>Çekya'da 1989 Kadife Devrimi'nden bu yana en büyük protesto gösterisi</b>
          </a>
        </li>
        <li>
          <a href="https://tr.euronews.com/2019/06/23/cekyada-kadife-devriminden-sonra-en-buyuk-halk-hareketi-basbakana-istifa-cagrisi">
            <b>Çekya'da Kadife Devrimi'nden sonra en büyük halk hareketi: Başbakana istifa çağrısı</b>
          </a>
        </li>
      </ul>
      <h3>Kadife Devrimi nasıl olmuştu?</h3>
      <p>30 yıl önce 17 Kasım tarihinde Prag’da toplanan binlerce üniversite öğrencisi barışçıl şekilde Uluslararası Öğrenci Günü’nü kutlamaya başladı.</p>
      <p>Ancak barışçıl eylemlerde yolları kapatan polis, öğrencilere sert müdahale uygulayarak karşılık verdi. Bunun üzerine ülkede başka protestolar da patlak verdi.</p>
      <p>Prag’da 19 Kasım’da Yurttaş Forumu kuruldu. Forum muhaliflerden, kilise temsilcilerinden, öğrencilerden ve sanatçılardan oluşturuldu. Muhalif oyun yazarı Vaclav Havel bu oluşumun resmi olmayan lideri haline geldi.</p>
      <p>Neredeyse her gün yapılan protestolar fikir birliği oluşturdu. 24 Kasım’da aralarında Komünist Parti genel Sekreteri Miloş Jakeş‘in de bulunduğu üst düzey yöneticiler istifa etti. İstifaların ardından Doğu Avrupa’nın en baskıcı komünist diktatörlüğü yıkılmış oldu.</p>
      <p>29 Kasım’da yapılan seçimle, muhalif lider Vaclav Havel, başkanlık koltuğuna oturdu.</p>
      <p>Baskıcı komünizmin çöküşü ile beraber ülke için geçiş süreci başladı. Çekoslovakya Parlamentosu da artan milliyetçi gerilimin ardından 1992’de barışçıl şekilde dağıtıldı.</p>
      <p>1 Ocak 1993’de Çekoslovakya tarih sayfalarındaki yerini alırken, Çek Cumhuriyeti ve Slovakya adında iki yeni ülke kuruldu.</p>
      <ul>
        <li>
          <b><a href="https://tr.euronews.com/2011/12/18/ceklerin-sembol-ismi-vaclav-havel">Çeklerin sembol ismi Vaclav Havel kimdir</a>?</b>
        </li>
        <li>
          <b>
            <a href="https://tr.euronews.com/2019/11/09/yikilmasinin-uzerinden-30-yil-gecen-berlin-duvar-hakkinda-bilmeniz-gerekenler">Yıkılmasının üzerinden 30 yıl geçen Berlin Duvarı hakkında bilmeniz gerekenler</a>
          </b>
        </li>
      </ul>
    </article>
  </body>
</html>