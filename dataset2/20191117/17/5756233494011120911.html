<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622011/%D9%81%D8%B1%D9%85%D8%A7%D9%86%D8%AF%D9%87-%D8%A7%D9%86%D8%AA%D8%B8%D8%A7%D9%85%DB%8C-%D9%81%D8%A7%D8%B1%D8%B3-%D9%85%D8%B1%D8%AF%D9%85-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%A7%D8%B1%D8%A7%D8%B0%D9%84-%D9%88-%D8%A7%D9%88%D8%A8%D8%A7%D8%B4-%D8%AC%D8%AF%D8%A7-%DA%A9%D9%86%D9%86%D8%AF-%D8%A8%D8%B1%D8%AE%D9%88%D8%B1%D8%AF-%D8%B4%D8%AF%DB%8C%D8%AF-%D8%A8%D8%A7-%D8%A8%D8%B1%D9%87%D9%85-%D8%B2%D9%86%D9%86%D8%AF%DA%AF%D8%A7%D9%86-%D9%86%D8%B8%D9%85-%D9%88-%D8%A7%D9%85%D9%86%DB%8C%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T17:12:00+00:00"/>
    <meta property="og:title" content="فرمانده انتظامی فارس: مردم صف خود را از اراذل و اوباش جدا کنند/ برخورد شدید با برهم زنندگان نظم و امنیت"/>
    <meta property="og:description" content="فرمانده انتظامی استان فارس گفت: امنیت مردم خط قرمز پلیس است و نیروی انتظامی با برهم زنندگان نظم و امنیت برخورد می‌کند."/>
  </head>
  <body>
    <article>
      <h1>فرمانده انتظامی فارس: مردم صف خود را از اراذل و اوباش جدا کنند/ برخورد شدید با برهم زنندگان نظم و امنیت</h1>
      <address>
        <time datetime="2019-11-17T17:12:00+00:00">17 Nov 2019, 17:12</time>
      </address>
      <p>
        <i>فرمانده انتظامی استان فارس گفت: امنیت مردم خط قرمز پلیس است و نیروی انتظامی با برهم زنندگان نظم و امنیت برخورد می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش معاونت اجتماعی پلیس فارس، سردار رهام بخش حبیبی اظهار داشت: در پی اجرای طرح مدیریت مصرف سوخت، اعتراضاتی از سوی برخی از مردم صورت گرفت.</p>
      <p>وی ادامه داد: در این شرایط عناصری با هدایت معاندان خارج از کشور اقدام به سوء استفاده از مطالبات مردم کرده و با برهم زدن نظم و امنیت عمومی و با رفتارهای تخریب‌گرایانه به اموال عمومی آسیب رساندند.</p>
      <figure>
        <img src="https://aftabnews.ir/files/fa/news/1398/8/26/360453_806.jpg"/>
      </figure>
      <p>فرمانده انتظامی استان فارس با بیان اینکه ایراد خسارت‌های جانی و مالی و رعب و وحشت در جامعه باعث خوشحالی دشمنان این مرز و بوم می‌شود، افزود: نیروی انتظامی بر اساس وظایف ذاتی و قانونی خود با اینگونه تحرکات به طور قانونی و قاطع برخورد خواهد کرد.</p>
      <p>سردار حبیبی با تأکید بر اینکه مردم صف خود را از اراذل و اوباش و معاندان جدا کنند، گفت: انتظار می‌رود مردم با هوشیاری و درایت خود ضمن طرد کردن عناصر فرصت طلب، پلیس را در برقراری نظم و آرامش عمومی یاری کنند.</p>
    </article>
  </body>
</html>