<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/qatar-had-prior-knowledge-iran-attack-commercial-vessels"/>
    <meta property="og:site_name" content="euronews"/>
    <meta property="article:published_time" content="2019-11-17T17:56:51+00:00"/>
    <meta property="og:title" content="ادعای یک رسانه آمریکایی: قطر از «حمله ایران به شناورهای نفتی» مطلع بود"/>
    <meta property="og:description" content="سرویس‌های اطلاعاتی غربی اعلام کردند که قطر از تصمیم ایران برای حمله به شناورهای نفتی در دریای عمان که ماه مه گذشته رخ داده، مطلع بوده ولی از گزارش آن به متحدان غربی خود امتناع کرده است."/>
  </head>
  <body>
    <article>
      <h1>ادعای یک رسانه آمریکایی: قطر از «حمله ایران به شناورهای نفتی» مطلع بود</h1>
      <address><time datetime="2019-11-17T17:56:51+00:00">17 Nov 2019, 17:56</time> by <a rel="author">یورونیوز فارسی </a></address>
      <p>سرویس‌های اطلاعاتی غربی اعلام کردند که قطر از «تصمیم ایران برای حمله به شناورهای نفتی در دریای عمان» که ماه مه گذشته رخ داده، مطلع بوده ولی از گزارش آن به متحدان غربی خود امتناع کرده است.</p>
      <p>شبکه فاکس نیوز آمریکا با اعلام این خبر مدعی شد که بنا بر گزارشی که از سرویس‌های اطلاعاتی غربی به دست آورده، نیروی دریایی سپاه قدس ایران مسئول اصلی حمله ۱۲ مه به دو تانکر عربستان، یک نفتکش نروژی و اماراتی در بندر فجیره بوده است.</p>
      <p>این شبکه همچنین تاکید کرد که دولت ایران و قطر از وقوع این حمله آگاه بوده‌اند. این حمله بلافاصله پس از تشدید تحریم‌های نفتی آمریکا علیه نفت ایران رخ داد و یک هفته پس از آن نیز برخی مقام‌های آمریکایی از احتمال بالای دست داشتن ایران در این حمله سخن گفتند.</p>
      <p>وزارت خارجه قطر در واکنش به انتشار این گزارش با صدور بیانیه‌ای ضمن تاکید بر اتحاد استراتژیک این کشور با ایالات متحده، هر گونه اطلاع این کشور از برنامه‌ریزی انجام شده برای حمله به شناورهای نفتی در دریای عمان را تکذیب کرد.</p>
      <p>با این وجود ناتالی گوله، عضو کمیسیون خارجی سنای فرانسه و چهره شناخته شده نهاد ضدتروریسم اروپا ضمن تایید مشاهده گزارش سرویس‌های اطلاعاتی غربی در مورد حمله ۱۲ مه به فاکس نیوز گفته که تلاش دارد با همکاری هم‌پیمانان فرانسه و بریتانیا در خاورمیانه بررسی جامع‌تری در این خصوص انجام دهد.</p>
      <p>
        <b>بیشتر بخوانید:</b>
        <a href="https://farsi.euronews.com/2019/05/24/us-accuses-irgc-of-being-directly-responsible-for-attacks-on-tankers-off-the-united-arab">پنتاگون سپاه پاسداران را به دخالت «مستقیم» در حملات فجیره و بغداد متهم کرد</a>
      </p>
    </article>
  </body>
</html>