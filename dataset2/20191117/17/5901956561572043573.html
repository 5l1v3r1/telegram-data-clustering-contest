<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/tonin-sarcu-ne-vem-ali-bi-se-smejal-ali-jokal-249908"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T17:01:00+00:00"/>
    <meta property="og:title" content="Tonin zmeden zaradi Šarca: Ne vem, ali bi se smejal ali jokal"/>
    <meta property="og:description" content="MARIBOR – Okoli 500 delegatov NSi je na današnjem programskem kongresu potrdilo prenovljeni temeljni program stranke, ki človeku daje prednost pred državo in kapitalom, stranko pa umešča v pol..."/>
  </head>
  <body>
    <article>
      <h1>Tonin zmeden zaradi Šarca: Ne vem, ali bi se smejal ali jokal</h1>
      <h2>NSi s prenovljenim programom človeka umešča na prvo mesto, stranko pa v sredino.</h2>
      <address><time datetime="2019-11-17T17:01:00+00:00">17 Nov 2019, 17:01</time> by <a rel="author">N. Č.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/17/1672682.jpg"/>
          <figcaption>Kongres NSi v Mariboru. FOTO: Tadej Regent, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1671660.jpg"/>
          <figcaption>Kongres NSi. FOTO: Tadej Regent, Delo</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1671657.jpg"/>
          <figcaption>Kongres NSi. FOTO: Tadej Regent, Delo</figcaption>
        </figure>
      </slideshow>
      <p>MARIBOR – Okoli 500 delegatov NSi je na današnjem programskem kongresu potrdilo prenovljeni temeljni program stranke, ki človeku daje prednost pred državo in kapitalom, stranko pa umešča v politično sredino. Prvak NSi <b>Matej Tonin</b> je v kongresnem nagovoru med drugim poudaril potrebo po reformah v zdravstvu in pravosodju.<br/><br/>Tonin je v nagovoru krščanske demokrate opredelil kot sredino tako po vrednotah kot po načinu delovanja. Aktualno vladajočo politiko pa je opisal kot »vladno tragikomedijo«, ob kateri »človek ne ve, ali bi se smejal ali jokal«.<br/><br/>V Sloveniji se po njegovih besedah trenutno soočamo z dvema pogledoma. Na eni strani je radikalna levica, na drugi pa podivjani kapitalizem. Skrivnost uspeha države je po njegovem mnenju v pravem ravnotežju med socialnim in tržnim principom.</p>
      <figure>
        <img src="https://www.slovenskenovice.si/images/slike/2019/11/17/1671657.jpg"/>
        <figcaption>Kongres NSi. FOTO: Tadej Regent, Delo</figcaption>
      </figure>
      <h3>Kritičen do javnega zdravstva</h3>
      <p>Tonin je bil kritičen do javnega zdravstva. Kot je poudaril, je treba vzpostaviti sistem, v katerem bomo vsi državljani koristili razpoložljive kapacitete in ne zgolj tisti, ki imajo denar.</p>
      <h3>Reforma pravosodja</h3>
      <p>Prav tako si v NSi prizadevajo za reformo pravosodja. Tonin se je obregnil ob več let trajajoče sodne postopke brez epiloga, zastaranja, procesne napake in založene oporoke.</p>
      <h3>Za krepitev vojske</h3>
      <p>Naslovil je tudi vprašanje migracij, ki mora biti vprašanje skupne evropske politike, obenem pa se je zavzel za okrepitev slovenske policije, zlasti pa vojske, ki »nam danes razpada pri živem telesu«. Ker Hrvaška svojih meja nima pod nadzorom, pa po Toninovi oceni tudi še ni pripravljena na vstop v schengensko območje.<br/><br/>Prav tako je bil izjemno kritičen do »blokade civilnega nadzora« nad obveščevalnimi službami in izključitve opozicije iz Sveta za nacionalno varnost.<br/><br/>Dotaknil se je tudi podnebnih sprememb, ki po njegovih besedah »terjajo skupne akcije«. »Težko poslušam tiste, ki zanikajo globalno segrevanje,« je pripomnil.</p>
      <h3>V aktualno vlado ne bodo vstopili</h3>
      <p>V izjavi za medije po kongresnem nagovoru je Tonin še dodal, da so se kot stranka o sodelovanju sposobni pogovarjati z vsemi – z levimi in desnimi. Kot je dejal, se »stvari v državi spreminjajo v vladi, ne v opoziciji«. Želijo pa si vlade, v kateri bi lahko uresničili večino svojega programa. Ponovil pa je, da NSi v aktualno vlado ne bo vstopila in da z njo ne bo podpisovala nobenega sporazuma.<br/><br/>Program je sicer na kongresu predstavil podpredsednik NSi <b>Valentin Hajdinjak</b>, ki je tudi vodil njegovo pripravo. Kljub posodobitvi programa NSi po njegovih besedah ni spreminjala svoje temeljne smeri. »Smo in ostajamo krščanski demokrati. Gre namreč za univerzalne vrednote in načela, ki so temelj naše zahodnoevropske družbe,« je povedal. Kot je pojasnil, želijo državo »graditi na vrednotah, kot so človekovo dostojanstvo, svoboda, pravičnost in varnost, kakor tudi na načelih enakopravnosti, subsidiarnosti, solidarnosti in odgovornosti«.</p>
      <figure>
        <img src="https://www.slovenskenovice.si/images/slike/2019/11/17/1671660.jpg"/>
        <figcaption>Kongres NSi. FOTO: Tadej Regent, Delo</figcaption>
      </figure>
      <h3>Želijo varovati človeško življenje od spočetja do naravne smrti</h3>
      <p>V prenovljenem programu V NSi človeško življenje želijo varovati od spočetja do naravne smrti. Ustvariti želijo družbo, ki je prijazna do družin in v kateri so otroci dobrodošli. V programu so opredelili pet izzivov našega časa. To so ustvarjalnost, družina in družba, okolje in življenjski prostor, varna in zanesljiva država ter zaupanja vredna Slovenija.</p>
      <h3>Pravična obdavčitev</h3>
      <p>V kontekstu ustvarjalnosti si bodo v NSi prizadevali za dober in delujoč vzgojno-izobraževalni sistem. Delo se mora izplačati in vsak, ki dela polni delovni čas, mora zaslužiti najmanj toliko, da lahko živi dostojno življenje. Zagovarjajo pravično obdavčitev, prav tako je cilj stranke, da je Slovenija na strani zmagovalcev digitalne revolucije.<br/><br/>Med prioritetami programa so tudi reševanje stanovanjske problematike, varovanje okolja, močna infrastruktura, ohranjanje podeželja, pravna varnost, dostojna pokojnina in dostopnost zdravstvene oskrbe. Državne meje je treba varovati in nadzirati ter preprečevati ilegalne migracije, je navedeno v programu.<br/><br/>Podpirajo ustanovitev pokrajin in skladen regionalni razvoj. Borijo pa se proti vsem oblikam političnega in verskega ekstremizma.</p>
    </article>
  </body>
</html>