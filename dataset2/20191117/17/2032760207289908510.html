<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89865"/>
    <meta property="og:site_name" content="Denník politika"/>
    <meta property="article:published_time" content="2019-11-17T17:35:03+00:00"/>
    <meta property="og:title" content="Český premiér Babiš chválil Václava Havla za odvahu a ďakoval všetkým, ktorí vyšli do ulíc"/>
    <meta property="og:description" content="17.11.2019 (Webnoviny.sk) – Český premiér Andrej Babiš v prejave v pražskom Národnom múzeu poďakoval všetkým, ktorí mali 17. novembra 1989 odvahu vyjsť do ulíc a podieľať sa na udalostiach, ktoré viedli k pádu komunistického režimu. „Vďaka vám, ktorí ste mali odvahu a vyšli ste 17. novembra 1989 z Albertova na Národnú triedu. Vďaka vám všetkým, študentom a hercom pražských divadiel, ktorí ste sa hneď 17. novembra v noci začali zaoberať brutálnym zásahom komunistickej bezpečnosti proti pokojnej demonštrácii,“ uviedol a zároveň pochválil všetkých, ktorí pracovali v iniciatívach, spolkoch, v disente a v exile."/>
  </head>
  <body>
    <article>
      <h1>Český premiér Babiš chválil Václava Havla za odvahu a ďakoval všetkým, ktorí vyšli do ulíc</h1>
      <address><time datetime="2019-11-17T17:35:03+00:00">17 Nov 2019, 17:35</time> by <a rel="author">Webnoviny</a></address>
      <p>17.11.2019 (Webnoviny.sk) – Český premiér Andrej Babiš v prejave v pražskom Národnom múzeu poďakoval všetkým, ktorí mali 17. novembra 1989 odvahu vyjsť do ulíc a podieľať sa na udalostiach, ktoré viedli k pádu komunistického režimu. „<i>Vďaka vám, ktorí ste mali odvahu a vyšli ste 17. novembra 1989 z Albertova na Národnú triedu. Vďaka vám všetkým, študentom a hercom pražských divadiel, ktorí ste sa hneď 17. novembra v noci začali zaoberať brutálnym zásahom komunistickej bezpečnosti proti pokojnej demonštrácii</i>,“ uviedol a zároveň pochválil všetkých, ktorí pracovali v iniciatívach, spolkoch, v disente a v exile.</p>
      <h3>Na členstvo v KSČ nie je pyšný</h3>
      <p>„<i>A najmä vám všetkým, ktorí ste založili Občianske fórum,</i>“ povedal a pokračoval v ďakovaní všetkým, ktorí priviedli Českú republiku do NATO, do Európskej únie a potom aj do schengenského priestoru.</p>
      <p>Babiš pritom v prejave pripomenul aj svoje členstvo v KSČ pred novembrom 1989. „<i>Nie som na to pyšný. Ako som mnohokrát povedal, nebol som v tom čase taký statočný a angažovaný ako Havel,</i>“ skonštatoval s tým, že odvaha bývalého prezidenta bola obdivuhodná.</p>
      <p>Český premiér označil novembrové udalosti za najvýznamnejšie v novodobej histórii Českej republiky. Najdôležitejšie podľa neho je udržať získanú slobodu pre budúce generácie.</p>
      <h3>Pellegrini pripomenul Havla a Dubčeka</h3>
      <p>Na slávnostnom programe k 30. výročiu Nežnej revolúcie v Národnom múzeu sa spolu s Babišom zúčastnili aj premiéri Slovenska, Poľska, Maďarska a predseda Nemeckého spolkového snemu Wolfgang Schäuble.</p>
      <p>Slovenský premiér Peter Pellegrini v prejave pripomenul Václava Havla a Alexandra Dubčeka ako kľúčové osobnosti prerodu z komunistického do demokratického režimu.</p>
      <p>Potlačenie demonštrácie na Národnej triede pred 30 rokmi pripomenie o 17:11 zvonenie zvonov po celej krajine. K akcii sa podľa Českého rozhlasu pridala aj väčšina rozhlasových staníc tým, že v rovnakom čase pustia pieseň Modlitba pro Martu.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/den-boja-za-slobodu-a-demokraciu/"><u>Deň boja za slobodu a demokraciu</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/cesky-premier-babis-chvalil-vaclava-havla-za-odvahu-a-dakoval-vsetkym-ktori-vysli-do-ulic/"><u>Český premiér Babiš chválil Václava Havla za odvahu a ďakoval všetkým, ktorí vyšli do ulíc</u></a> © SITA Všetky práva vyhradené.</p>
    </article>
  </body>
</html>