<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%b1%cf%84%ce%b5%cf%81%ce%af%ce%bd%ce%b7-%cf%84%ce%bf-%cf%80%ce%ac%cf%81%cf%84%ce%b9-%cf%84%ce%b7%cf%82-17%cf%87%cf%81%ce%bf%ce%bd%ce%b7%cf%82-%cf%80%ce%bf%cf%85-%ce%b4%ce%b5%ce%bd-%ce%ad.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T17:43:02+00:00"/>
    <meta property="og:title" content="Κατερίνη: Το πάρτι της 17χρονης που δεν έγινε, το δραματικό τηλεφώνημα και το τραγικό τέλος (βίντεο)"/>
    <meta property="og:description" content="Νεκρές εντοπίστηκαν την Κυριακή 17 Νοεμβρίου η μάνα και η κόρη που αγνοούνταν από την Κατερίνη, βάζοντας τέλος με τον πιο τραγικό τρόπο στο θρίλερ των τελευταίων ημερών."/>
  </head>
  <body>
    <article>
      <h1>Κατερίνη: Το πάρτι της 17χρονης που δεν έγινε, το δραματικό τηλεφώνημα και το τραγικό τέλος (βίντεο)</h1>
      <address>
        <time datetime="2019-11-17T17:43:02+00:00">17 Nov 2019, 17:43</time>
      </address>
      <p>
        <b>Νεκρές εντοπίστηκαν την Κυριακή 17 Νοεμβρίου η μάνα και η κόρη που αγνοούνταν από την Κατερίνη, βάζοντας τέλος με τον πιο τραγικό τρόπο στο θρίλερ των τελευταίων ημερών.</b>
      </p>
      <p>Ο πατέρας της 17χρονης και σύζυγος της 45χρονης είναι απαρηγόρητος μετά από είδηση του θανάτου των δυο τους. Ο ίδιος μιλώντας στο κεντρικό δελτίο ειδήσεων του Alpha, λύγισε.</p>
      <p>«Η ακριβή μου γυναίκα ήταν φύλακας άγγελος της μικρής. Δεν μπορεί να έπλυνε τα πιάτα, έστρωσε και το κρεβάτι για να πάει να κάνει κακό, δεν υπήρχε περίπτωση. Ήταν πολύ ακριβή, πολύ ακριβή, πολύ ακριβή γυναίκα» ανέφερε ο άντρας.</p>
      <p>Οι σοροί μάνας και κόρης εντοπίστηκαν σε χαράδρα, βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης – Ελασσόνας.</p>
      <p>Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones «χτένιζαν» την περιοχή.</p>
      <p>Οι δύο σοροί βρέθηκαν δίπλα και εξωτερικά από Ι.Χ. αυτοκίνητο με το οποίο φαίνεται πως είχαν φύγει από το σπίτι τους στην Κατερίνη.</p>
      <figure>
        <iframe src="https://www.youtube.com/embed/0pRntQNbuqE" width="560" height="315" data-service="Youtube" scrolling="no"/>
      </figure>
      <p>Το δραματικό τηλεφώνημα στον πατέρα<br/>Η εξαφάνιση τους δηλώθηκε το Σάββατο 9 Νοεμβρίου, από τον πατέρα της ανήλικης και σύζυγο της 45χρονης, κι έκτοτε διεξάγονταν έρευνες για τον εντοπισμό τους.</p>
      <p>Ο άνδρας φέρεται να κατέθεσε στους αστυνομικούς ότι το μεσημέρι της προηγούμενης ημέρας 8 Νοεμβρίου, του τηλεφώνησε η σύζυγός του μεταφέροντας του την απόφαση της να φύγει με την κόρη τους.</p>
      <p>Μόλις έγινε γνωστή η εξαφάνιση μάνας και κόρης εκδόθηκε από το Χαμόγελο του Παιδιού, Amber Alert ενώ δόθηκαν στη δημοσιότητα και φωτογραφίες από το αυτοκίνητο στο οποίο επέβαιναν οι δυο γυναίκες.</p>
      <p>Γιαγιά 17χρονης: «Θα πάω να αυτοκτονήσω, δεν αντέχω. Είπε η γυναίκα δεν αντέχω»<br/>Η γιαγιά της 17χρονης μίλησε την Παρασκευή 15 Νοεμβρίου στο κεντρικό δελτίο ειδήσεων του Star. «Εγώ φεύγω και δεν ξαναγυρίζω. Θα πάω να αυτοκτονήσω, δεν αντέχω. Είπε η γυναίκα δεν αντέχω» ανέφερε η γιαγιά της ανήλικης.</p>
      <p>Ένα τηλεφώνημα στον σύζυγό της ήταν το τελευταίο σημείο ζωής που έδωσε η μητέρα της 17χρονης Μαρίας Ιωάννας. Το κορίτσι με τα καστανά μαλλιά και τα γαλάζια μάτια, αντιμετώπιζε κινητικά προβλήματα και κυκλοφορεί υποβασταζόμενη από μπλε περιπατητήρα.</p>
      <p>«Η γυναίκα δεν είναι καλά, θέλει βοήθεια και συμπαράσταση. Η Μαρία γεννήθηκε μία χαρά. Κατά τον 6ο μήνα διαγνώστηκε με εγκεφαλική αιμορραγία, τετραπληγία» δήλωσε η γιαγιά της.</p>
      <p>Από τότε όπως λένε οι γείτονες, η μητέρα της ήταν πάντα ο φύλακας άγγελός της.</p>
      <p>Το πάρτι που δεν έγινε<br/>Στις 8 Νοεμβρίου, την ημέρα της εξαφάνισης μητέρας και κόρης, ήταν τα γενέθλια της Μαρίας – Ιωάννας. Σύμφωνα με ίδιο ρεπορτάζ του Star, η γιαγιά της 17χρονης υποστήριξε ότι η μητέρα ετοίμαζε μεγάλο πάρτι στο σπίτι.</p>
      <p>Μία μέρα νωρίτερα η κοπέλα φέρεται να ζητούσε επίμονα από τη μητέρα της να κάνουν βόλτα με το αυτοκίνητο. Και εκείνη δε της χάλασε χατίρι.</p>
      <p>Σύμφωνα με τις ίδιες πληροφορίες, οι γείτονες υποστήριξαν ότι η 45χρονη μητέρα ήταν εκνευρισμένη αφού αρχικά το αυτοκίνητό τους παρουσίασε βλάβη.</p>
      <p>Ύστερα πήρε το κορίτσι για την καθημερινή τους βόλτα. Από τότε χάθηκαν τα ίχνη τους και δυστυχώς λίγες μέρες μετά αποκαλύφθηκε η σκληρή αλήθεια. Μάνα και κόρη είναι νεκρές.</p>
    </article>
  </body>
</html>