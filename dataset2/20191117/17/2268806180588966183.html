<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/levski/pavel-kolev-govori-obstoyno-za-sinyata-selektsiya-shampionskite-ambitsii-na-levski-i-situatsiyata-s-zhivko-milanov.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-17T17:06:46+00:00"/>
    <meta property="og:title" content="Павел Колев говори обстойно за &quot;синята&quot; селекция, шампионските амбиции на Левски и ситуацията с Живко Миланов"/>
    <meta property="og:description" content="&quot;Ако някой е очаквал, че за 8 месеца ще направим това, което Лудогорец е изградил за 8 години, значи не разбира от футбол&quot;"/>
  </head>
  <body>
    <article>
      <h1>Павел Колев говори обстойно за "синята" селекция, шампионските амбиции на Левски и ситуацията с Живко Миланов</h1>
      <address>
        <time datetime="2019-11-17T17:06:46+00:00">17 Nov 2019, 17:06</time>
      </address>
      <p>Изпълнителният директор на Левски - Павел Колев наруши мълчанието си и говори обстойно за сегашната ситуация в столичния гранд. Това се случи след края на филма "Легендата 7:2", който беше прожектиран на деца от школата на клуба. Колев увери, че ако всички в "синьо" бъдат обединени, няма да има кой да спре вековниците. Той говори също така за новия договор на Живко Миланов и плановете за зимна селекция.</p>
      <p>"Винаги има какво да се желае. Разочарован съм. На мен ми изглежда, че <b>левскарската общност не е единна. Когато това се случи, няма да има какво да ни спре.</b> <b>От гледна точка на резултати и начин на игра, се движим полека-лека в правилната посока</b>. Заповядайте на стадион "Георги Аспарухов", за да се убедите как върви тренировъчния процес и каква е организацията в ДЮШ на клуба. Разговаряйте с родителите дали се работи с техните деца. Не съм получил обратна връзка, че някъде бъркаме".</p>
      <p>"<b>Мислим за селекция от 2 месеца. Има набелязани футболисти. Пътуваме непрекъснато, има и български футболисти, които искаме да привлечем</b>. Нещата са в междинен етап и няма как да ви споделя повече. Има и футболисти, които са с изтичащи договори и трябва да се водят разговори с тях. <b>Няма как да има преговори с Живко Миланов. Той е доказал, че каквото и да му дадем да го подпише, ще го подпише</b>. След мача с Ботев разговаряхме надълго и нашироко с него за развитието на отбора. <b>Мисля, че нещата са уточнени и е въпрос на формалност кога ще подпишем договора</b>. Ще остане поне още една година в Левски, поне това декларира пред нас".</p>
      <p>"<b>Не ме притеснява, че Левски е на трето място</b>. Важно е къде ще бъдем след последния кръг. Ако Левски е в битката за титлата, това се дължи на две неща. Първото е финансовата стабилност и второто е, че Левски е уникален клуб с история и фенове. <b>Ако говорим чисто спортно-технически, няма как да се опрем на Лудогорец в момента</b>, ако не направим подобрения през зимата. <b>Ако някой е очаквал, че за 8 месеца ще направим това, което Лудогорец е изградил за 8 години, значи не разбира от футбол</b>. Най-големите проблеми на Левски са свързани с Левски.</p>
      <p>"<b>Ако левскарската общност се обедини, няма да има кой да ни спре</b>. Нищо чудно да станем свидетели и на някаква хегемония у нас. Оттук нататък, поне докато аз съм директор на Левски, <b>ще се опитаме да направим така българските футболисти да бъдат много високо конвертируеми</b>. Станислав Иванов има още какво да направи със "синята" фланелка преди да дойде подходящата оферта за него. Докато не дойде, компромисни варианти няма да допускаме. <b>Футболистите, израснали в школата на Левски, струват пари"</b>.</p>
    </article>
  </body>
</html>