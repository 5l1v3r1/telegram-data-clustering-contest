<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/ekonomika-gonkongu-vstupyla-v-retsesiyu-vpershe-za-ostanni-desyat-rokiv.html"/>
    <meta property="og:site_name" content="1NEWS"/>
    <meta property="article:published_time" content="2019-11-17T17:05:25+00:00"/>
    <meta property="og:title" content="Економіка Гонконгу вступила в рецесію вперше за останні десять років"/>
    <meta property="og:description" content="Економіка Гонконгу вступила в рецесію вперше за останні десять років"/>
  </head>
  <body>
    <article>
      <h1>Економіка Гонконгу вступила в рецесію вперше за останні десять років</h1>
      <address>
        <time datetime="2019-11-17T17:05:25+00:00">17 Nov 2019, 17:05</time>
      </address>
      <figure>
        <img src="https://1news.com.ua/wp-content/uploads/2019/11/42-2-e1574010218648.jpg"/>
      </figure>
      <p>Економіка Гонконгу в третьому кварталі 2019 року вступила в рецесію вперше за останні десять років через антиурядові протести та ескалацію торгового спору між США та Китаєм. Про це повідомляє 1NEWS, посилаючись на <a href="https://www.epravda.com.ua/news/2019/11/17/653798/">Економічну правду</a>.</p>
      <p>Згідно з даними офіційної статистики, ВВП Гонконгу в липні-вересні скоротився на 3,2% в квартальному вираженні з урахуванням сезонних чинників.</p>
      <p>У річному вираженні зниження становило 2,9%.</p>
      <p>Скорочення економіки фіксується другий квартал поспіль, що відповідає технічному визначенню рецесії.</p>
      <p>“Внутрішній попит значно погіршився в третьому кварталі, оскільки місцеві соціальні хвилювання сильно позначилися на споживчій активності, а стримані економічні перспективи чинили тиск на споживання та інвестиційний клімат”, – йдеться в повідомленні уряду Гонконгу.</p>
      <p>Зокрема, падіння роздрібних продажів в серпні було рекордним за весь час ведення статистики — 23% в річному вираженні. У вересні показник впав на 18,3%.</p>
      <p>Влада міста також погіршила прогноз ВВП на поточний рік і тепер очікує скорочення на 1,3%, тоді як попередній прогноз передбачав зростання на 0-1%.</p>
      <p>Якщо негативний прогноз збудеться, річне зниження економіки Гонконгу стане першим з 2009 року.</p>
      <p>При цьому аналітики побоюються, що спад може бути сильнішим і тривалішим, ніж під час світової фінансової кризи 2008-2009 років і епідемії атипової пневмонії в 2003 році.</p>
    </article>
  </body>
</html>