<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2819932-ratuvalniki-vze-rozminuvali-12-gektariv-bila-petrivskogo.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T17:01:00+00:00"/>
    <meta property="og:title" content="Рятувальники вже розмінували 12 гектарів біля Петрівського"/>
    <meta property="og:description" content="У районі розведення сил біля населених пунктів Петрівське та Богданівка співробітники Державної служби України з надзвичайних ситуацій у неділю, 17 листопада, вилучили 40 вибухонебезпечних предметів, від початку процесу розмінування - 89."/>
  </head>
  <body>
    <article>
      <h1>Рятувальники вже розмінували 12 гектарів біля Петрівського</h1>
      <h2>У районі розведення сил біля населених пунктів Петрівське та Богданівка співробітники Державної служби України з надзвичайних ситуацій у неділю, 17 листопада, вилучили 40 вибухонебезпечних предметів, від початку процесу розмінування - 89.</h2>
      <address>
        <time datetime="2019-11-17T17:01:00+00:00">17 Nov 2019, 17:01</time>
      </address>
      <p>Про це повідомляє пресцентр штабу операції Об’єднаних сил на своїй сторінці у <a href="https://www.facebook.com/pressjfo.news/posts/714576575701628?__tn__=K-R">Facebook</a>.</p>
      <p>“На ділянці розведення №3, в районі населених пунктів Богданівка і Петрівське Донецької області, триває очищення територій від вибухонебезпечних предметів. Сьогодні співробітниками <a href="https://www.ukrinform.ua/tag-dsns">ДСНС</a> України обстежено 2,6 гектара території та вилучено 40 ВНП”, - йдеться в повідомленні.</p>
      <p>Загалом з початку робіт з розмінування у цьому районі вилучено 89 вибухонебезпечних предметів на площі 12,17 гектара, зазначили в штабі.</p>
      <figure>
        <img src="https://static.ukrinform.com/photos/2019_11/1574012820-227.jpeg"/>
      </figure>
      <p>Тим часом на ділянці розведення №2 у районі населеного пункту Золоте-4 Луганської області тривають заходи щодо демонтажу заявлених фортифікаційних споруд, поінформували в пресцентрі, додавши, що “сьогодні тривали роботи з упорядкування території на місці розбирання бліндажів”.</p>
      <p>Водночас на ділянці розведення №1 (Станиця Луганська) у неділю проходило встановлення металевої огорожі (відбійників) на узбіччях дороги від мосту у напрямку КПВВ. Триває фарбування металоконструкції шляхопроводу, додали в штабі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2818181-rozminuvanna-pid-bogdanivkou-ta-petrivskim-trivatime-tizden.html">Розмінування під Богданівкою та Петрівським триватиме тиждень</a>
      </blockquote>
      <p>Як повідомлялося, 11 листопада в районі населених пунктів Богданівка та Петрівське Донецької області завершилось практичне розведення особового складу, озброєння та військової техніки. 13 листопада там розпочалося розмінування території, що триватиме до 20 листопада.</p>
      <p>Розведення сил і засобів у районі населеного пункту Золоте-4 тривало із 29 жовтня до 1 листопада. Після цього 3-9 листопада сапери проводили розмінування на ділянці. Демонтаж фортифікаційних споруд у Золотому планується до 25 листопада.</p>
      <p>
        <i>Фото: ДСНС</i>
      </p>
    </article>
  </body>
</html>