<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/adonis-georgiadis-katadikazoyn-tin-epithesi-toy-royvikona-ypoyrgoi-kai-stelechi-kommaton/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-17T17:07:34+00:00"/>
    <meta property="og:title" content="Άδωνις Γεωργιάδης: Καταδικάζουν την επίθεση του Ρουβίκωνα υπουργοί και στελέχη κομμάτων"/>
    <meta property="og:description" content="Έξω από το σπίτι του υπουργού Ανάπτυξης Άδωνι Γεωργιάδη έφτασαν μέλη της αναρχικής συλλογικότητας «Ρουβίκωνας» και πέταξαν φέιγ βολάν. Σύμφωνα με πληροφορίες, τα μέλη του Ρουβίκωνα πέταξαν φέιγ βολάν και αποχώρησαν, ενώ στη συνέχεια έκαναν ανάρτηση σε γνωστή ιστοσελίδα του αναρχικού χώρου, μέσω της οποίας επιτίθενται στον υπουργό Ανάπτυξης. Μεταξύ άλλων, στην ανάρτηση για τον […]"/>
  </head>
  <body>
    <article>
      <h1>Άδωνις Γεωργιάδης: Καταδικάζουν την επίθεση του Ρουβίκωνα υπουργοί και στελέχη κομμάτων</h1>
      <address>
        <time datetime="2019-11-17T17:07:34+00:00">17 Nov 2019, 17:07</time>
      </address>
      <p>Έξω από το σπίτι του <b>υπουργού Ανάπτυξης <a href="https://neaselida.gr/tag/adonis-georgiadis/">Άδωνι Γεωργιάδη</a></b> έφτασαν μέλη της αναρχικής συλλογικότητας <b>«<a href="https://neaselida.gr/tag/rouvikonas/">Ρουβίκωνας</a>»</b> και πέταξαν φέιγ βολάν.</p>
      <p>Σύμφωνα με πληροφορίες, τα μέλη του <b>Ρουβίκωνα</b> πέταξαν φέιγ βολάν και αποχώρησαν, ενώ στη συνέχεια έκαναν ανάρτηση σε γνωστή ιστοσελίδα του αναρχικού χώρου, μέσω της οποίας επιτίθενται στον <b>υπουργό Ανάπτυξης.</b></p>
      <p>Μεταξύ άλλων, στην ανάρτηση για τον <b>Άδωνι Γεωργιάδη,</b> αναφέρουν: «Στο σήμερα, εκτός από τις ψευδείς ειδήσεις που προσπάθησε να διαδώσει σχετικά με την υποστήριξη της κυβέρνησης στο μικρό Παναγιώτη-Ραφαήλ, απροκάλυπτα κοροϊδεύοντας τον κόσμο, προχώρησε, σε ελβετικό ντοκιμαντέρ, σε μία ανεκδιήγητη δήλωση σε ότι αφορά το σκάνδαλο Novartis που δείχνει την αρρωστημένη και τελείως διαστρεβλωμένη αντίληψη που έχει για την κοινωνία…».</p>
      <p>«Κυριακή πρωί επέλεξαν να επιτεθούν στο σπίτι μου, φωνάζοντας και πετώντας τρικάκια. Η οικία αποτελούσε και αποτελεί άσυλο σε όλους τους πολιτισμούς, σπεύδω όμως να προλάβω δηλώσεις τύπου: «δεν πυροβόλησαν κιόλας..», ότι μέσα εκεί μένει και ο 5χρονος γιος μου. Δεν τους φοβόμαστε!», έγραψε σε ανάρτησή του στο <b>Twitter,</b> ο υπουργός Ανάπτυξης.</p>
      <figure>
        <iframe data-src="https://twitter.com/AdonisGeorgiadi/status/1196058931237474304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Καταδικάζουν την επίθεση κυβέρνηση, ΚΙΝΑΛ και Ελληνική Λύση</h3>
      <p>Την επίθεση στην οικία του υπουργού Ανάπτυξης και Επενδύσεων, <b>Άδωνι Γεωργιάδη</b>, καταδίκασαν με αναρτήσεις τους στο Τwitter, ο υπουργός Εξωτερικών, <b>Νίκος Δένδιας</b>, η υπουργός Παιδείας και Θρησκευμάτων, <b>Νίκη Κεραμέως</b>, ο υπουργός Υγείας, <b>Βασίλης Κικίλιας</b>, ο υπουργός Περιβάλλοντος και Ενέργειας,<b> Κωστής Χατζηδάκης</b>, ο αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, <b>Γιώργος Κουμουτσάκος</b>, ο εκπρόσωπος Τύπου της ΝΔ,<b> Τάσος Γαϊτάνης</b>, ο κοινοβουλευτικός εκπρόσωπος του<b> ΚΙΝΑΛ</b>, <b>Ανδρέας Λοβέρδος</b>, καθώς και ο πρόεδρος της Ελληνικής Λύσης, <b>Κυριάκος Βελόπουλος</b>.</p>
      <p>Ο κ. Δένδιας ανέφερε: «Το γεγονός ότι σήμερα έγινε στόχος το σπίτι του υπουργού Ανάπτυξης Άδωνι Γεωργιάδη είναι ενδεικτικό μιας απολύτως απαράδεκτης και αντιδημοκρατικής νοοτροπίας, την οποία οφείλουν οι πάντες να καταδικάσουν».</p>
      <p>Η Ν. Κεραμέως υπογράμμισε πως «η επίθεση εναντίον του Άδωνι Γεωργιάδη είναι απολύτως καταδικαστέα, και αναμένει κανείς σύσσωμο τον πολιτικό κόσμο να την καταδικάσει. Είναι ακόμη πιο θλιβερή που λαμβάνει χώρα την ημέρα που, πέρα και πάνω από κόμματα, γιορτάζουμε τη Δημοκρατία. Συνεχίζουμε ακόμη πιο δυνατοί».</p>
      <p>Ο Β. Κικίλιας έκανε λόγο για «άνανδρη και αντιδημοκρατική επίθεση του Ρουβίκωνα στο σπίτι του Άδωνι Γεωργιάδη σε μια μέρα σημαντική για τη Δημοκρατία μας. Όλοι οφείλουν να την καταδικάσουν απερίφραστα».</p>
      <p>Ο Κ. Χατζηδάκης τόνισε πως «η σημερινή μέρα θα έπρεπε να είναι γιορτή δημοκρατίας και ενότητας, όχι ακροτήτων κι επιθέσεων. Σε κάθε περίπτωση, επιθέσεις όπως αυτή στο σπίτι του Άδωνι Γεωργιάδη δεν θα ανακόψουν το έργο της κυβέρνησης».</p>
      <p>Ο Γ. Κουμουτσάκος ανάφερε: «Καταδικάζω την αθλιότητα της επίθεσης στο σπίτι του Άδωνι Γεωργιάδη. Κάθε πράξη βίας, κάθε απόπειρα εκφοβισμού, μας βρίσκουν όλους σταθερά απέναντι και γι’ αυτό θα πέφτουν πάντα στο κενό».</p>
      <p>Ο Τ. Γαϊτάνης έγραψε: «Απαράδεκτη και εντελώς καταδικαστέα η επίθεση του “Ρουβίκωνα” στο σπίτι του Άδωνι Γεωργιάδη. Τέτοιου είδους ενέργειες δεν τρομοκρατούν και δεν φιμώνουν κανέναν στη ΝΔ».</p>
      <p>Ο Ανδ. Λοβέρδος τόνισε: «Η επίθεση του «Ρουβίκωνα» στο σπίτι του Αδώνιδος Γεωργιάδη είναι αποκρουστική και καταδικαστέα. Κανείς δεν πτοείται, κανείς δεν τρομοκρατείται! Είμαστε δίπλα σου Άδωνι Γεωργιάδη».</p>
      <p>Τέλος, ο Κυρ. Βελόπουλος ανέφερε: «Όσο και να διαφωνεί η Ελληνική Λύση με τον Άδωνι Γεωργιάδη, η οικία των ανθρώπων είναι το πραγματικό άσυλο! Όταν υπάρχουν και 5χρονα τότε γίνεται πραγματικά επικίνδυνο και τρομακτικό το «πράμα!»».</p>
      <related>
        <a href="https://neaselida.gr/ellada/royvikonas-ntoy-sto-spiti-toy-adoni-georgiadi/"/>
      </related>
    </article>
  </body>
</html>