<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/dopo-quasi-un-anno-e-mezzo-riapre-il-caffe-beni-di-piazza-vittorio-veneto"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-17T17:30:24+00:00"/>
    <meta property="og:title" content="Dopo quasi un anno e mezzo riapre il Caffè Beni di piazza Vittorio Veneto"/>
    <meta property="og:description" content="Un locale storico"/>
  </head>
  <body>
    <article>
      <h1>Dopo quasi un anno e mezzo riapre il Caffè Beni di piazza Vittorio Veneto</h1>
      <h2>Un locale storico</h2>
      <address>
        <time datetime="2019-11-17T17:30:24+00:00">17 Nov 2019, 17:30</time>
      </address>
      <p>Dopo quasi un anno e mezzo di chiusura riapre al pubblico uno dei locali più noti della città, il Caffè Beni di piazza Vittorio Veneto. La data non è ancora stata indicata ma certamente sarà a breve, prima delle festività natalizie. Riguardo ai nuovi gestori, per quanto se ne sappia, sono marito e moglie con una consolidata esperienza nel settore e questo è certamente un buon auspicio per il rilancio duraturo dell’esercizio.</p>
      <p>Come accennato, il locale era chiuso da poco meno di un anno e mezzo. Nei mesi passati si era ipotizzata l’apertura di una sorta di vineria, o per meglio dire un normale bar con un angolo dedicato al Nettare degli Dei, ma alla vigilia dell’accordo finale la trattativa si era interrotta inaspettatamente.</p>
      <p>Il Beni è certamente uno dei locali storici della città, avendo aperto i battenti nel lontanissimo 1928, ovvero 91 anni fa. Negli anni Sessanta, quando si era ancora lontani dall’indiscriminata proliferazione di bar e simili, il Beni era frequentatissimo tanto che ogni giorno, sette giorni su sette, 365 su 365, venivano consumati circa 900 caffè. Molto frequentata era anche la sala da biliardo che si trovava al piano sotterraneo.</p>
      <p>Nel 1985 la sua fama aveva oltrepassato i confini provinciali grazie ad una vincita super milionaria al Totocalcio, il concorso legato ai campionati nazionali di calcio. Ebbene in quella occasione con un fortunato 13 un anonimo giocatore si portò a casa 487 milioni di vecchie lire.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/edicola-del-tribunale-riapre-nuova-titolare"/>
        <a href="https://laprovinciadibiella.it/attualita/eventi-biella-un-sabato-ricco-iniziative"/>
        <a href="https://laprovinciadibiella.it/attualita/necrologi-ricordiamo-nostri-cari-defunti-3-2-3-2-2-2-2"/>
      </related>
    </article>
  </body>
</html>