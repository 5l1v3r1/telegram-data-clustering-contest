<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/design_articles/259281/oi-7-kalyteres-staseis-metro-toy-kosmoy"/>
    <meta property="og:site_name" content="LiFO"/>
    <meta property="article:published_time" content="2019-11-17T17:51:00+00:00"/>
    <meta property="og:title" content="Οι 7 καλύτερες στάσεις μετρό του κόσμου"/>
    <meta property="og:description" content="Από την Νάπολη μέχρι τη Σαγκάη και από την Νέα Υόρκη μέχρι την Μόσχα"/>
  </head>
  <body>
    <article>
      <h1>Οι 7 καλύτερες στάσεις μετρό του κόσμου</h1>
      <h2>Από την Νάπολη μέχρι τη Σαγκάη και από την Νέα Υόρκη μέχρι την Μόσχα, οι πιο εμβληματικές στάσεις μετρό παγκοσμίως συνδυάζουν την υψηλή αρχιτεκτονική με την τεχνολογία και το χρώμα</h2>
      <address><time datetime="2019-11-17T17:51:00+00:00">17 Nov 2019, 17:51</time> by <a rel="author">LIFO TEAM</a></address>
      <p>
        <b>Το μετρό είναι ένα από τα κατ'εξοχήν μέσα μεταφοράς που χρησιμοποιούν οι κάτοικοι των μεγάλων αστικών κέντρων. Όμως, συχνά μέσα στο συνεχές τρέξιμο του να προλάβουν έγκαιρα το επόμενο δρομολόγιο, να βρουν μια ελεύθερη θέση και κυρίως να μπορέσουν να έχουν έστω και λίγο προσωπικό χώρο, πολλοί ξεχνάνε να κοιτάξουν τριγύρω τους και να θαυμάσουν τις αρχιτεκτονικές λεπτομέρειες που μετατρέπουν αρκετές στάσεις σε πραγματικά στολίδια του design.</b>
      </p>
      <p>Στη λίστα, λοιπόν, που ακολουθεί βρίσκονται οι πιο εμβληματικές στάσεις μετρό παγκοσμίως, οι οποίες συνδυάζουν την υψηλή αρχιτεκτονική με την τεχνολογία και το χρώμα κι έτσι καταφέρνουν να κάνουν τους επιβάτες να χαίρονται την αναμονή τους.</p>
      <blockquote>Στη λίστα, λοιπόν, που ακολουθεί βρίσκονται οι πιο εμβληματικές στάσεις μετρό παγκοσμίως, οι οποίες συνδυάζουν την υψηλή αρχιτεκτονική με την τεχνολογία και το χρώμα κι έτσι καταφέρνουν να κάνουν τους επιβάτες να χαίρονται την αναμονή τους.</blockquote>
      <figure>
        <img src="https://www.lifo.gr/uploads/image/1567831/metro-1_Lifo.jpg"/>
      </figure>
      <p>
        <b>1. Στάση Τολέδο στη Νάπολη της Ιταλίας</b>
      </p>
      <p>Θεωρείται από πολλούς ως η πιο καλαίσθητη στάση μετρό στον κόσμο και χάρη στο ξεχωριστό της design έχει λάβει πολλά βραβεία. Τον σχεδιασμό της ανέλαβε ο Ισπανός αρχιτέκτονας Óscar Tusquets, ενώ κατά καιρούς έχουν φιλοξενηθεί και διάφορες φωτογραφικές εκθέσεις. Ασφαλώς, το πιο εντυπωσιακό του στοιχείο είναι το γαλάζιο ψηφιδωτό που υπάρχει στην οροφή και εκτείνεται μέχρι κάτω, δίνοντας έτσι την αίσθηση ότι βρίσκεσαι κάτω από το νερό.</p>
      <figure>
        <img src="https://www.lifo.gr/uploads/image/1567832/metro-2_Lifo_1.jpg"/>
      </figure>
      <p>
        <b>2. Στάση Levent στο μετρό της Κωνσταντινούπολης</b>
      </p>
      <p>Χάρη στα φωτεινά πάνελ, που κινούνται σε όλα τα χρώματα του ουράνιου τόξου, η στάση Levent στο μετρό της Κωνσταντινούπολης δε θα μπορούσε να λείπει από τη λίστα με τις πιο ιδιαίτερες στάσεις του κόσμου.</p>
      <figure>
        <img src="https://www.lifo.gr/uploads/image/1568760/Stockholm-Metro-4.jpg"/>
      </figure>
      <p>
        <b>3. Στάση T-centralen στην Στοκχόλμη της Σουηδίας</b>
      </p>
      <p>Η αίσθηση που έχει κανείς, όταν είναι στη στάση T-centralen της Στοκχόλμης, είναι ότι βρίσκεται μέσα σε σπηλιά. Οι τοίχοι αλλά και οι οροφές είναι ζωγραφισμένες με μπλε χρώμα και συνδυάζονται με μοτίβα φυτών. Η στάση αυτή αποτελεί σίγουρα μια επίσκεψη που δεν πρέπει να χάσει κανείς, εάν επισκεφθεί την πρωτεύουσα της Σουηδίας.</p>
      <figure>
        <img src="https://www.lifo.gr/uploads/image/1567834/metro-4_Lifo.jpg"/>
      </figure>
      <p>
        <b>4. Το μετρό της Μόσχας</b>
      </p>
      <p>Το μετρό της Μόσχας αποτελεί ένα ζωντανό παράδειγμα της τέχνης του σοσιαλιστικού ρεαλισμού. Συνολικά, διαθέτει 197 στάσεις εκ των οποίων οι 44 θεωρούνται χώροι πολιτιστικής κληρονομιάς. Συγκεκριμένα, η στάση Komsomolskaya έχει χρυσοκίτρινους τοίχους, διακοσμημένους με περίτεχνα γύψινα και ξεχωριστούς πολυελαίους.</p>
      <figure>
        <img src="https://www.lifo.gr/uploads/image/1567835/metro-5_Lifo.jpg"/>
      </figure>
      <p>
        <b>5. Η στάση World Trade Center στην Νέα Υόρκη</b>
      </p>
      <p>Η στάση Wolrd Trade Center στο μετρό της Νέας Υόρκης είναι ένα έργο του αρχιτέκτονα Santiago Calatrava. Χαρακτηριστικό στοιχείο του αρχιτέκτονα είναι το λευκό χρώμα και οι αεροδυναμικές γραμμές. Επίσης, οι πλευρές στο εσωτερικού του σταθμού θυμίζουν το στυλ των γοτθικών καθεδρικών ναών.</p>
      <figure>
        <img src="https://www.lifo.gr/uploads/image/1567836/metro-6_Lifo.jpg"/>
      </figure>
      <p>
        <b>6. Το </b>
        <b>τούνελ </b>
        <b>Bund sightseeing της Σαγκάη</b>
      </p>
      <p>Το τούνελ Bund sightseeing της Σαγκάη προσφέρει, πέρα από τη μεταφορά των επιβατών χωρίς οδηγό, μια ιδιαίτερη εμπειρία ψευδαίσθησης. Το τούνελ αυτό περιλαμβάνει εντυπωσιακά φωτεινά εφέ, τα οποία αποκτούν ακόμη μεγαλύτερο ενδιαφέρον εν κινήσει της αμαξοστοιχίας.</p>
      <figure>
        <img src="https://www.lifo.gr/uploads/image/1567837/metro-7_Lifo.jpg"/>
      </figure>
      <p>
        <b>7. Η στάση Formosa Boulevard της Ταϊβάν</b>
      </p>
      <p>Στη στάση Formosa Boulevard της Ταϊβάν, οι κολώνες και η οροφή είναι καλυμμένες με πολύχρωμα φωτεινά πάνελ, τα οποία και δημιουργούν ένα υπόγειο οπτικό υπερθέαμα.</p>
      <p>
        <i>Με πληροφορίες από Corriere della Sera</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/design_articles/249332/i-pio-kalaisthiti-stasi-metro-vrisketai-sti-napoli-tis-italias"/>
      </related>
    </article>
  </body>
</html>