<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/17/klimatichnite-promeni-zapochnaha-da-trevojat-i-tyrsachite-na-triufeli.429928"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T17:25:00+00:00"/>
    <meta property="og:title" content="Климатичните промени започнаха да тревожат и... търсачите на трюфели"/>
    <meta property="og:description" content="Необичайно топлото време разваля реколтата | Dnes.bg"/>
  </head>
  <body>
    <article>
      <h1>Климатичните промени започнаха да тревожат и... търсачите на трюфели</h1>
      <h2>Необичайно топлото време разваля реколтата</h2>
      <address><time datetime="2019-11-17T17:25:00+00:00">17 Nov 2019, 17:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Покачването на глобалните температури притеснява търсачите на трюфели около италианския град Алба, където най-ценните екземпляри могат да достигнат двойно по-висока цена от тази на златото, предаде Асошиейтед прес, цитирана от БТА.</p>
      <p>През изминалия необичайно топъл октомври осем от 10 бели трюфела, открити от търсача Карло Оливеро с помощта на довереното му 3-годишно куче Стийл, са били потъмнели, изгубили свежестта си и изсъхнали.</p>
      <p>За да избегнат по-дългосрочното въздействие на климатичните промени върху производството на високо ценените бели трюфели, експертите са започнали инициативи за по-доброто опазване на територията, където те растат.</p>
      <p>Град Алба е известен с прозвището "световна столица на белия трюфел". От десетилетия населеното място е домакин на голям панаир, в рамките на който се провежда и благотворителен търг. На организирания неотдавна аукцион бял трюфел с тегло малко над килограм беше продаден за 120 000 евро. По традиция приходите от продажбите се предоставят за благотворителност.</p>
    </article>
  </body>
</html>