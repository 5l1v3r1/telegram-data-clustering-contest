<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Congres-Habitatge-Catalunya-campanya-Divarian_0_2345765544.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T17:59:22+00:00"/>
    <meta property="og:title" content="El 1r Congrés d'Habitatge de Catalunya anuncia una campanya conjunta contra el fons Divarian"/>
    <meta property="og:description" content="La trobada ha reunit més de 500 persones a la fàbrica Fabra i Coats de Sant Andreu"/>
  </head>
  <body>
    <article>
      <h1>El 1r Congrés d'Habitatge de Catalunya anuncia una campanya conjunta contra el fons Divarian</h1>
      <h2>La trobada ha reunit més de 500 persones a la fàbrica Fabra i Coats de Sant Andreu</h2>
      <address>
        <time datetime="2019-11-17T17:59:22+00:00">17 Nov 2019, 17:59</time>
      </address>
      <p>Una acció conjunta contra el fons voltor Divarian. Aquesta és la primera mesura concreta que ha aprovat el 1r Congrés de l'Habitatge de Catalunya que s'ha celebrat aquest cap de setmana a la fàbrica Fabra i Coats, a Barcelona. Aquesta primera trobada ha reunit més de 500 persones d'una setantena d'organitzacions vinculades als moviments socials per un habitatge digne.</p>
      <p>Segons els organitzadors, el congrés ha servit per unir tots els moviments i buscar estratègies conjuntes per combatre els abusos al mercat immobiliari. Després de dos dies de ponències i anàlisis, els assistents han aprovat un primer programa, en el qual destaquen tres punts més: aconseguir que s'aturin tots els desnonaments, demanar "l'expropiació de tots els pisos de fons voltor, bancs i grans propietaris" i "punxar la bombolla del lloguer".</p>
      <p>"És només el principi d'una lluita d'un moviment que s'ha unit. És la primera vegada que ens hem trobat totes, i seguirem treballant conjuntament", ha sentenciat <a href="https://www.ara.cat/societat/Claudia-Ruscalleda-portaveu-congres-habitatge-entrevista_0_2345765435.html">la portaveu del congrés, Clàudia Ruscalleda.</a></p>
      <figure>
        <img src="https://www.ara.cat/2019/11/17/dossier/Claudia-Ruscalleda-entendre-treure-diners_2345775492_67445955_117x66.jpg"/>
      </figure>
      <p>
        <a href="https://www.ara.cat/societat/Claudia-Ruscalleda-portaveu-congres-habitatge-entrevista_0_2345765435.html">Entrevista a Clàudia Ruscalleda: “Les cases no es poden entendre com un pou d’on treure diners”</a>
      </p>
      <h3>Trobada amb les administracions al desembre</h3>
      <p>Pel que fa a la campanya concreta contra el fons Divarian, Ruscalleda ha assegurat que aquest fons "té més de 30.000 habitatges a Catalunya i afecta tots els col·lectius, assemblees i sindicats que formen el moviment per l'habitatge". La portaveu ha assegurat que "serà el primer dels molts que cauran". Preguntada per com es concretarà la campanya, Ruscalleda ha manifestat que al congrés han compartit "diferents estratègies de lluita i eines que ja han utilitzat".</p>
      <p>Els organitzadors han admès, però, que la concreció de les accions es donarà a conèixer a la conferència que faran a principis de desembre. També llavors concretaran les accions per tirar endavant els punts del programa aprovats. Aquesta pròxima trobada serà en format obert, i també convidaran les diverses administracions, així com ciutadans. L'objectiu, diuen, és "socialitzar" el contingut de la trobada per donar a conèixer noves estratègies i fer arribar les seves peticions a les administracions.</p>
      <p>Els assistents també han consensuat "seguir construint aquest moviment popular" per l'habitatge, que "s'ha demostrat més fort i unit que mai". De fet, a la clausura de l'acte Ruscalleda ha assegurat que el congrés ha estat un "èxit rotund".</p>
    </article>
  </body>
</html>