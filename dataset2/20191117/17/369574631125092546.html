<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/den-kdy-zemrel-kuciak-objednavatelka-zlocinu-se-bala-usnout/r~707d0b84078f11ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-17T17:23:57+00:00"/>
    <meta property="og:title" content="Den, kdy zemřel Kuciak: Objednavatelka zločinu se bála usnout a zlobila se na vrahy"/>
    <meta property="og:description" content="Oslavy 30 let svobody na Slovensku silně ovlivňuje loňská vražda novináře Jána Kuciaka a jeho snoubenky Martiny Kušnírové."/>
  </head>
  <body>
    <article>
      <h1>Den, kdy zemřel Kuciak: Objednavatelka zločinu se bála usnout a zlobila se na vrahy</h1>
      <address>
        <time datetime="2019-11-17T17:23:57+00:00">17 Nov 2019, 17:23</time>
      </address>
      <p>Andruskó se rozhodl spolupracovat s justicí kvůli vidině nižšího trestu. Televize Markíza s odvoláním na policejní zdroje uvedla, že podle výpovědi Andruska firma z Kolárova, kde bydlel, uplácela bývalého <a href="https://www.aktualne.cz/wiki/zahranici/slovensko/r~i:wiki:2108/">slovenského</a> ministra práce a sociálních věcí Jána Richtera nebo bývalého manažera vládnoucí strany Směr - Viktora Stromčeka.</p>
      <p>Podle výpovědi byli součástí systému, který vydával za úplatky zrychlená pracovní povolení pro Srby a Ukrajince. Oba politici obvinění popřeli. "Člověk obviněný z vraždy je ochotný lhát a tvrdí nesmysly, aby dostal nižší trest," řekl k výpovědi Stromček.</p>
      <p>Zoltán Andruskó přijal zakázku na vraždu Kuciaka i peníze od Aleny Zsuzsové, která byla blízkou spolupracovnicí a důvěrnicí <a href="https://zpravy.aktualne.cz/marian-kocner-obvineny-z-vrazdy-kuciaka/l~199ce25ac89f11e9bb450cc47ab5f122/">Kočnera</a>. <a href="https://zpravy.aktualne.cz/jan-kuciak/l~ea60d19c1b1e11e8a72bac1f6b220ee8/">Kuciaka</a> a jeho snoubenku Martinu Kušnírovou zastřelil loni 21. února ve vesnici Velká Mača dle svého vlastního doznání bývalý profesionální voják Miroslav Marček.</p>
      <p>S prokurátorem uzavřel Andruskó dohodu o tom, že dostane nižší trest, když řekne vše, co ví o vraždě a vůbec aktivitách podnikatele Mariana Kočnera. Má tak šanci se vyhnout doživotnímu vězení.</p>
      <h3>"Bojím se usnout"</h3>
      <p>Slovenská média stále publikují podrobnosti o komunikaci Kočnera s jeho okolím přes aplikaci Threema, která umožňuje šifrovat zprávy. Nově zveřejněné záznamy dokládají, že Zsuszová a <a href="https://zpravy.aktualne.cz/marian-kocner-obvineny-z-vrazdy-kuciaka/l~199ce25ac89f11e9bb450cc47ab5f122/">Kočner</a> debatovali o vraždě Kuciaka v den, kdy se stala. "Dnes se bojím usnout," psala Zsuszová Kočnerovi čtyři hodiny před smrtí Kuciaka a jeho snoubenky Martiny Kušnírové.</p>
      <p>"Situaci vrahům komplikovalo počasí. V únoru 2018 hodně sněžilo a mrzlo," napsal slovenský list Denník N. Podle něj vrazi čekali před domem už 19. února, ale odjeli, když viděli uvnitř novinářovu přítelkyni.</p>
      <p>Související</p>
      <h4>Tajné zprávy o Kuciakovi a mocných. Nahlédněte do mobilu Mariána Kočnera</h4>
      <figure>
        <img src="https://cdn.xsd.cz/resize/9ac3ef5ff51c36d98336e0664b679773_extract=44,0,1128,635_resize=240,135_.jpg?hash=457c89d05fe42766c9920b277ea6c25a"/>
      </figure>
      <p>Infografika</p>
      <p>Andruskó už dříve vypověděl, že vražda Kušnírové nebyla v plánu, a když se o ní dozvěděla Zsuszová, velmi se hněvala. Nájemní vrazi později žádali od Kočnera další peníze, když viděli, jaký skandál a mediální zájem smrt Kuciaka a Kušnírové vyvolala.</p>
      <p>Kuciak Kočnerovi vadil, protože v minulosti psal o několika jeho obchodních aktivitách. V únoru 2017 podnikatel novináři telefonicky vyhrožoval.</p>
      <p>Kvůli kontaktům s Kočnerem během několika měsíců rezignovalo na své funkce několik lidí. Nejprve ministr vnitra Robert Kaliňák a pak i premiér Robert Fico. Vládu převzal Peter Pellegrini.</p>
      <h3>Stále vysoká podpora</h3>
      <p>Minulý týden odstoupil místopředseda parlamentu za stranu Směr Martin Glváč a ve čtvrtek soudkyně bratislavského okresního soudu Miriam Repáková. Psala si s Kočnerem a vynesla jeden rozsudek ve prospěch lidí, blízkých tomuto podnikateli. Mimo službu byl postaven i bývalý šéf slovenské prokuratury Dobroslav Trnka. Na jaře rezignoval náměstek slovenského generálního prokurátora Peter Šufliarsky, který si v minulosti rovněž psal s Kočnerem.</p>
      <p>Související</p>
      <h4>Data z mobilů, výběry v bance. To dle obžaloby usvědčuje obžalované z vraždy Kuciaka</h4>
      <figure>
        <img src="https://cdn.xsd.cz/resize/f8e3591008053cf4989720f9d56914af_resize=240,135_.jpg?hash=8e01912e865ec259c835d8d665d323e5"/>
      </figure>
      <p>Přesto to zatím vypadá, že strana Směr expremiéra <a href="https://www.aktualne.cz/wiki/zahranici/robert-fico-smer/r~i:wiki:2955/">Roberta Fica</a> znovu získá v únorových parlamentních volbách nejvíc hlasů. Průzkum agentury Focus z minulého týdne ji přisuzuje 20 procent, až za ní jsou seskupení Progresívne Slovensko/SPOLU s necelými 12 procenty a s 10,6 procenty strana Za ľudí, kterou založil bývalý prezident Andrej Kiska. Podle průzkumu by více než deset procent hlasů dostala i extrémně pravicová Ludová strana Naše Slovensko bývalého banskobystrického župana Mariána Kotleby.</p>
      <p>Počet voličů Směru ale klesá. Před lety měla strana až čtyřicetiprocentní voličskou základnu. "Je to takové řekl bych pevné jádro, které je rezistentní vůči informacím o korupci či zneužívání moci a tato témata pro něj nejsou důležitá. Jsou to lidé převážně levicové orientovaní a starší z venkova a menších měst s nižším vzděláním nebo středoškoláci, pro které je důležitá sociální politika," vysvětlil deníku Aktuálně.cz slovenský politolog Grigorij Mesežnikov.</p>
      <p>Pro tento typ voličů podle něj na Slovensku neexistuje alternativa. "Není tu žádná podobná levicová strana, která zdůrazňuje sociální aspekty. Kotlebova strana takovou alternativou není, oslovuje hlavně radikální nacionalisty a xenofoby. Pro voliče Směru je podstatná sociální politika a pocit, že se o ně někdo stará," dodává Mesežnikov.</p>
    </article>
  </body>
</html>