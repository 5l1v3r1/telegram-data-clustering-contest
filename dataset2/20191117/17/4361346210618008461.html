<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hasznaltauto-vasarlas-hallgasson-a-megerzeseire/186714"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T17:00:00+00:00"/>
    <meta property="og:title" content="Használtautó-vásárlás: hallgasson a megérzéseire!"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Használtautó-vásárlás: hallgasson a megérzéseire!</mark>
      </h1>
      <address><time datetime="2019-11-17T17:00:00+00:00">17 Nov 2019, 17:00</time> by <a rel="author">Bors</a></address>
      <p>
        <b>A használtautók adás-vétele sokszorosan meghaladja az újautós eladásokat. Az autó kiválasztása nem ördöngősség, de odafigyelést igényel. </b>
        <b>A használtautók adás-vétele sokszorosan meghaladja az újautós eladásokat. Az autó kiválasztása nem ördöngősség, de odafigyelést igényel.</b>
      </p>
      <p>Használtautó-vásárlásánál jóval körültekintőbben kell eljárni, mint amikor egy új autót rendel meg.</p>
      <p>Az internet segíthet a felkészülésben: megismerheti az adott típus gyengéit vagy kiderítheti, milyen kérdéseket kell feltenni az eladónak. Egy magánszemélytől való vásárlásnál érdemes kérdezősködni az autó előéletéről, szervizmúltjáról. Sajnos ma egy szervizkönyv önmagában nem jelent bizonyosságot.</p>
      <figure>
        <img src="http://media.borsonline.hu/cikk/20/192307/gallery-picture/645w/2025202_shutterstock-718632466.jpg"/>
        <figcaption>Kívül és belül is szemrevételezze az autót: ha túl újak a pedálok, az gyanús lehet © Shutterstock</figcaption>
      </figure>
      <p>A vásárlásra szánjon időt, nem ötperces folyamat ellenőrizni az autót! A legegyszerűbb, ha egy szakműhelybe viszi közösen az eladóval, és kér állapotfelmérést. Intő jel lehet, ha az eladó kitér az ilyen jellegű kérése elől.</p>
      <p>Ha szerviz helyett magunknak kell megvizsgálni az autót, először egy alapos szemrevételezésre van szükség közelről és távolról is. Távolról jobban látszódnak az elemek közti színeltérések, egy utólag fényezett sárvédő vagy ajtó elüt a környezetétől. A karosszéria, a szélvédő (kőfelverődések) átnézése után az utastér elhasználtságát vegye szemügyre! Nem jó, ha egy idősebb autónál a váltógomb, a pedálok nagyon újnak látszanak, akkor azokat az eladó nem véletlenül cserélte.</p>
      <figure>
        <img src="http://media.borsonline.hu/cikk/20/192307/gallery-picture/645w/2025206_shutterstock-1537678256.jpg"/>
        <figcaption>Mindenképp nyissa ki a motorháztetőt is, hogy lássa a kopásokat! © Shutterstock</figcaption>
      </figure>
      <p>Az autó motorját indítsa be: figyelje az indításkor érkező hangokat, van-e koppanás vagy zakatolás. Járó motor mellett tesztelje a sebességváltót, mennyire veszi finoman a fokozatokat! A kuplungot is tesztelje: behúzott kéziféknél ellenőrizze a pedál fogáspontját, hol kezdi fojtani a motort a tengelykapcsoló! Automatáknál figyelje meg, hogy a fokozatba kapcsoláskor van-e rántás, illetve mennyire változik a motor for­dulatszáma, amikor sebességbe rakja a váltót. Az automata váltókra jellemző a „kúszás”, vagyis minden autó kicsit mozdulni kezd a fokozat kapcsolásakor, ez nem hiba.</p>
      <figure>
        <img src="http://media.borsonline.hu/cikk/20/192307/gallery-picture/645w/2025204_shutterstock-1166280481.jpg"/>
        <figcaption>Ha a fék pumpálásra felkeményedik, az nem jó jel © Shutterstock</figcaption>
      </figure>
      <p>Kérje meg az eladót, hogy menjenek egy tesztkört az autóval, lehetőség szerint úgy, hogy ön is vezesse a járművet! Az sem baj, ha kezdetben az eladó vezet, mert legalább megnézheti, hogyan bánt az autójával, de ragaszkodjon a próbaúthoz is. A tesztúton a rádiót kapcsolja ki, a tesztkör alatt jobb, ha az autó által kiadott hangokra, zajokra figyel. Egy tesztkör alatt érdemes egy-két csatornafedelet „véletlenül” eltalálni, hogy a futóműből érkező hangokat hallhas­sa, a féket is próbálja meg gyengébben és erősebben egyaránt, érez-e valamerre való elhúzást, illetve a pedál mennyire mélyen fog, adott esetben pumpálásra felkeményedik-e, mert ez nem jó jel. Forgalommentes környezetben végezzen az autóval kígyózó mozgást: ezzel megfigyelheti a kormány holtjátékát és a kormányműből érkező kattogást is.</p>
      <blockquote><b>Lekérhető adatok</b> <br/>Az ingyenes jármű szolgáltatási platformon a Belügyminisztérium (BM) egyesítette a különböző hivatalok gépjármű-nyilvántartási ada­tait. 2019 januártól rendszám alapján megtudhatóak az autó műszaki adatai, például a kilométeróra állása, a jármű baleseti előélete, valamint elérhetőek az eredetiségvizsgálaton, műszaki vizsgán készült fényképek is. Érdemes minden vizsgálat képeit is átnézni. A szolgáltatáshoz mobiltelefonos applikáció is készül. A tulajdonos személyes adatai azonban továbbra sem lesznek hozzáférhetőek. A rendszert az Ügyfélkapun keresztül bárki mennyiségi korlátozás nélkül igénybe veheti. A hivatalosan jármű szolgáltatási platformnak nevezett informatikai rendszert már használhatják az autósok.</blockquote>
    </article>
  </body>
</html>