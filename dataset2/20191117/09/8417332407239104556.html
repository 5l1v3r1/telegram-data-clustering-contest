<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/17/Flere-p%C3%A5grepet-under-demonstrasjoner-i-Iran-20410791.ece"/>
    <meta property="og:site_name" content="adressa.no"/>
    <meta property="article:published_time" content="2019-11-17T09:36:32+00:00"/>
    <meta property="og:title" content="Flere pågrepet under demonstrasjoner i Iran"/>
    <meta property="og:description" content="Over 40 personer er pågrepet etter sammenstøt med politiet under demonstrasjoner mot økte bensinpriser i Iran. Tilgangen til internett er nå begrenset."/>
  </head>
  <body>
    <article>
      <h1>Flere pågrepet under demonstrasjoner i Iran</h1>
      <address><time datetime="2019-11-17T09:36:32+00:00">17 Nov 2019, 09:36</time> by <a rel="author">(NTB) NTB-AP-AFP</a></address>
      <p>Over 40 personer er pågrepet etter sammenstøt med politiet under demonstrasjoner mot økte bensinpriser i Iran. Tilgangen til internett er nå begrenset.</p>
      <aside><a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/17/javascript:void(0);">Del denne artikkelen på e-post</a></aside>
      <p>Internett har vært nede for mange av innbyggerne i Iran siden lørdag kveld. Det er Irans sikkerhetsråd som har besluttet å begrense internettilgangen. Det skjer etter anklager på statlig TV om at «fiendtlige medier» prøvde å overdrive omfanget av demonstrasjonene som «store og utstrakte».</p>
      <p>Det har brutt ut en rekke demonstrasjoner i Iran etter at myndighetene uventet økte bensinprisene med 50 prosent og innførte rasjonering på bensin.</p>
      <h3>Spesialmøte søndag</h3>
      <p>Irans nasjonalforsamling holder søndag et spesialmøte for å diskutere demonstrasjonene, men trolig vil myndighetene holde fast på de økte bensinprisene, ifølge flere medier.</p>
      <p>Irans øverste leder Ali Khamenei forsvarer beslutningen om å øke prisene og advarer samtidig mot hærverk.</p>
      <p>– Enkelte vil definitivt bli opprørte over denne avgjørelsen. Men å utføre skadeverk og sette fyr på bygninger er ikke noe normale mennesker gjør, men forbrytere, sa han i en TV-sendt tale.</p>
      <h3>Flere pågrepet</h3>
      <p>40 personer i byen Yazd ble pågrepet etter sammenstøt med politiet, ifølge nyhetsbyrået ISNA. De opplyser ikke om når pågripelsene fant sted, men skriver at det har skjedd nylig.</p>
      <p>Statsadvokat Mohammad Hadadzadeh i Yazd kaller de pågrepne vandaler. De fleste var ikke lokale innbyggere, ifølge han.</p>
      <p>Demonstrasjonene har vært spesielt kraftige i byen Sirjan, hvor en person ble drept. Flere har også blitt skadd siden demonstrasjonene startet i en rekke iranske byer fredag.</p>
      <h3>Protester i flere byer</h3>
      <p>I Teheran søndag blokkerte demonstranter veiene. Demonstranter samlet seg også i Shiraz og Isfahan.</p>
      <p>Talsperson for politiet Ahmad Nourian har advart om at sikkerhetsstyrkene «ikke vil nøle med å konfrontere dem som bryter freden».</p>
      <p>Planen er at pengene fra de økte bensinprisene skal gå til økonomisk hjelp til innbyggere som trenger det, ifølge myndighetene.</p>
      <p>(©NTB)</p>
    </article>
  </body>
</html>