<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/5-mesetsa-voden-rezhim-v-pernik-406947.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T09:08:45+00:00"/>
    <meta property="og:title" content="5 месеца воден режим в Перник"/>
    <meta property="og:description" content="От понеделник, 18 ноември, Перник минава на воден режим"/>
  </head>
  <body>
    <article>
      <h1>5 месеца воден режим в Перник</h1>
      <address><time datetime="2019-11-17T09:08:45+00:00">17 Nov 2019, 09:08</time> by <a rel="author">Редактори</a></address>
      <p>От понеделник, 18 ноември, Перник минава на воден режим. Прогнозите са, че ограниченото ползване на водата ще продължи около 5 месеца.</p>
      <p>Община Перник е готова да заведе дела срещу ВиК дружеството в града, ако то не спазва поетите ангажименти за часовете, в които трябва да осигурява питейна вода. Това заяви кметът на Перник Станислав Владимиров пред Нова телевизия.</p>
      <p>Според Владимиров режимът е можело да бъде избегнат, защото е имало и по-сухи години, в които не се е налагала подобна мярка. “Това повдига много въпроси как е било управлявано ВиК дружеството, защото, ако преди няколко месеца бяха предприети стъпки, нямаше да сме изправени пред тази ситуация”, смята Владимиров.</p>
      <p>Той обясни, че има добра комуникация с Министерски съвет и премиера, и общината ще изпрати писмо за отпускане на финансова помощ при необходимост.</p>
      <p>Владимиров успокои, че за момента детските градини и училищата в града имат готовност да посрещнат предизвикателството. “Но това е една криза, която ще следим и ще видим как ще се развива във времето. И всяка една стъпка, която ще трябва да предприемем в бъдеще и е свързана с финансова помощ, ще я поискаме подкрепа от Министерски съвет”, уточни кметът на Перник.</p>
      <p>Причина за въвеждането на воден режим в града е пресъхването на язовир “Студена”.</p>
    </article>
  </body>
</html>