<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-jharkhand-legislative-assembly-elections-2019-bjp-declared-that-party-will-contest-alone-in-jharkhand-2853837.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T09:02:52+00:00"/>
    <meta property="og:title" content="झारखंड विधान सभा चुनाव 2019: भाजपा ने किया ऐलान अकेले ही लड़ेंगे चुनाव"/>
    <meta property="og:description" content="भाजपा ने शनिवार को ऐलान किया कि पार्टी राज्य की सभी सीटों पर अकेले ही चुनाव लड़ेगी। इस ऐलान के बाद आजसू और भाजपा  समझौते की संभावना खत्म हो गई। इसके साथ ही भाजपा ने तीन और प्रत्याशियों की घोषणा..."/>
  </head>
  <body>
    <article>
      <h1>झारखंड विधान सभा चुनाव 2019: भाजपा ने किया ऐलान अकेले ही लड़ेंगे चुनाव</h1>
      <address><time datetime="2019-11-17T09:02:52+00:00">17 Nov 2019, 09:02</time> by <a rel="author">रांची, हिन्दुस्तान ब्यूरो</a></address>
      <p>भाजपा ने शनिवार को ऐलान किया कि पार्टी राज्य की सभी सीटों पर अकेले ही चुनाव लड़ेगी। इस ऐलान के बाद आजसू और भाजपा  समझौते की संभावना खत्म हो गई। इसके साथ ही भाजपा ने तीन और प्रत्याशियों की घोषणा की। अब तक 71 उम्मीदवारों की घोषणा हो चुकी है। हुसैनाबाद सीट पर निर्दलीय विनोद सिंह को समर्थन का ऐलान किया गया है। बची हुई नौ सीटों पर एक-दो दिन में घोषणा होने की उम्मीद है।</p>
      <p>इसके पहले पार्टी के चुनाव प्रभारी ओपी माथुर, सह प्रभारी नंद किशोर यादव और संगठन महामंत्री धर्मपाल की प्रदेश पदाधिकारियों के साथ नई चुनाव रणनीति को लेकर बैठक हुई। इसमें सभी सीटों पर पूरी ताकत से लड़ने की रूपरेखा तैयार की गई। बैठक के बाद माथुर ने कहा कि पार्टी सभी सीटों पर लड़ेगी। हर बूथ पर हमारी तैयारी है। प्रधानमंत्री नरेंद्र मोदी, गृह मंत्री अमित शाह, कार्यकारी अध्यक्ष जेपी नड्डा समेत अन्य नेताओं का कार्यक्रम तय हो रहे हैं। गठबंधन और सरयू राय मामले पर पत्रकारों के सवाल का उन्होंने स्पष्ट जवाब नहीं दिया। गठबंधन पर कहा, इस पर क्या बोलना है।</p>
      <p><b>अमित यादव ने पार्टी छोड़ी </b> <br/>रांची। भाजपा के पूर्व विधायक अमित कुमार ने भाजपा से किनारा कर लिया है। वह 2009 में बरकट्ठा से भाजपा के टिकट पर जीते थे। 2014 के चुनाव में झाविमो के जानकी यादव (मौजूदा में भाजपा में शामिल) से हार गए थे। अमित इस बार भी भाजपा से टिकट का प्रयास कर रहे थे। भाजपा ने उनकी जगह झाविमो से आए जानकी यादव को ही उम्मीदवार बनाया। इसके बाद अमित कुमार ने शनिवार को पार्टी से इस्तीफा दे दिया।<br/> </p>
    </article>
  </body>
</html>