<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119400-mediji-vojska-srbije-ima-tri-puta-vise-vezbi-sa-nato-zemljama-nego-sa-rusijom?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-17T09:10:04+00:00"/>
    <meta property="og:title" content="Mediji: Vojska Srbije ima tri puta više vežbi sa NATO zemljama nego sa Rusijom"/>
    <meta property="og:description" content="Iako je nedavna vojna vežba sa Rusijom, tokom koje je u okolinu Beograda dopremljen i najsavremeniji raketni sistem PVO S-400, privukla mnogo pažnje u domaćoj i medjunarodnoj javnosti, brojke ukazuju da Vojska Srbije izvodi čak tri puta više vežbi sa NATO i partnerskim zemljama nego sa Rusijom.Kako prenosi portal Balkanska bezbednosna mreža (www.balkansec.net), Srbija je tokom 2019. godine održala 17 vojnih vežbi sa drugim zemljama, od čega četiri sa Rusijom i 13 vežbi sa NATO i partnerima.Do kraja oktobra Vojska Srbije je sa Rusijom održala vežbe &quot;Slovensko bratstvo&quot;, zatim vežbu u kojoj su učestvovale snage Zapadnog vojnog okruga Rusije, &quot;Slovenski štit&quot; i &quot;Bratstvo avijatičara Rusije i Srbije&quot;.Sa članicama NATO i partnerima održano je 13 vežbi: &quot;Komšije&quot; i &quot;Gvozdeni mačak&quot; sa Madjarskom, &quot;Air Solution&quot; sa Rumunijom, &quot;Platinasti vuk&quot; sa SAD i zemljama regiona, &quot;Obazrivi vuk&quot; sa SAD, &quot;Platinasti lav&quot; sa SAD, Bugarskom i Gruzijom, &quot;Šabla 2019&quot; sa Bugarskom i &quot;Balkanski mostovi&quot; sa zemljama regiona.Pripadnici…"/>
  </head>
  <body>
    <article>
      <h1>Mediji: Vojska Srbije ima tri puta više vežbi sa NATO zemljama nego sa Rusijom</h1>
      <address>
        <time datetime="2019-11-17T09:10:04+00:00">17 Nov 2019, 09:10</time>
      </address>
      <p>Iako je nedavna vojna vežba sa Rusijom, tokom koje je u okolinu Beograda dopremljen i najsavremeniji raketni sistem PVO S-400, privukla mnogo pažnje u domaćoj i medjunarodnoj javnosti, brojke ukazuju da Vojska Srbije izvodi čak tri puta više vežbi sa NATO i partnerskim zemljama nego sa Rusijom.<br/><br/>Kako prenosi portal Balkanska bezbednosna mreža (www.balkansec.net), Srbija je tokom 2019. godine održala 17 vojnih vežbi sa drugim zemljama, od čega četiri sa Rusijom i 13 vežbi sa NATO i partnerima.<br/><br/>Do kraja oktobra Vojska Srbije je sa Rusijom održala vežbe "Slovensko bratstvo", zatim vežbu u kojoj su učestvovale snage Zapadnog vojnog okruga Rusije, "Slovenski štit" i "Bratstvo avijatičara Rusije i Srbije".<br/><br/>Sa članicama NATO i partnerima održano je 13 vežbi: "Komšije" i "Gvozdeni mačak" sa Madjarskom, "Air Solution" sa Rumunijom, "Platinasti vuk" sa SAD i zemljama regiona, "Obazrivi vuk" sa SAD, "Platinasti lav" sa SAD, Bugarskom i Gruzijom, "Šabla 2019" sa Bugarskom i "Balkanski mostovi" sa zemljama regiona.<br/><br/>Pripadnici Vojske Srbije imali su dve provere obučenosti za mirovne misije (sa zajedničkim evaluatorskim timom Srbije i Španije), jednu provera za Borbenu grupu EU Helbrok i jednu provera obučenosti po Konceptu operativnih sposobnosti NATO.<br/><br/>Poslednja u nizu je sajber vežba "Sajber Tesla" sa Nacionalnom gardom Ohaja.<br/><br/>"Najčešće i najduže Vojska Srbije poslednjih godina saradjuje sa susednim zemljama koje su istovremeno članice NATO i EU: Madjarskom, Rumunijom i Bugarskom kao i sa oružanim snagama SAD", navodi se.<br/><br/>Portal podseća da je Srbija učestvovala na Medjunarodnim vojnim igrama u Rusiji u disciplinama tenkovski bijatlon, vojni reli i snajperska granica kao i na dva takmičenja u streljaštvu u Velikoj Britaniji u junu i u SAD u oktobru.<br/><br/>"Srbija ima razvijenu saradnju sa NATO u domenu reforme vojske, prevencije korupcije u sistemu odbrane, vojnog obrazovanja, uništavanja i reciklaže zastarele municije kao i civilnog programa Nauka za mir... Već nekoliko godina vojska učestvuje u Konceptu operativnih sposobnosti, odnosno ima jedinice koje su opremljene i obučene u skladu sa NATO standardima. Takodje, oficiri VS učestvuju u radu NATO komande u Napulju u okviru ovog koncepta", dodaje se.<br/><br/>Vojna delegacije Srbije u Briselu ima svakodnevnu komunikaciju sa predstavnicima alijanse a posebno je intenzivna sa državama koje nisu priznale jednostrano proglašenu nezavisnost Kosova. Iz sedišta NATO se ističe da je srpska vojska učestvovala sa NATO ekspertima u obuci iračkog vojnog saniteta.<br/><br/>Agencija za kontrolu letenja Srbije i Crne Gore (SMATSA) saradjuje sa jednom od komandnih centara NATO za protivvazduhoplovnu odbranu CAOC (Combined Air Operation Center) jer je zadužena za vazdužni prostor Crne Gore koja je članica tog vojnog saveza, podseća portal Balkanska bezbednosna mreža.</p>
    </article>
  </body>
</html>