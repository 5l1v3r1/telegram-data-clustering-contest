<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-ukrainski-korabli-vyvodyat-z-kerchi/30276302.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T09:17:02+00:00"/>
    <meta property="og:title" content="Захоплені українські катери виводять із Керчі – фото"/>
    <meta property="og:description" content="Захоплені українські військові катери «Бердянськ» і «Нікополь», а також буксир «Яни Капу», в супроводі російської берегової охорони 17 листопада вивели з акваторії «Генмола» в Керчі, в анексованому Ро"/>
  </head>
  <body>
    <article>
      <h1>Захоплені українські катери виводять із Керчі – фото</h1>
      <address>
        <time datetime="2019-11-17T09:17:02+00:00">17 Nov 2019, 09:17</time>
      </address>
      <p>Захоплені українські військові катери «Бердянськ» і «Нікополь», а також буксир «Яни Капу», в супроводі російської берегової охорони 17 листопада вивели з акваторії «Генмола» в Керчі, в анексованому Росією Криму.</p>
      <p>Як повідомляє кореспондент проєкту Радіо Свобода <a href="https://ru.krymr.com/a/news-kerch-zahvachennye-korabli-vyvodyat-iz-kerchi/30276275.html">Крим.Реалії</a>, катери в супроводі російських кораблів слідують Керченською протокою в бік Чорного моря.</p>
      <figure>
        <img src="https://gdb.rferl.org/5DA63C56-4711-4803-B626-86B6D2F3164B_r1.jpg"/>
      </figure>
      <p>Місцевість на підступах до території військової частини, де перебували українські катери, перекрита, чергують російські поліцейські і люди в цивільному.</p>
      <figure>
        <img src="https://gdb.rferl.org/42C0644D-9712-4863-87E8-A87B00D44F3F_r1.jpg"/>
      </figure>
      <p>Згідно з міжнародною базою відстеження суден Мarine Тraffic, українські буксири «Сапфір», «Титан» і «Гайдамаки» перебувають у Чорному морі біля берегів Криму, ймовірно, для того, щоб забрати захоплені Росією українські військові кораблі і супроводити їх у порт.</p>
      <p>Станом на 10 годину ранку вони перебували навпроти Фороса, станом на 11:30 – навпроти Алупки.</p>
      <figure>
        <img src="https://gdb.rferl.org/A1A743D6-E79B-45F1-9DC2-FD40A6AFF6D1_r1.jpg"/>
      </figure>
      <p>Вранці захоплені українські військові катери «Бердянськ» і «Нікополь», які перебували в акваторії порту «Генмол» в Керчі, почали готувати до відправки. На катерах і на березі перебували люди в помаранчевих жилетах.</p>
      <figure>
        <img src="https://gdb.rferl.org/FDA00AAE-D148-4B7D-952A-4D6F46B96877_r1.jpg"/>
      </figure>
      <p>Напередодні помічник президента України Володимира Зеленського <a href="https://www.radiosvoboda.org/a/news-ukrajina-rosija-povernennia-korabliv/30275671.html">Андрій Єрмак заявив</a> про завершальний етап повернення до України трьох кораблів Військово-морських сил України, що їх із застосуванням зброї захопила Росія разом із екіпажами в листопаді 2018 року.</p>
      <p>«Процес повернення малих броньованих катерів «Бердянськ» і «Нікополь», а також буксира «Яни Капу», захоплених минулого листопада, вже на завершальному етапі», – <a href="https://nv.ua/ukr/ukraine/events/v-ukrajini-skoro-povernutisya-korabli-novini-ukrajini-50053952.html">сказав він</a> виданню «НВ».</p>
      <p>16 листопада в Росії видання «Коммерсант» <a href="https://www.kommersant.ru/doc/4162014">заявило</a>, що, за його даними, Росія має намір урегулювати справу з поверненням захоплених кораблів Україні до саміту в «нормандському форматі», який наразі запланований на 9 грудня.</p>
      <p>Джерела видання стверджували, що принципове рішення повернути кораблі в Росії вже ухвалили, і Москва й Київ нині «перебувають на фінальній стадії переговорів», щоб узгодити час і точне місце передачі кораблів.</p>
      <p>Але, коментуючи одне з повідомлень цієї статті, в Міністерстві закордонних справ Росії <a href="https://www.interfax.ru/russia/684421">заявили</a> російському агентству «Інтерфакс», що не пов’язують передачу Україні захоплених кораблів із майбутнім самітом у «нормандському форматі».</p>
      <p>Росія <a href="https://www.radiosvoboda.org/a/29620112.html">захопила три кораблі ВМС України</a>, малі броньовані артилерійські катери «Бердянськ» і «Нікополь» і буксир «Яни Капу», і 24 українських військовослужбовців – моряків і працівників СБУ 25 листопада 2018 року неподалік Керченської протоки з застосуванням зброї в міжнародних водах, що за міжнародним правом визнається як акт агресії.</p>
      <p>Москва відмовилася визнавати за захопленими статус військовополонених і намагалася судити їх за кримінальними статтями на кшталт «незаконного перетину російського кордону».</p>
      <p>Міжнародний трибунал із морського права наказав Росії негайно звільнити військових і повернути кораблі. Москва відмовилася це зробити.</p>
      <p>Кораблі не повернені досі, а моряків урешті передали Україні не безумовно, за рішенням трибуналу, а в рамках<a href="https://www.radiosvoboda.org/a/news-spysok-zvilnenykh-rosieu-ukraintsiv/30151572.html"> обміну утримуваними</a>. При цьому Росія <a href="https://www.radiosvoboda.org/a/news-moriaky-kvartyry-odesa/30195651.html">відпустила моряків</a> формально під «особисте зобов’язання» за першим викликом з’явитися до Росії на суд над ними у справі, яку там так і не закрили.</p>
    </article>
  </body>
</html>