<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/17/venezia-torna-onda-piena-piazza-san-marco-nuovo-allagata_yEbCu955z6jcWpBnHRxU4I.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T09:13:00+00:00"/>
    <meta property="og:title" content="Venezia, il picco si ferma a 150 cm"/>
    <meta property="og:description" content="La piena si ritirerà progressivamente fino a toccare stasera quota 30 cm"/>
  </head>
  <body>
    <article>
      <h1>Venezia, il picco si ferma a 150 cm</h1>
      <address>
        <time datetime="2019-11-17T09:13:00+00:00">17 Nov 2019, 09:13</time>
      </address>
      <p>dall'inviato Marco Mazzù</p>
      <p>Alle 13.30 <a href="https://www.adnkronos.com/Search/Link/keyword/maltempo">a Venezia è stato registrato il picco dell’onda di piena</a>, con la marea che intorno alle 13 aveva toccato quota 150 cm. Tutta piazza San Marco è stata chiusa al transito di cittadini e turisti, gli accessi sono transennati e saranno resi nuovamente agibili solo nelle prossime ore, quando i livelli dell’acqua saranno calati fino al punto da non rendere più necessarie le misure di sicurezza. La piena si ritirerà progressivamente fino a toccare quota 30 cm alle 21.20 di questa sera.</p>
      <p>Con l'innalzamento della marea, gli operai addetti avevano provveduto a rimuovere per motivi di sicurezza le passerelle sopraelevate che costituivano l’unico accesso dei turisti a piazza San Marco, di nuovo completamente trasformatasi in una sorta di enorme ‘piscina’ (<a href="https://www.adnkronos.com/fatti/cronaca/2019/11/17/acqua-alta-venezia-marea-sale_KAAfoANW1GBi6IMnSvvXeL.html">FOTO</a>).</p>
      <figure>
        <img src="https://www.adnkronos.com/rf/image_size_1280x960/Pub/AdnKronos/Assets/Immagini/Redazionale/V/Venezia_piazza_allagata_foto_logata3.jpg"/>
      </figure>
      <p>Questa mattina qualche turista più coraggioso si è addentrato nella piazza alluvionata per scattarsi un selfie originale con vista basilica. Una scena ben diversa da quella vissuta ieri a Venezia, quando un momentaneo calo della marea aveva consentito a cittadini, visitatori e commercianti di riappropriarsi della città, regalando al territorio veneziano un giorno di normalità dopo le devastanti piene dei giorni scorsi.</p>
      <p>Venezia è stata assediata dal ‘circo mediatico’, con una nutrita pattuglia di inviati di numerose testate italiane e straniere, accorsi nel capoluogo veneto per documentare le eccezionali ondate di piena che in questi giorni hanno colpito la città. Per i rappresentanti dei media esteri il richiamo è soprattutto rappresentato dalle straordinarie immagini di una basilica che sembra ‘galleggiare’ sulla piazza trasformata in piscina. A questi aspetti si aggiungono poi, soprattutto per i giornalisti delle testate italiane, le ripetute visite di ministri, politici e rappresentanti istituzionali che in questi giorni alimentano il continuo flusso di notizie da Venezia.</p>
      <p>
        <a href="https://www.adnkronos.com/fatti/cronaca/2019/11/17/venezia-direttore-caffe-florian-danni-per-mila-euro_wNi7SnJYlcFf78Pls4BzTK.html">Direttore Caffè Florian: "Danni per 100mila euro"</a>
      </p>
      <p>
        <a href="https://www.adnkronos.com/fatti/cronaca/2019/11/17/venezia-casino-serate-non-cambiano-marea-non-paura_49I3Mn7hEqAv0Y9tmQQchK.html">Al Casinò le serate non cambiano: la marea non fa paura</a>
      </p>
    </article>
  </body>
</html>