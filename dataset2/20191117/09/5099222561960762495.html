<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23495803-harghita-urs-fost-lovit-masina-sambata-seara-animalul-ranit-stat-toata-noaptea-marginea-drumului.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T09:55:00+00:00"/>
    <meta property="og:title" content="UPDATE FOTO Un urs lovit de o mașină a agonizat pe marginea drumului timp de 18 ore, fără ca autoritățile să ia o decizie. Animalul a fost, până la urmă, împușcat / Poliția a deschis dosar penal / Prefectul de Harghita, demis"/>
    <meta property="og:description" content="Un urs a fost lovit, sâmbătă seara, de un autoturism în care se aflau trei persoane, la ieşirea din localitatea Praid, județul Harghita, un minor aflat în maşină suferind un atac de"/>
  </head>
  <body>
    <article>
      <h1>UPDATE FOTO Un urs lovit de o mașină a agonizat pe marginea drumului timp de 18 ore, fără ca autoritățile să ia o decizie. Animalul a fost, până la urmă, împușcat / Poliția a deschis dosar penal / Prefectul de Harghita, demis</h1>
      <address><time datetime="2019-11-17T09:55:00+00:00">17 Nov 2019, 09:55</time> by <a rel="author">G.S.</a></address>
      <p><b>Un urs a fost lovit, sâmbătă seara, de un autoturism în care se aflau trei persoane, la ieşirea din localitatea Praid, județul Harghita, un minor aflat în maşină suferind un atac de panică. Animalul, grav rănit sâmbătă, în jurul orei 18.00, a agonizat pe marginea drumului până duminică la prânz, pentru că autoritățile nu reușeau să ia o decizie. Până la urmă, s-a luat decizia ca animalul să fie împușcat pentru a-i curma suferința. Poliția a informat că a fost deschis un dosar penal în acest caz, în timp ce ministrul de Interne, Marcel Vela, a anunțat că a demarat procedura de demitere a prefectului de Harghita, pentru „modul în care autoritățile județene au gestionat situația ursului lovit”.<br/></b><b><br/></b><b>UPDATE 20.03 <a href="https://www.hotnews.ro/stiri-esential-23496654-asociatie-protectie-ursilor-harghita-nu-intervenit-teama-unui-dosar-penal.htm">Asociație de protecție a urșilor: La Harghita nu s-a intervenit de teama unui dosar penal<br/></a></b><b><br/></b><b>UPDATE 18.00 </b><a href="https://www.hotnews.ro/stiri-esential-23496463-dosar-penal-cazul-ursului-lasat-agonizeze-18-ore-drum-harghita.htm"><b>Polițiștii din Harghita au deschis dosar penal</b></a> în cazul ursului lovit de mașină și lăsat să agonizeze 18 ore pe drum, în timp ce autoritățile îl păzeau. Oamenii legii fac cercetări pentru a stabili dacă s-a comis vreo infracțiune.<b><br/><br/></b>„Am deschis un dosar penal pentru că suntem interesați să clarificăm situația, să vedem dacă cineva are vreo implicare infracțională”, au declarat reprezentanții IPJ Harghita.<br/><br/><b>UPDATE 15.31 <a href="https://www.hotnews.ro/stiri-esential-23496261-cazul-ursului-care-agonizat-marginea-drumului-ministrul-vela-demite-prefectul-harghita.htm">Ministrul de Interne îl demite pe prefectul de Harghita<br/></a></b><br/><b>UPDATE 15.01</b> Preşedintele Consiliului Judeţean (CJ) Harghita, Borboly Csaba, consideră că <a href="https://www.hotnews.ro/stiri-esential-23496235-presedintele-harghita-dupa-cazul-ursului-care-agonizat-aproape-marginea-soselei-trebuie-avem-dreptul-intervenim-nivel-local.htm">autorităţile locale trebuie să aibă dreptul să ia decizia şi să poată interveni la nivel local în situaţii precum cea a ursului rănit la Praid<br/></a><br/><b>UPDATE 13.25 </b>Reprezentanții IPJ Harghita au declarat că ursul a fost, în cele din urmă, împușcat de vânători, pentru a-i curma suferința, transmite Mediafax. Reprezentanții Asociației Milioane de Prieteni Zărnești, care au grijă de animale în Sanctuarul de Urși, spun că rănile animalului erau prea grave și avea prea multe fracturi. Operațiunea de tranchilizare s-a desfășurat cu ajutorul unui doctor din partea Colegiului Medicilor Veterinari. Cadavrul animalului a fost ridicat de pe drum, iar circulația rutieră a revenit la normal. <br/><br/><b>UPDATE 12.16 </b>”În acest moment la fața locului este un veterinar care a procedat la tranchilizarea ursului”, a declarat, la Digi 24, Gheorghe Suciu, purtător de cuvânt al IJJ Harghita. ”După ce tranchilizantul își va face efectul, ursul va fi ridicat”, a adăugat reprezentantul Jandarmeriei.<br/><b><br/>UPDATE 11.56 <a href="https://www.hotnews.ro/stiri-esential-23495979-ministrul-mediului-despre-ursul-care-agonizeaza-marginea-drumului-este-inuman-atributia-interventie-era-jandarmeriei-dsv.htm">Ministrul Mediului: Este inuman. Atribuția de intervenție era a Jandarmeriei și a DSV</a></b> <br/><br/><b>UPDATE 10.40</b> Circulaţia pe DN 13A, între Praid şi Sovata, este restricţionată duminică dimineaţa, după ce ursul rănit sâmbătă seara într-un accident s-a târât pe carosabil, a informat Secţia de Drumuri Naţionale (SDN) Miercurea Ciuc. Încă se aşteaptă o decizie în ceea ce priveşte situaţia animalului grav rănit.</p>
      <figure>
        <img src="https://media.hotnews.ro/media_server1/image-2019-11-17-23495896-0-urs-lovit-masina.jpg"/>
      </figure>
      <p>Potrivit unor <a href="https://www.facebook.com/dorottya.tofalvi/videos/3238335756238594/">imagini publicate pe Facebook</a>, duminică dimineață animalul rănit încă era pe marginea drumului. <br/><br/>”Țara în care ne uităm la un animal în chinuri pe marginea unui drum european de aproape 12 ore, pentru că cineva probabil nu răspunde la telefon”, acuză un utilizator Facebook care a distribuit imaginile.<br/><br/>Purtătorul de cuvânt al Inspectoratului de Poliţie Judeţean (IPJ) Harghita, Gheorghe Filip, a declarat că, în urma impactului, maşina a ieşit în afara carosabilului, iar ursul a fost grav rănit.<br/><br/>"În urma impactului, atât ursul, cât şi autoturismul au părăsit partea carosabilă. Din accident nu au rezultat victime omeneşti, însă ursul a fost grav rănit, se pare că are membrele fracturate", a spus Gheorghe Filip.<br/><br/>În prezent, perimetrul este asigurat de poliţişti şi jandarmi, la faţa locului aflându-se autorităţile competente care urmează să ia o decizie în ceea ce priveşte animalul rănit, a adăugat acesta.</p>
      <related>
        <h4>REFERINTE</h4>
        <a href="https://life.hotnews.ro/stiri-natural-23496110-ajung-ursii-fie-loviti-masini-romania.htm"/>
        <a href="https://www.hotnews.ro/stiri-esential-23495979-ministrul-mediului-despre-ursul-care-agonizeaza-marginea-drumului-este-inuman-atributia-interventie-era-jandarmeriei-dsv.htm"/>
        <a href="https://www.hotnews.ro/stiri-esential-23496235-presedintele-harghita-dupa-cazul-ursului-care-agonizat-aproape-marginea-soselei-trebuie-avem-dreptul-intervenim-nivel-local.htm"/>
        <a href="https://www.hotnews.ro/stiri-esential-23496261-cazul-ursului-care-agonizat-marginea-drumului-ministrul-vela-demite-prefectul-harghita.htm"/>
        <a href="https://www.hotnews.ro/stiri-esential-23496463-dosar-penal-cazul-ursului-lasat-agonizeze-18-ore-drum-harghita.htm"/>
        <a href="https://www.hotnews.ro/stiri-esential-23496600-ministrul-mediului-despre-cazul-ursului-din-harghita-raportul-facut-masina-fara-ursul-fie-tranchilizat.htm"/>
        <a href="https://www.hotnews.ro/stiri-esential-23496654-asociatie-protectie-ursilor-harghita-nu-intervenit-teama-unui-dosar-penal.htm"/>
      </related>
    </article>
  </body>
</html>