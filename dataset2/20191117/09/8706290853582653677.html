<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/684796/chrysochodis-teleiosame-me-tin-anochi-tis-anomias-ti-eipe-gia-met"/>
    <meta property="og:site_name" content="enikos.gr"/>
    <meta property="article:published_time" content="2019-11-17T09:05:00+00:00"/>
    <meta property="og:title" content="Χρυσοχοΐδης: Τελειώσαμε με την ανοχή της ανομίας - Τι είπε για μεταναστευτικό, Εξάρχεια και Πανεπιστήμια"/>
    <meta property="og:description" content="&quot;Τελειώσαμε με την ανοχή της ανομίας και την παρακμή της βίας. Ο νόμος δεν διαπραγματεύεται, η προστασία των πολιτών είναι αδιαπραγμάτευτη&quot;..."/>
  </head>
  <body>
    <article>
      <h1>Χρυσοχοΐδης: Τελειώσαμε με την ανοχή της ανομίας - Τι είπε για μεταναστευτικό, Εξάρχεια και Πανεπιστήμια</h1>
      <address>
        <time datetime="2019-11-17T09:05:00+00:00">17 Nov 2019, 09:05</time>
      </address>
      <p>"Η αστυνομία δεν έχει δουλειά στα Πανεπιστήμια. Σε κανέναν δεν αρέσει να βλέπει αστυνομία στα πανεπιστήμια. Οι γιάφκες, τα στειλιάρια, τα μάρμαρα, η τρομοκράτηση των διδασκόντων είναι παρανομία. Δεν είναι δικαιώματα. Έτσι λέει ο νόμος, έτσι λέει η λογική. Μόνο όταν διαπιστώνονται παρανομίες πιάνει δουλειά η αστυνομία στα πανεπιστήμια. Τελικά θα μας πουν: θέλουν πανεπιστήμια με γιάφκες; Ποιος γονιός στέλνει το παιδί του στην ΑΣΟΕΕ για να χάνει το εξάμηνο; Ποιος πληρώνει τα σπασμένα, τις φωτιές, τις ζημιές; Τα σκέφτονται αυτά όταν σηκώνουν το δάχτυλο; Δεν είναι μάχη ιδεών εδώ. Προσβάλλονται οι ιδέες, ευτελίζεται η ιστορία της διαπάλης των ιδεών όταν αποκαλούν ιδέες την παρακμή της βίας" δήλωσε ο υπουργός Προστασίας του Πολίτη, Μιχάλης <a href="http://www.enikos.gr/society/683290/%CE%A7https://www.enikos.gr/politics/682660/chrysochodis-mi-diacheirisimi-i-katastasi-me-tis-metanasteftikes-%CF%81%CF%85%CF%83%CE%BF%CF%87%CE%BF%CE%90%CE%B4%CE%B7%CF%82">Χρυσοχοΐδης</a>σε συνέντευξή του στο Βήμα της Κυριακής.</p>
      <p>Αναφορικά με την απόφαση της Συγκλήτου να κλείσει την<a href="http://www.enikos.gr/politics/684469/oikonomou-stochos-na-timisoume-ton-antidiktatoriko-agona-choris-n"> ΑΣΟΕΕ</a> σχολίασε ότι "σε κανέναν δεν αρέσει να κλείνει το πανεπιστήμιο. Είναι αφύσικο, είναι θλίψη το κλειστό πανεπιστήμιο. Το έκλεισαν γιατί φοβούνται να το λειτουργήσουν. Φοβούνται τους τραμπούκους που ελεύθεροι σουλατσάρουν εκεί μέσα. Δεν είναι κατάντια αυτό; Δεν είναι ο φόβος χτύπημα της ελευθερίας; Της δημοκρατίας μας; Είναι κίνημα φοιτητικό οι 200 ίδιοι να τρομοκρατούν μια σχολή και εμείς να κοιτάμε ή να συζητούμε όταν χτυπούν με στειλιάρια, η αστυνομία τους σπρώχνει λίγο ή πολύ; Τελικά ποιους στηρίζει ο ΣΥΡΙΖΑ;".</p>
      <p>"Τελειώσαμε με την ανοχή της ανομίας και την παρακμή της βίας. Ο νόμος δεν διαπραγματεύεται, η προστασία των πολιτών είναι αδιαπραγμάτευτη" τόνισε.</p>
      <p>"Σίγουρα δεν έχουμε αποτύχει στο Μεταναστευτικό. Η Ελλάδα έχει κοινωνικά τις ίδιες αντιδράσεις με την υπόλοιπη Ευρώπη. Και λύσεις χωρίς την Ευρώπη δεν υπάρχουν. Ο ΣΥΡΙΖΑ που διαχειρίστηκε άθλια τις μικρές ροές του 2016-2018 έφτιαξε τώρα αυτή την κατασκευή περί αποτυχίας που είναι αυταπόδεικτα ανυπόστατη. Η αναδιάταξη της ΑΣτυνομίας άρχισε από την πρώτη ημέρα, οι επιτυχίες θέλουν χρόνο, δεν φυτρώνουν. Κοιτάξτε, το ξαναλέω, δεν είμαι εδώ για φτηνή πολιτική. Έχουμε επιτέλους νόμο στο μεταναστευτικό, όχι διάσπαρτα κουρέλια, φτιάχνουμε διοίκηση που δεν υπήρχε, φυλάμε σύνορα που ήταν ξέφραγο αμπέλι. Και παράλληλα, στην αστυνομία επιτέλους εξαρθρώνουμε σπείρες, όπως προχθές στο Μενίδι, στον Άγιο Δημήτριο, στην οδό Αντωνιάδου. Τέσσερα χρόνια ποιος είχε μπει εκεί; Αυτά είναι τα άλλα άβατα που θέριεψαν και γέμισαν ναρκωτικά και κλοπές την Αθήνα. Σε τρεις μήνες γκρεμίσαμε τρία άβατα. Το Μενίδι, την ΑΣΟΕΕ, τα Εξάρχεια" υπογράμμισε ο υπουργός Προστασίας του Πολίτη.</p>
      <p>Ο υπουργός Προστασίας του Πολίτη καταλογίζει ευθύνες στην προηγούμενη κυβέρνηση για το ότι με τον Ποινικό Κώδικα που ψήφισε «άδειασαν οι φυλακές από τους τρομοκράτες, τους οποίους τώρα με μεγάλο κόπο συλλαμβάνουμε. Έτοιμους να μας κάνουν να θρηνήσουμε νέα θύματα, πολλά θύματα απ' ό,τι φαίνεται».</p>
      <p>Τέλος, αποδίδει το κλίμα έντασης στον «εσωκομματικό ανταγωνισμό» του ΣΥΡΙΖΑ λέγοντας πως «προσπαθούν να τον κάνουν πρόβλημα της κοινωνίας σιγοντάροντας τη βία» και επιρρίπτει ευθύνες στον Αλέξη Τσίπρα, ο οποίος «φέρεται δημόσια όχι σαν πρώην πρωθυπουργός αλλά σαν αδέξιος ισορροπιστής μιας βαρετής θυμικής γλώσσας».</p>
      <related>
        <h4>σχετικά άρθρα</h4>
        <a href="http://www.enikos.gr/politics/684418/plakiotakis-kamia-schesi-me-tin-pragmatikotita-oi-pyrovolismoi-se%0A%20%20%20%20%0A"/>
        <a href="http://www.enikos.gr/politics/682817/tsiaras-poini-fylakisis-eos-kai-deka-chronia-gia-ektoxefsi-moloto%0A%20%20%20%20%0A"/>
        <a href="http://www.enikos.gr/politics/681463/kontra-chrysochodi-varoufaki-gia-to-asylo-sti-vouli%0A%20%20%20%20%0A"/>
        <a href="http://www.enikos.gr/politics/681451/koutsoumpas-to-nomoschedio-epicheirei-na-antimetopisei-to-prosfyg%0A%20%20%20%20%0A"/>
        <a href="http://www.enikos.gr/politics/681443/chrysochodis-gia-to-metanasteftiko-an-synechisoume-san-ti-strouth%0A%20%20%20%20%0A"/>
        <a href="http://www.enikos.gr/politics/681386/kikilias-o-rouvikonas-tha-kanei-soou-kai-emeis-tha-frontizoume-ti%0A%20%20%20%20%0A"/>
        <a href="http://www.enikos.gr/politics/681379/voridis-diastrevlothikan-oi-diloseis-mou-gia-tin-parelasi-ala-mon%0A%20%20%20%20%0A"/>
        <a href="http://www.enikos.gr/politics/680372/chrysochoidis-idiotes-giatroi-evgazan-evalotous-chiliades-metanas%0A%20%20%20%20%0A"/>
        <a href="http://www.enikos.gr/politics/680254/kerameos-tis-epomenes-imeres-archizei-o-dialogos-gia-ti-metarryth%0A%20%20%20%20%0A"/>
      </related>
    </article>
  </body>
</html>