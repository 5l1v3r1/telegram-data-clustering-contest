<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621917/%D8%A8%D9%87%D8%AA%D8%B1%DB%8C%D9%86-%D8%AD%D8%A7%D9%84%D8%AA-%D9%86%D8%B4%D8%B3%D8%AA%D9%86-%DA%A9%D8%AF%D8%A7%D9%85-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:41:00+00:00"/>
    <meta property="og:title" content="بهترین حالت «نشستن» کدام است؟"/>
    <meta property="og:description" content="متخصص ارتوپدی با اشاره به مضرات دوزانو و چهار زانو نشستن، گفت: بهترین حالت نشستن این است که زانو ۳۰ تا ۴۰ درجه بیشتر خم نشود."/>
  </head>
  <body>
    <article>
      <h1>بهترین حالت «نشستن» کدام است؟</h1>
      <address>
        <time datetime="2019-11-17T09:41:00+00:00">17 Nov 2019, 09:41</time>
      </address>
      <p>
        <i>متخصص ارتوپدی با اشاره به مضرات دوزانو و چهار زانو نشستن، گفت: بهترین حالت نشستن این است که زانو ۳۰ تا ۴۰ درجه بیشتر خم نشود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رعایت صحیح نشستن و پرهیز از نشستن یا ایستادن زیاد باعث می‌شود از بیماری‌های مفصلی در ناحیه پا و کمر در امان باشیم؛ بیماری‌هایی که تعداد زیادی از مردم در سراسر دنیا را مبتلا کرده و می‌کند.</p>
      <p>عادل ابراهیم‌پور، متخصص ارتوپدی و استاد دانشگاه علوم پزشکی شهید بهشتی درباره «آسیب‌های ناشی از دوزانو چهارزانو نشستن»، اظهار داشت: وقتی زانو خم می‌شود و از ۴۰ تا ۵۰ درجه بیشتر باشد، بیشترین فشار کشکک روی لقمه‌های زانو ایجاد می‌شود.</p>
      <p>وی ادامه داد: دوزانو و چهارزانو نشستن مفصل را درنهایت خم شدن قرار می‌دهد و اگر به مدت طولانی باشد، نهایت فشار کشکک روی مفصل ایجاد می‌شود.</p>
      <figure>
        <img src="https://aftabnews.ir/files/fa/news/1398/8/26/360163_838.jpg"/>
      </figure>
      <p>این متخصص ارتوپدی افزود: تغذیه غضروف از مایه مفصل است و مفصل نیز برای اینکه سایش نداشته باشد،‌ باید دائم در تحرک باشد.</p>
      <p>ابراهیم‌پور اضافه کرد: نشستن در چنین حالتی باعث می‌شود غضروف در مقابل غضروف قرار گیرد و مایه مفصل در بین این دو نمی‌تواند نفوذ کند؛ در نتیجه سلول‌های غضروفی بلافاصله دچار نکروز یا مردن می‌شوند.</p>
      <p>وی بیان داشت: وقتی سلولهای بعدی می‌خواهند جایگزین سلولی که از بین رفته شوند، خاصیت سلولهای قبلی را ندارند.</p>
      <p>وی خاطرنشان کرد:‌انسان بالاترین نوع غضروف مفصلی را در بین تمام حیوانات دارد و این غضروف بسیار گرانبهاست، اما زود از بین می‌رود.</p>
      <p>این متخصص ارتوپدی در پاسخ به این پرسش که «بهترین نحوه نشستن چیست؟»، تصریح کرد: بهترین حالت نشسته این است که زانو ۳۰ تا ۴۰ درجه بیشتر خم نشود؛ البته طولانی نشستن و ایستادن نیز بسیار مخرب است و باید تحرک نیز داشته باشیم.</p>
      <p>ابراهیم‌پور متذکر شد: در قدیم سن بروز آرتروز در سنین بالا بود؛ برای اینکه کودکان در دوران مدرسه تحرک داشته و پیاده‌روی می‌کردند، اما اکنون کودکان با سروریس به مدرسه می‌روند و تحرک لازم را ندارند.</p>
      <p>وی با بیان اینکه نوع تغذیه مردم تفاوت کرده است، یادآور شد: اکنون مصرف غذاهای فست‌فودی زیاد شده که منجر به افزایش وزن می‌شود و این افزایش وزن نیز بار مفصل را زیاد می‌کند.</p>
      <p>این متخصص ارتوپدی ابراز داشت:‌ اگر بار مفصلی زیاد باشد و فرد در حالت نامناسب نشستن قرار گیرد، به سمت آرتروز حرکت می‌کند.</p>
      <p>ابراهیم‌پور در پاسخ به این پرسش که «آیا نباید به صورت چهارزانو یا دوزانو بنشینیم؟»، افزود: باید گفت نباید به طور طولانی در این موقعیت‌ها بنشینیم؛ البته برای خواندن نماز اشکالی ندارد؛ چرا که تحرک به دنبال دارد؛ به این شرط اینکه آرتروز نداشته باشیم؛ چرا که وقتی آرتروز شروع شد، چهارزانو و دوزانو نشستن در نماز نیز باعث می‌شود روی غضروفی که وجود ندارد، فشار وارد شده و تخریب صورت گیرد.</p>
      <p>وی درباره «نشانه‌های آرتروز»، گفت: درد اولین نشانه وجود آرتروز است؛ ضمن اینکه تورم زانو، کاهش قدرت ماهیچه‌ها و توان آن اندام را نیز به همراه دارد.</p>
    </article>
  </body>
</html>