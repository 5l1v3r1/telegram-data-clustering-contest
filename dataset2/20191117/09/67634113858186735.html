<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150786/"/>
    <meta property="og:site_name" content="AgroNews"/>
    <meta property="article:published_time" content="2019-11-17T09:09:00+00:00"/>
    <meta property="og:title" content="Для тваринників створять електронний кабінет"/>
    <meta property="og:description" content="У 2020 році в Україні планують створити електронний кабінет для юридичного сектору суб’єктів господарювання, які займаються тваринництвом. Про це заявила т.в.о. голови Держпродспоживслужби Ольга Шевченко, передає УНН.  «Питання стосовно електронних кабінетів. Створена ідея в тому, щоб..."/>
  </head>
  <body>
    <article>
      <h1>Для тваринників створять електронний кабінет</h1>
      <address><time datetime="2019-11-17T09:09:00+00:00">17 Nov 2019, 09:09</time> by <a rel="author">agronews.uaode/author</a></address>
      <p><b>У 2020 році в Україні планують створити електронний кабінет для юридичного сектору суб’єктів господарювання, які займаються тваринництвом.</b> <b>Про це заявила т.в.о. голови Держпродспоживслужби Ольга Шевченко, передає</b> <a href="https://www.unn.com.ua/uk/news/1836040-v-ukrayini-planuyut-stvoriti-elektronniy-kabinet-dlya-tvarinnikiv">УНН. </a></p>
      <p>«Питання стосовно електронних кабінетів. Створена ідея в тому, щоб функціонування всіх документів зводилося в одну систему, для того, щоб спростити питання проходження самої процедури видачі документів. Якщо сам суб’єкт господарювання зможе сам заповнювати інформаційні сторінки, наприклад, документи на експорт, на внутрішні документи — це зменшить час заповнення відповідних граф інспекторами Держпродспоживслужби», — розповіла Шевченко.</p>
      <p>Також вона зазначила, що створення електронних кабінетів пришвидшить обробку документів.</p>
      <blockquote>По планах в 2020 році створення персональних кабінетів власників тварин, персональних кабінетів суб’єктів господарювання. Поки ми говоримо про юридичний сектор, поки не про фізичний сектор. Будь-який суб’єкт господарювання буде мати доступ до всієї інформації, до всіх баз даних в одному місці. Для прозорості, для аналізу своєї роботи, а також для пришвидшення та економії своїх коштів. Адже доцільно сформувати одну заявочку в одному кабінеті і відправити, щоб лікар ветеринарної медицини у відповідному органі вже знав, що такі вантажі планують відправлятися. Це дасть можливість набагато швидше і якісніше обробляти всі ветеринарні документи, — сказав директор Державного підприємства «Агентство з ідентифікації і реєстрації тварин» Ігор Клименок.</blockquote>
      <p>Також директор зазначив, що в персональний кабінет буде стікатися інформація зі всіх джерел, які є, та будуть створені в майбутньому. Це інформація з Єдиного державного реєстру тварин, Єдиного державного реєстру ветеринарних документів, інспекційної системи і ветконтролю.</p>
      <blockquote>Вони будуть об’єднуватись в одну інформаційну систему, де суб’єкт господарювання може спокійно аналізувати дані, готувати запити. Відмови в видачі ветеринарних документів зведуться до нуля. Тому що при формуванні заявки система буде попереджати про необхідні документи, які мають бути в суб’єкта господарювання, щоб отримати дозвільний документ. Тобто, попередню версію дозвільного документу він зможе сформувати в себе в електронному кабінеті сам. І якщо є якісь помилки, він може виправити їх, не їздячи два-три рази до державного інспектора, — додав Клименок.</blockquote>
    </article>
  </body>
</html>