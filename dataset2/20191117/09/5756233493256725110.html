<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621916/20-%D8%B3%D8%A7%D9%84-%D8%B2%D9%86%D8%AF%D8%A7%D9%86-%D9%85%D8%AC%D8%A7%D8%B2%D8%A7%D8%AA-%D8%B2%D9%88%D8%AC-%D8%A2%D8%AF%D9%85-%D8%B1%D8%A8%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:39:00+00:00"/>
    <meta property="og:title" content="20 سال زندان مجازات زوج آدم ربا"/>
    <meta property="og:description" content="زن و مرد مسلح که با فریب دختر جوان او را ربوده واموالش را سرقت کرده بودند، صبح دیروز با حکم قضات شعبه نهم دادگاه کیفری به اتهام آدم ربایی به حبس محکوم شدند."/>
  </head>
  <body>
    <article>
      <h1>20 سال زندان مجازات زوج آدم ربا</h1>
      <address>
        <time datetime="2019-11-17T09:39:00+00:00">17 Nov 2019, 09:39</time>
      </address>
      <p>
        <i>زن و مرد مسلح که با فریب دختر جوان او را ربوده واموالش را سرقت کرده بودند، صبح دیروز با حکم قضات شعبه نهم دادگاه کیفری به اتهام آدم ربایی به حبس محکوم شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رسیدگی به این پرونده از اواخر پاییز پارسال با مراجعه دختر جوانی به نام مریم به کلانتری در غرب تهران شروع شد. وی به افسر پرونده گفت: مدتی بیش درآرایشگاه با زن جوانی آشنا شدم بعد از مدتی قرار شد دوست شوهرش را برای ازدواج به من معرفی کند. یک روز با هم به محل قرار رفتیم اما در بین راه ناگهان شوهر فریبا با یک تیغ موکت بری مرا تهید کرد و حتی با همان تیغ ضربه‌ای به پایم زد واز من خواست گوشی تلفن همراه و پولهایم را به او بدهم.</p>
      <p>سپس مرا به مخفیگاه خود در کرج بردند و با کتک و شکنجه از من فیلم تهیه کردند.<br/>به‌دنبال اظهارات دختر جوان تیم ویژه‌ای از کارآگاهان توانستند با ردیابی تماس‌های زوج خلافکار آنها را شناسایی و دستگیر کنند.</p>
      <p>فرید - 23 ساله - متهم اصلی پرونده که دارای سوابق متعدد کیفری از جمله دو فقره قتل غیرعمد و سرقت بود به دادرسان دادگاه گفت: اسلحه قلابی بود. با نقشه قبلی می‌خواستیم از مریم سرقت کنیم. اما وقتی او را به خانه دوستمان در کرج بردیم، من پشیمان شدم و در نیمه‌های شب او را به میدان فرهنگ برگرداندم و همانجا رهایش کردم.</p>
      <p>فریبا 21 ساله هم اتهام خود را انکار کرد و گفت: «سه سال قبل بعد از جدایی از همسرم با فرید آشنا شدم. پدر و مادرم سال‌ها قبل فوت کرده‌اند و من نیاز به حامی داشتم برای همین با فرید ازدواج کردم. او بارها مرا با چاقو مجروح کرده بود و حتی برای ترساندن من اقدام به خودزنی می‌کرد. من مریم را نمی‌شناختم. روز قبل از حادثه، فرید با تهدید چاقو تمام پول پس‌اندازم را گرفت و مجبورم کرد در ربودن مریم با او همراه باشم من هم جرأت مخالفت پیدا نکردم. او مریم را به‌عنوان مسافر سوار کرد و من هم به اجبار در ماشین بودم و در آدم‌ربایی و سرقت نقشی نداشتم.</p>
      <p>قضات دادگاه صبح دیروز پس از شور با توجه به محتوای پرونده و بررسی مدارک موجود متهم اصلی -فرید- را به اتهام آدم ربایی به 15سال زندان و فریبا را به اتهام معاونت در آدم ربایی به 5سال حبس محکوم کردند.</p>
    </article>
  </body>
</html>