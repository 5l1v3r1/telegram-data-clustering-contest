<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/bsp-obsazhda-na-plenum-rezultatite-ot-mestnite-izbori.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T09:12:00+00:00"/>
    <meta property="og:title" content="БСП обсъжда на пленум резултатите от местните избори"/>
    <meta property="og:description" content="Социалисти се отричат от подписка с искане за оставки"/>
  </head>
  <body>
    <article>
      <h1>БСП обсъжда на пленум резултатите от местните избори</h1>
      <h2>Социалисти се отричат от подписка с искане за оставки</h2>
      <address><time datetime="2019-11-17T09:12:00+00:00">17 Nov 2019, 09:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/17/bsp_1573986137-1.mp4"/>
      </figure>
      <p>Националният съвет на БСП ще обсъди на заседание днес резултатите от местните избори. В навечерието на пленума беше разпространено писмо, подписано от 50 социалисти, с искане за оставка на ръководството на БСП заради неуспеха на вота.</p>
      <p>От "Позитано" 20 уточниха, членове на левицата са сигнализирали в централата на партията, че нито са полагали подписа си под такъв текст, нито са дали устно съгласие името им да присъства сред изброените. Нещо повече - разбрали са за текста и присъствието им в списъка от имена от медиите.</p>
      <p>Сочен за автор на писмото е Чавдар Георгиев - член на Националния съвет.</p>
      <p>Въпросът с лидерството в БСП трябва да бъде решен на редовен конгрес през месец май 2020 г. </p>
      <p>„Всички виждаме, че ГЕРБ ерозира - и времето ги ерозира, и скандалите, и корупцията, и злоупотребата с власт. Въпреки това българите не припознават БСП като по-добрата алтернатива – това е големият проблем”, отбеляза лидерът на ПЕС – Сергей Станишев. </p>
      <p>Според кметът на Перник – Станислав Владимиров, на този пленум трябва да се отчетат позитивите и грешките. Борислав Гуцанов посочи, че във Варна е могло да има много по-добър резултат, от този който е постигнат. По думите му цялостното представяне на БСП на тези избори дава предпоставка за промяна в ръководството на партията.</p>
      <p>Според Георги Гьоков обаче не е необходимо който и да било да си подава оставката – нито председателят на щаба, нито председателят на партията. По думите му това са местни избори и местните организации носят отговорност за резултата.</p>
    </article>
  </body>
</html>