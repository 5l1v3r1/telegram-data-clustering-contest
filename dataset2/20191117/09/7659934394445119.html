<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995401/%E2%80%8Bfbi-%E2%80%98yaln%C4%B1z-kurt%E2%80%99-say%C4%B1s%C4%B1-art%C4%B1yor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T09:00:00+00:00"/>
    <meta property="og:title" content="​FBI: ‘Yalnız Kurt’ sayısı artıyor"/>
    <meta property="og:description" content="ABD’de Demokratların Temsilciler Meclisi’nde çoğunluğu kazanması ve sadece yurt dışından gelen terör tehdidine değil iç teröre de odaklanılması konusunda bastırmasının ardından Federal Soruşturma Bürosu (FBI) geçtiğimiz Perşembe günü ‘Yalnız Kurt-Bir"/>
  </head>
  <body>
    <article>
      <h1>​FBI: ‘Yalnız Kurt’ sayısı artıyor</h1>
      <address>
        <time datetime="2019-11-17T09:00:00+00:00">17 Nov 2019, 09:00</time>
      </address>
      <p>ABD’de Demokratların Temsilciler Meclisi’nde çoğunluğu kazanması ve sadece yurt dışından gelen terör tehdidine değil iç teröre de odaklanılması konusunda bastırmasının ardından Federal Soruşturma Bürosu (FBI) geçtiğimiz Perşembe günü ‘Yalnız Kurt-Bireysel Terörizm’ isimli yeni bir rapor yayımladı.<br/><br/>80 sayfalık raporda, 1972'den bu yana ülkede meydana gelen 52 saldırının arka planındaki koşulların yanı sıra Yalnız Kurt olarak adlandırılan saldırganlar ve etrafındaki kişilerin davranış özellikleri de incelendi.<br/><br/>Rapora göre 1972’de sadece bir saldırı düzenlenirken, geçtiğimiz yıl bazı lise öğrencilerinin sınıf arkadaşlarına veya bazı kişilerin ibadet yerlerine yönelik saldırılarıyla bu sayı dörde çıktı.<br/><br/>Yalnız Kurt olarak adlandırılan saldırganların ruh halini analiz eden rapora göre;<br/><br/>-Suçluların yüzde 83'ü daha önce düşmanca ya da saldırgan davranışlara sahipti.<br/><br/>-Suçluların yüzde 96'sı saldırıdan önce yapacağı eylemle ilgili herkes tarafından görülmesi amaçlanan yazı veya videolar yayınladı.<br/><br/>-Vakaların yüzde 25'inde en az bir kişi suçlunun saldırıya dair araştırması, planlaması veya hazırlanmasının farkındaydı.<br/><br/>-Her durumda faili tanıyanlar, failin saldırı öncesi aşamadaki davranışları hakkında endişelerini dile getirdi.<br/><br/>-Suçlular tarafından saldırıya uğrayan yerlerin çoğu okullar gibi minimum güvenlik seviyesine  sahip mekanlardı.<br/><br/>-Suçluların yüzde 25'ine daha önce bir veya daha fazla psikiyatrik hastalık tanısı konulmuştu. Saldırganların yüzde 13'üne ise saldırı sonrası bu tanı konuldu.<br/><br/>-Vakaların yüzde 92'sinde suçlunun akıl durumu veya ideolojisinin farkında olan en az bir kişi vardı ve bu kişilerin yaklaşık dörtte biri kaygılarını kolluk kuvvetlerine bildirdi.<br/><br/>FBI raporunda, “Raporun bulguları, bu saldırıların gerçekleşmesini tespit etmek ve önlemek için kolluk kuvvetleri ile toplum arasında daha iyi koordinasyon ve işbirliği sağlanması gerektiğini savunuyor. Erken keşifler büyük önem taşıyor ve herhangi bir olası saldırı öncesi bunu önleme çabalarına yardımcı oluyor” denildi.<br/><br/>FBI Direktörü Christopher Wray, raporda vatandaşların Yalnız Kurt’a karşı korunmadaki rolü üzerinde durulduğunu dile getirerek,  İç Güvenlik Bakanlığı’nın yaptığı ‘Bir şey görürseniz, bir şey söyleyin’ sloganını hatırlattı.<br/><br/>Wray, “Ama bir yerlerde sırt çantasını bırakan kişinin ötesindeki şeyleri aramamız gerekiyor. Sırt çantasını bıraktıklarında onları yakalarsak çok geç oluyor. Bunları daha önce yakalamamız gerekiyor” dedi.</p>
    </article>
  </body>
</html>