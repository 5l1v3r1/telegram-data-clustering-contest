<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621904/%D9%BE%D8%A7%D8%B3%D8%A7%DA%98%D9%87%D8%A7%DB%8C-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D8%AF%D9%88%D9%86-%D9%85%D8%B4%D8%AA%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:06:00+00:00"/>
    <meta property="og:title" content="پاساژهای میلیاردی بدون مشتری!"/>
    <meta property="og:description" content="ساخت و ساز پاساژها و مراکز خرید همچنان در خیایان اصلی شهر کرمانشاه ادامه دارد، بگونه‌ای که ظرفیت خیابان &quot;مدرس&quot; به نوعی پر شده و این پاساژها نیز آنطور که باید رونق ندارد."/>
  </head>
  <body>
    <article>
      <h1>پاساژهای میلیاردی بدون مشتری!</h1>
      <address>
        <time datetime="2019-11-17T09:06:00+00:00">17 Nov 2019, 09:06</time>
      </address>
      <p>
        <i>ساخت و ساز پاساژها و مراکز خرید همچنان در خیایان اصلی شهر کرمانشاه ادامه دارد، بگونه‌ای که ظرفیت خیابان "مدرس" به نوعی پر شده و این پاساژها نیز آنطور که باید رونق ندارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>برای ساخت هریک از این مراکز خرید میلیاردها تومان هزینه شده، اما نه مغازه‌هایش فروش می‌رود و نه همان‌هایی هم که فروخته شده مشتری دارند.</p>
      <p>تعدادی از این مجتمع‌های تجاری ناموفق، بجز در خیابان اصلی شهر کرمانشاه، در سایر نقاط مانند خیابان کسری و... هم وجود دارد که مغازه‌داران مدام مجبورند یا تغییر شغل بدهند و یا تعطیل کنند.</p>
      <p>بر اساس آمارها کرمانشاه با مازاد واحد صنفی مواجه است و شاید یکی از دلایل اصلی آن هم مربوط به نرخ بیکاری بالا باشد که همه را به سمت مشاغل آزاد می‌کشاند.</p>
      <p>عضو هیات رئیسه اتاق اصناف کرمانشاه با اشاره به ساخت تعداد زیادی مرکز تجاری و خرید در محدوده خیابان مدرس کرمانشاه، گفت: ظرفیت این خیابان برای واحدهای صنفی و مجتمع‌های تجاری پر شده است.</p>
      <p>حسین بیات اظهار کرد: سرمایه‌گذاری‌های زیادی در حوزه مراکز تجاری در کرمانشاه انجام شده، اما چون محل آن درست نیست همه سرمایه‌گذاران متضرر می‌شوند و هم سایر واحدهای صنفی لطمه می‌بینند.</p>
      <p>وی ادامه داد: متاسفانه بسیاری از این مراکز تجاری خرید و فروش چندانی ندارند، چون بازار رونق خاصی ندارد و از سوی دیگر با اضافه شدن این همه واحد صنفی، بازار سایر مغازه‌داران نیز کساد شده است.</p>
      <p>رئیس اتحادیه تریکو و پوشاک کرمانشاه معتقد است، در شرایطی که ظرفیت خیابان مدرس برای مراکز تجاری تکمیل شده، شهرداری باید جلوی ساخت و سازهای جدید را بگیرد.</p>
      <p>بیات از مازاد واحد صنفی در کرمانشاه هم یاد کرد و با بیان اینکه بر اساس استانداردهای جهانی باید به ازاء هر 252 نفر(64 خانوار) یک واحد صنفی وجود داشته باشد، گفت: اما این آمار در کرمانشاه یک واحد صنفی به ازاء هر 20 نفر(چهار یا پنج خانوار) است.</p>
      <p>وی دلیل این آمار بالای واحدهای صنفی را نرخ بیکاری بالای کرمانشاه دانست و عنوان کرد: اگر سرمایه‌گذاری‌هایی که در حوزه اصناف می‌شود به سایر بخش‌ها هدایت شود، هم تولید رونق می‌گیرد و هم بازاریان کمتر صدمه می‌بینند.</p>
    </article>
  </body>
</html>