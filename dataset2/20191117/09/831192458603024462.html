<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/aristotelis-onasis-o-agnostos-tsakomos-me-ton-konstantino-karamanli-oi-fones-kai-oi-protofaneis-cheironomies-sto-fos-apisteytes-apokalypseis/"/>
    <meta property="og:site_name" content="europost.gr"/>
    <meta property="article:published_time" content="2019-11-17T09:30:10+00:00"/>
    <meta property="og:title" content="Αριστοτέλης Ωνάσης: Ο άγνωστος τσακωμός με τον Κωνσταντίνο Καραμανλή, οι φωνές και οι πρωτοφανείς χειρονομίες – Στο φως απίστευτες αποκαλύψεις!"/>
    <meta property="og:description" content="Ένα άγριο επεισόδιο, που έρχεται στη δημοσιότητα, είχε εκτυλιχτεί το 1960 μεταξύ του Αριστοτέλη Ωνάση και του Κωνσταντίνου Καραμανλή. Τι ήταν, όμως, εκείνο που προκάλεσε ισχυρή ένταση ανάμεσα στους δύο άνδρες και ποιο το παρασκήνιο"/>
  </head>
  <body>
    <article>
      <h1>Αριστοτέλης Ωνάσης: Ο άγνωστος τσακωμός με τον Κωνσταντίνο Καραμανλή, οι φωνές και οι πρωτοφανείς χειρονομίες – Στο φως απίστευτες αποκαλύψεις!</h1>
      <address>
        <time datetime="2019-11-17T09:30:10+00:00">17 Nov 2019, 09:30</time>
      </address>
      <p>Ένα άγριο επεισόδιο, που έρχεται στη δημοσιότητα, είχε εκτυλιχτεί το 1960 μεταξύ του Αριστοτέλη Ωνάση και του Κωνσταντίνου Καραμανλή. Τι ήταν, όμως, εκείνο που προκάλεσε ισχυρή ένταση ανάμεσα στους δύο άνδρες και ποιο το παρασκήνιο του επεισοδίου που έλαβε χώρα μεταξύ τους;</p>
      <p>To περιστατικό εκτυλίχθηκε στις αρχές Οκτωβρίου του 1961, λίγες εβδομάδες πριν την κρίσιμη εκλογική αναμέτρηση για τις βουλευτικές εκλογές εκείνης της χρονιάς.</p>
      <p>Υπενθυμίζεται ότι οι δύο ισχυρότερες πολιτικές δυνάμεις εκείνης της εποχής ήταν η Εθνική Ριζοσπαστική Ένωσις (ΕΡΕ) υπό την ηγεσία του Κωνσταντίνου Καραμανλή και Ένωσις Κέντρου υπό τον Γεώργιο Παπανδρέου. Η προεκλογική περίοδος του 1961 χαρακτηρίστηκε από έντονες διαμάχες και σκληρές πολιτικές κόντρες, με αποτέλεσμα τα πράγματα στην Ελλάδα να είναι ούτως ή άλλως τεταμένα.</p>
      <p>Εκείνες τις ημέρες, ο Αριστοτέλης Ωνάσης επέστρεφε με το ιδιωτικό του αεροσκάφος στην Αθήνα. Αμέσως μόλις έγινε γνωστό ότι ο Έλληνας κροίσος έφτασε στην ελληνική πρωτεύουσα, δέχθηκε μια απρόοπτη πρόσκληση. Συγκεκριμένα, ο τότε πρωθυπουργός, Κωνσταντίνος Καραμανλής ζητούσε στον μεγιστάνα να τον επισκεφθεί στο σπίτι του, χωρίς ωστόσο να διευκρινίζει το λόγο που ήθελε να συναντηθούν.</p>
      <p>Ο Αριστοτέλης Ωνάσης ανταποκρίθηκε στην πρόσκληση του Κωνσταντίνου Καραμανλή και, το ίδιο κιόλας βράδυ, περνούσε το κατώφλι της οικίας του πρωθυπουργού.</p>
      <p>Όπως αποκαλύπτει το ρεπορτάζ της εφημερίδας «Νεολόγος Πατρών», όταν ο Ωνάσης μπήκε στο δωμάτιο που τον περίμενε ο Καραμανλής, βρέθηκε αντιμέτωπος με κάτι εντελώς απρόσμενο. Ο Έλληνας πρωθυπουργός ξεκίνησε αμέσως να ωρύεται, ενώ ταυτόχρονα πλησίαζε απειλητικά προς το μέρος του εφοπλιστή.</p>
      <p>«Ρε συ, πώς τόλμησες να ενισχύσεις οικονομικώς το κέντρο; Ρε εγώ τουφεκάω δέκα σαν κι εσένα την ημέρα!», φέρεται να έλεγε ο πρωθυπουργός στον Αριστοτέλη Ωνάση.</p>
      <p>Όπως διαπιστώθηκε μετέπειτα, στα αυτιά του Κωνσταντίνου Καραμανλή είχαν φτάσει πληροφορίες ότι ο Αριστοτέλης Ωνάσης χρηματοδοτούσε την προεκλογική εκστρατεία του πολιτικού του αντιπάλου, Γεωργίου Παπανδρέου.</p>
      <p>Όπως φημολογείται, μάλιστα, ο τότε πρωθυπουργός της χώρας ήταν τόσο εξαγριωμένος από αυτή την πληροφορία που δεν αρκέστηκε απλά στις κραυγές, αλλά άρπαξε τον Αριστοτέλη Ωνάση από το πέτο του σακακιού του και άρχισε να τον τραντάζει, ενώ παράλληλα τον εμπόδιζε, με το σώμα του, να βγει από το δωμάτιο.</p>
      <p>Η εξέλιξη αυτή στη συνάντηση των δύο ανδρών είναι σίγουρα κάτι που δεν περίμενε ο Αριστοτέλης Ωνάσης, γι’ αυτό και στην αρχή φαινόταν ανίκανος να αντιδράσει με οποιονδήποτε τρόπο. Στη συνέχεια, ωστόσο, ο εφοπλιστής ανέκτησε την ψυχραιμία του και αντέδρασε δυναμικά.</p>
      <p>«Πάρε το χέρι σου, γιατί το δικό μου είναι πιο μακρύ από το δικό σου», του είπε ήρεμα ο Αριστοτέλης Ωνάσης, ο Καραμανλής ωστόσο δεν φάνηκε να δειλιάζει και συνέχισε ακάθεκτος.</p>
      <p>«Με διαλύσατε ρε! Θέλεις να υποστηρίξεις αυτόν τον Βενιζέλο!», συνέχισε ο Ωνάσης, ενώ, σύμφωνα με την εφημερίδα «ξεστόμισε μία ακατανόμαστη ύβρη για τον Σοφοκλή Βενιζέλο».</p>
      <p>Ο Έλληνας κροίσος ήταν πλέον έξαλλος με τον πρωθυπουργό που είχε μπροστά του.</p>
      <p>«Θα φύγω ρε, θα πάω στο χωριό μου, αλλά να ιδώ τι θα γίνετε χωρίς εμένα! Αν δε με αφήσεις αμέσως, θα σου δώσω δυο χαστούκια, να ιδώ τότε πώς θα κάνεις προεκλογική περιοδεία», φώναξε ο Ωνάσης και, κάνοντας μια απότομη κίνηση, ξέφυγε από τα χέρια του Καραμανλή και βγήκε από την πόρτα του γραφείου του.</p>
      <p>Η επόμενη ημέρα</p>
      <p>Η είδηση του άγριου επεισοδίου μεταξύ των δύο ισχυρών ανδρών δεν άργησε να γίνει γνωστή. Μάλιστα, διέρρευσαν στον Τύπο οι ακριβείς διάλογοι, αλλά και η λεπτομερής καταγραφή του περιστατικού, τα οποία δημοσιεύθηκαν συγκεκριμένα στο φύλλο της 4ης Οκτωβρίου του «Νεολόγου Πατρών».</p>
      <p>Την επόμενη ημέρα, όλες οι μεγάλες αθηναϊκές εφημερίδες μετέδιδαν, με τη σειρά τους, την είδηση. Το γεγονός έλαβε μεγάλες διαστάσεις και γρήγορα έφτασε στα αυτιά των υψηλών κλιμακίων της ΕΡΕ. Αυτό ανάγκασε το κόμμα να εκδώσει σχετική ανακοίνωση, η οποία περιέγραφε λιτά και σύντομα τη θέση της παράταξης.</p>
      <p>Συγκεκριμένα, η ανακοίνωση περιορίστηκε στο να χαρακτηρίσει τα δημοσιεύματα ως «μυθεύματα ανάξια διαψεύσεως», θέλοντας, με αυτό τον τρόπο, να απαξιώσει το περιστατικό, χωρίς ωστόσο να διευκρινίζει με τρόπο ξεκάθαρο αν το περιστατικό συνέβη ή όχι. Ο σχολιασμός για το συμβάν περιορίστηκε σε αυτή την ανακοίνωση, καθώς εν συνεχεία ούτε ο Καραμανλής, αλλά ούτε και ο Ωνάσης τοποθετήθηκαν επίσημα επί του ζητήματος.</p>
      <p>Αξίζει να σημειωθεί, για την ιστορία, ότι στις εκλογές της 29ης Οκτωβρίου του 1961 επικράτησε η ΕΡΕ με ποσοστό 50% έναντι 33% της Ένωσης Κέντρου.</p>
      <p>Στις 4 Νοεμβρίου, ο Κωνσταντίνος Καραμανλής ορκίστηκε εκ νέου πρωθυπουργός της χώρας.</p>
      <p>Πηγή: mononews.gr</p>
    </article>
  </body>
</html>