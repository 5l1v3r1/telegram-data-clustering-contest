<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621913/%D9%BE%D9%84%DB%8C%D8%B3-%D9%81%D8%AA%D8%A7-%D9%BE%DB%8C%D8%A7%D9%85%DA%A9%E2%80%8C%D9%87%D8%A7%DB%8C-%D8%AF%D8%B1%DB%8C%D8%A7%D9%81%D8%AA-%D8%B1%D9%85%D8%B2-%DB%8C%DA%A9%E2%80%8C%D8%A8%D8%A7%D8%B1-%D9%85%D8%B5%D8%B1%D9%81-%D8%AC%D8%B9%D9%84%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T09:31:00+00:00"/>
    <meta property="og:title" content="پلیس فتا: پیامک‌های «دریافت رمز یک‌بار مصرف» جعلی است"/>
    <meta property="og:description" content="رئیس مرکز تشخیص و پیشگیری از جرایم سایبری پلیس فتا اعلام کرد: پیامک‌هایی که کاربر را به سمت دریافت رمزهای یک بار مصرف هدایت می‌کند، جعلی است. بر این اساس هموطنان باید مراقب افراد سودجو باشند و به این گونه پیامک‌ها توجهی نکنند."/>
  </head>
  <body>
    <article>
      <h1>پلیس فتا: پیامک‌های «دریافت رمز یک‌بار مصرف» جعلی است</h1>
      <address>
        <time datetime="2019-11-17T09:31:00+00:00">17 Nov 2019, 09:31</time>
      </address>
      <p>
        <i>رئیس مرکز تشخیص و پیشگیری از جرایم سایبری پلیس فتا اعلام کرد: پیامک‌هایی که کاربر را به سمت دریافت رمزهای یک بار مصرف هدایت می‌کند، جعلی است. بر این اساس هموطنان باید مراقب افراد سودجو باشند و به این گونه پیامک‌ها توجهی نکنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی‌محمد رجبی افزود: اخیرا پیامک هایی به کاربران ارسال می شود با این عنوان که «برای دریافت رمز یک بار مصرف به سایت زیر مراجعه کنید» در صورتی که این گونه پیامک‌ها جعلی است و توسط کلاهبرداران هدایت می شوند.</p>
      <p>وی ادامه داد: با توجه به اینکه رمز یک بار مصرف به صورت پیامک عمومی راه اندازی نشده است، لازم است شهروندان برای دریافت رمز یک بار مصرف از طریق سیستم بانک هایی که اپلیکیشن های مربوطه را راه اندازی کرده اند، اقدام کنند.</p>
      <p>رجبی اضافه کرد: شهروندان باید اپلیکیشن های مربوطه را از یک فروشگاه نرم افزار معتبر نصب کنند و فرآیند فعال سازی را از طریق دستگاه خودپرداز همان بانک انجام دهند.</p>
      <p>رئیس مرکز تشخیص و پیشگیری از جرایم سایبری پلیس فتا گفت: برای طی کردن فرآیند دریافت رمز یک بار مصرف، نیازی به ثبت نام نیست، به همین دلیل پیامک هایی که کاربر را به سمت دریافت رمز یک بار مصرف هدایت می کند، جعلی هستند.</p>
      <p>وی تاکید کرد: همان طور که گفته شد، رمز یک بار مصرف پیامکی هنوز فعال نشده است و کاربران باید از طریق دانلود اپلیکیشن بانک مربوطه، این امکان را فعال کنند و برای دریافت رمز یک بار مصرف به دستگاه های خودپرداز همان بانکی که قصد دارند، رمز یک بار مصرف دریافت کنند، مراجعه کرده و به هیچ عنوان به پیامک هایی که در این زمینه ارسال می شود، توجهی نکنند.</p>
      <p>رجبی اضافه کرد: کاربران تا دی ماه امسال از این طریق می توانند، رمزهای یک بار مصرف خود را دریافت کنند و بعد از دی ماه از طریق دریافت پیامک می توانند رمزهای یک بار مصرف را به روز کرده و از آن استفاده کنند.<br/>وی در مورد شیوه دریافت رمزهای یک بار مصرف از طریق پیامک، گفت: هنوز فرآیند دریافت پیامکی این رمزها اعلام نشده است و منتظر اعلام آن از طریق رسانه های عمومی هستیم.</p>
      <p>سردار وحید مجید رئیس پلیس فتا نیروی انتظامی پیش از این در گفت و گو با خبرنگار انتظامی اعلام کرده بود: بیش از ۶۰ درصد جرایم سایبری مربوط به برداشت غیرمجاز اینترنتی و همچنین کلاهبرداری اینترنتی است؛ بر این اساس ضرورت دارد برای پیشگیری از این جرایم، رمزهای یک بار مصرف هر چه زودتر عملیاتی شود. پنج جرم برتر در کشور بررسی شده است اما اولویت اول در این جرایم، برداشت اینترنتی است که مصداق بارز فیشینگ است و رتبه اول را به خود اختصاص داده است.</p>
      <p>وی با اشاره به پنج جرم برتر در کشور در حوزه سایبری، گفت: کلاهبرداری اینترنتی، مزاحمت اینترنتی، دسترسی غیرمجاز به داده ها که مصادیق مختلف دارد، هتک حیثیت و نشر اکاذیب جزو جرایم برتر در کشور در حوزه فضای مجازی و سایبری است. بیش از ۶۰ درصد جرایم متوجه حوزه اقتصادی است و شامل همان دو جرم برتر برداشت اینترنتی غیرمجاز و کلاهبردای اینترنتی است.</p>
      <p>رئیس پلیس فتا اظهار داشت: با توجه به افزایش ضریب نفوذ اینترنت و افزایش کاربران آن باید پیش بینی هایی صورت گیرد، به همین دلیل در یکی از حوزه هایی که در بررسی عملیاتی به آن رسیدیم و در کشورهای دیگر هم ساری و جاری است، رمزهای یک بار مصرف، همان رمز پویا است که برخلاف رمز ایستا طبیعتاً دارای ویژگی هایی است که از وقوع جرم و بزه جلوگیری می کند.</p>
      <p>سردار مجید افزود: در راستای فعال سازی رمزهای یک بار مصرف جلسات متعدد با بانک مرکزی گذاشتیم که با پیگیری های انجام شده، موضوع برداشت های غیرمجاز، حل می شود و مردم دچار زیان و ضرر نمی شوند؛ بنابراین این موضوع در حال پیگیری است و امیدوارم به زودی انجام شود. اما عملیاتی شدن آن منوط به جلساتی است که با بانک مرکزی خواهیم گذاشت و به لحاظ زمان عملیاتی شدن رمزهای یک بار مصرف باید گفت که پلیس از هم اکنون آماده اجرایی شدن آن است اما این اجرایی شدن آن به مقدورات بانک مرکزی بستگی دارد تا نهایی شود.</p>
      <p>وی تاکید کرد: پلیس فتا به صورت جدی به دنبال تحقق رمزهای دوم یک بار مصرف است و در این زمینه با بانک مرکزی جلسه و مکاتبات بسیاری داشته ایم؛ چرا که معتقدیم اگر رمزهای یک بار مصرف اجرا شود، آمار بسیاری از جرایم کاهش می یابد. بر این اساس دنبال این موضوع هستیم و اصرار بر اجرایی شدن این طرح داریم.</p>
      <p>یکی از روش های جلوگیری از حدس زدن کلمات عبور ضعیف و نامناسب استفاده از رمزهای یک بار مصرف یا on tim password است.</p>
      <p>رمز یکبار مصرف برای ایمن سازی دسترسی کاربران به سیستم های الکترونیکی است که در آن از قابلیت های رمزنگاری برای تولید رمز تصادفی یک بار مصرف استفاده می شود.</p>
      <p>با رمز یک بار مصرف امنیت ورود به سامانه اینترنت‌بانک تقویت می‌شود. همچنین از رمزهای یک‌بار مصرف برای انجام تراکنش‌های مالی در اینترنت‌بانک نیز استفاده می‌شود. به این شکل که برای انجام هر تراکنش، به یک رمز جدید نیاز خواهید داشت.</p>
      <p>اول خرداد ۹۸ به بانک‌ها اعلام شد تا طرح رمزهای دوم یک بار مصرف را اجرا کنند تا رمزهای ایستا با رمزهای پویا جایگزین شود اما بانک مرکزی این طرح را به دلیل ایجاد مشکل در برخی از اپلیکیشن‌های بانکی به تعویق انداخت.</p>
    </article>
  </body>
</html>