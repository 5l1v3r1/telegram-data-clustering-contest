<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-iran-protesty-blokuvannia-internetu/30276322.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T09:43:36+00:00"/>
    <meta property="og:title" content="В Ірані на тлі протестів блокують інтернет"/>
    <meta property="og:description" content="В Ірані на тлі масових протестів на більшості території країни, зокрема і в частині Тегерану, блокують інтернет, повідомляє незалежна неурядова організація, яка моніторить доступ до інтернету у світі."/>
  </head>
  <body>
    <article>
      <h1>В Ірані на тлі протестів блокують інтернет</h1>
      <address>
        <time datetime="2019-11-17T09:43:36+00:00">17 Nov 2019, 09:43</time>
      </address>
      <p>В Ірані на тлі масових протестів на більшості території країни, зокрема і в частині Тегерану, блокують інтернет, повідомляє незалежна неурядова організація, яка моніторить доступ до інтернету у світі.</p>
      <p><a href="https://www.radiosvoboda.org/a/news-iran-protest/30275673.html">Мітинги в Ірані</a> почалися 15 листопада відразу в декількох містах. Причиною стало збільшення ціни на бензин і обмеження продажу пального.</p>
      <p>Влада країни заявляє, що тільки так можна вирішити економічні проблеми, пов’язані, в тому числі, зі санкціями США. За даними іранських ЗМІ, протести 16 листопада охопили щонайменше 40 міст.</p>
      <figure>
        <img src="https://gdb.rferl.org/F468CE67-B873-4CEE-BA00-487F73407EA1.jpg"/>
      </figure>
      <p>Як заявив губернатор провінції Сірджан, один демонстрант загинув і ще кілька були поранені в однойменному місті-центрі провінції за нез’ясованих обставин. Є непідтверджені повідомлення про загибель іще чотирьох людей в інших містах – Бехбахані, Ісфахані й Марівані.</p>
      <p>Також повідомляють, що в деяких містах водії блокували дороги, заглушивши на них двигуни своїх авт.</p>
      <figure>
        <img src="https://gdb.rferl.org/449FE8EA-497B-45AB-AE4A-E1547E7F01E4_r1.jpg"/>
      </figure>
      <p>15 листопада з міста Сірджана офіційно повідомляли, що там дехто з демонстрантів намагався підпалити сховище пального, але силовики перепинили їх.</p>
      <p>Про сутички між демонстрантами й силовиками повідомляли і з міст Машхада, Ахваза й Шираза.</p>
      <p>Верховний лідер Ірану Алі Хаменеї 17 листопада підтримав рішення уряду підвищити ціни на бензин і розкритикував протестувальників.</p>
      <p>Нинішні демонстрації спалахнули після того, як уряд заявив, що почне <a href="https://www.radiosvoboda.org/a/news-iran-obmezhennya-na-kupivlyu-benzynu/30273154.html">обмежувати продаж пального</a> в одні руки і підвищувати ціни через те, що економіка країни <a href="https://www.radiosvoboda.org/a/news-pompeo-iran-nuclear-weapon/30258628.html">потерпає від санкцій США</a>.</p>
      <p>Протести можуть створити додатковий тиск на відносно поміркованого президента Хасана Роугані напередодні парламентських виборів, що мають відбутися в лютому.</p>
      <p>Тим часом у США, які запроваджують проти Ірану все нові санкції, державний секретар Майк Помпео, реагуючи на нинішні демонстрації, написав у твітері: «Як я вже казав народові Ірану майже півтора року тому, США разом із вами».</p>
    </article>
  </body>
</html>