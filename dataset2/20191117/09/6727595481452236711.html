<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/cji-ranjan-gogoi-retire-today-789.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T09:23:00+00:00"/>
    <meta property="og:title" content="ജസ്റ്റിസ് രഞ്ജന്‍ ഗൊഗോയ് ഇന്ന് വിരമിക്കും; ചീഫ് ജസ്റ്റിസായി എസ്.എ ബോബ്‌ഡെ നാളെ ചുമതലയേല്‍ക്കും"/>
    <meta property="og:description" content="National News Ranjan Gogoi Supream Court India ന്യൂദല്‍ഹി: 40 വര്‍ഷത്തെ ഔദ്യോഗിക സേവനത്തിന് ശേഷം സുപ്രീം കോടതി ചീഫ് ജസ്റ്റിസ് രഞ്ജന്‍ ഗൊഗോയ് ഇന്ന് വിരമിക്കും. പുതിയ ചീഫ്"/>
  </head>
  <body>
    <article>
      <h1>ജസ്റ്റിസ് രഞ്ജന്‍ ഗൊഗോയ് ഇന്ന് വിരമിക്കും; ചീഫ് ജസ്റ്റിസായി എസ്.എ ബോബ്‌ഡെ നാളെ ചുമതലയേല്‍ക്കും</h1>
      <address><time datetime="2019-11-17T09:23:00+00:00">17 Nov 2019, 09:23</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: 40 വര്‍ഷത്തെ ഔദ്യോഗിക സേവനത്തിന് ശേഷം സുപ്രീം കോടതി ചീഫ് ജസ്റ്റിസ് രഞ്ജന്‍ ഗൊഗോയ് ഇന്ന് വിരമിക്കും. പുതിയ ചീഫ് ജസ്റ്റിസായി ശരത് അരവിന്ദ് ബോബ്‌ഡെ നാളെ ചുമതലയേല്‍ക്കും.</p>
      <p>2018 ഒക്ടോബര്‍ മൂന്നിനാണ് ജസ്റ്റിസ് ദീപക് മിശ്രയുടെ പിന്‍ഗാമിയായി 46ാം-മത്തെ ചീഫ് ജസ്റ്റിസായി ഗൊഗോയി ചുമതലയേല്‍ക്കുന്നത്. ഞാന്‍ എന്താണോ അതാണ് ഞാന്‍ എന്നായിരുന്നു ചുമതലയേല്‍ക്കുമ്പോള്‍ ഗൊഗോയി പറഞ്ഞത്.</p>
      <p>അയോധ്യ, ശബരിമല, റഫാല്‍, അസം പൗരത്വ രജിസ്റ്റര്‍, ആര്‍.ടി.ഐ തുടങ്ങി ഏറെ പ്രധാനപ്പെട്ട ഒരുപാട് കേസുകളില്‍ വിധി പറഞ്ഞ ശേഷമാണ് ഗൊഗോയി വിരമിക്കുന്നത്. സൗമ്യ കേസ് പരിഗണിച്ചതും ഗൊഗോയി അധ്യക്ഷനായ ബെഞ്ചായിരുന്നു.</p>
      <p>
        <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
      </p>
      <related>
        <a href="https://www.doolnews.com/odisha-govt-withdraws-booklet-describing-mahatma-gandhi-s-death-as-accident123.html?utm_source=doolnews&amp;utm_medium=related"/>
      </related>
      <p>മഹാരാഷ്ട്ര നാഗ്പൂര്‍ സ്വദേശിയാണ് എസ്.എ ബോബ്‌ഡെ. ബോംബെ ഹൈക്കോടതി ജഡ്ജിയും മധ്യപ്രദേശ് ഹൈക്കോടതി ചീഫ് ജസ്റ്റിസുമായിരുന്ന ബോബ്‌ഡെ 2013-ലാണ് സുപ്രീം കോടതി ജഡ്ജിയായി ചുമതലയേറ്റത്.</p>
      <p>ബോബ്ഡെയുടെ പിതാവ് അരവിന്ദ് ബോബ്ഡെ മഹാരാഷ്ട്ര അഡ്വക്കറ്റ് ജനറലായിരുന്നു. മുതിര്‍ന്ന സഹോദരന്‍ വിനോദ് ബോബ്ഡെ സുപ്രിം കോടതിയിലെ സീനിയര്‍ അഭിഭാഷകനാണ്.</p>
      <p>രഞ്ജന്‍ ഗൊഗോയ്ക്കെതിരെ ലൈംഗികാരോപണം ഉയര്‍ന്നപ്പോള്‍ ജസ്റ്റിസ് ബോബ്ഡെ ഉള്‍പ്പെട്ട സമിതിയാണ് അന്വേഷിച്ച് ക്ലീന്‍ ചിറ്റ് നല്‍കിയത്. ജസ്റ്റിസ് ഗൊഗോയ് വിരമിക്കുന്നതോടെ ജസ്റ്റിസ് ബോബ്ഡെ അധ്യക്ഷനായി സുപ്രിംകോടതി കൊളീജിയം പുനസ്സംഘടിപ്പിക്കും.</p>
      <p>അതേസമയം, സഹപ്രവര്‍ത്തകര്‍ ഒരുക്കിയ യാത്രയയപ്പില്‍ കൂടുതല്‍ ഒന്നും സംസാരിക്കാതെയായിരുന്നു ഗൊഗോയുടെ വിടവാങ്ങല്‍. ബാര്‍ അസോസിയേഷന്‍ ഒരുക്കിയ വേദിയില്‍ സഹപ്രവര്‍ത്തകരോട് നന്ദി പറയാന്‍ തയ്യാറാക്കിയ കുറിപ്പ് ചീഫ് ജസ്റ്റിസിന് വേണ്ടി സെക്രട്ടറി പ്രീതി സിന്‍ഹയാണ് വായിച്ചത്.</p>
      <related>
        <a href="https://www.doolnews.com/instead-of-acting-on-complaint-up-police-officer-threatens-student-for-tweeting-stubble-burning124.html?utm_source=doolnews&amp;utm_medium=related"/>
      </related>
      <p>അസം മുഖ്യമന്ത്രിയായിരുന്ന കേശബ് ചന്ദ്ര ഗൊഗോയിയുടെ മകനാണ് ജസ്റ്റിസ് ഗൊഗോയി. വിരമിക്കലിനു ശേഷം ഗുവാഹത്തിയിലായിരിക്കും ഗൊഗോയി സ്ഥിരതാമാസമാക്കുക. ഇസഡ് പ്ളസ് സുരക്ഷ നല്‍കണമെന്ന് അസം പൊലീസിന് കേന്ദ്ര ആഭ്യന്തര മന്ത്രാലയം നിര്‍ദേശം നല്‍കിയിട്ടുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഗൊഗോയിയുടെയും അദ്ദേഹത്തിന്റെ ഭാര്യയുടെയും കാര്യങ്ങള്‍ നോക്കി നടത്താന്‍ സ്വന്തമായി ഒരു പ്രൈവറ്റ് സെക്രട്ടറി, പ്രൈവറ്റ് സെക്രട്ടറിക്കൊപ്പം കാര്യങ്ങള്‍ ഏകോപിപ്പിക്കുന്നതിനായി ഹൈക്കോടതിയില്‍ നിന്ന് ഒരു നോഡല്‍ ഓഫീസര്‍, ഗ്രേഡ്-4 ല്‍പ്പെടുന്ന ഒരു പിയൂണും ഒരു ബംഗ്ലാവ് പിയൂണും, യാത്രയ്ക്കായി ഹൈക്കോടതിയില്‍ നിന്നും ഔദ്യോഗിക വാഹനം എന്നീ സൗകര്യങ്ങളാണ് ഗൊഗോയിയ്ക്ക് ലഭിക്കുക.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>