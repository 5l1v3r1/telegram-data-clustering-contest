<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/iran-bensinprisene-opp-50-prosent/"/>
    <meta property="og:site_name" content="Document"/>
    <meta property="article:published_time" content="2019-11-17T09:42:28+00:00"/>
    <meta property="og:title" content="Iran: Bensinprisene opp 50 prosent."/>
    <meta property="og:description" content="Den øverste leder Ali Khamenei leder fredagsbønnen. Han har sagt opp bensinprisene med 50 prosent, og truer folk med strenge reaksjoner hvis de protesterer. Foto: Reuters/Scanpix"/>
  </head>
  <body>
    <article>
      <h1>Iran: Bensinprisene opp 50 prosent.</h1>
      <address><time datetime="2019-11-17T09:42:28+00:00">17 Nov 2019, 09:42</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/06/teheran-ali-khameni-5-juni-eid-al-fitr.jpg"/>
      </figure>
      <p>
        <i>Den øverste leder Ali Khamenei leder fredagsbønnen. Han har sagt opp bensinprisene med 50 prosent, og truer folk med strenge reaksjoner hvis de protesterer. Foto: Reuters/Scanpix</i>
      </p>
      <p>Over 40 personer er pågrepet etter sammenstøt med politiet under demonstrasjoner mot økte bensinpriser i Iran. Tilgangen til internett er nå begrenset.</p>
      <p>Internett har vært nede for mange av innbyggerne i Iran siden lørdag kveld. Det er Irans sikkerhetsråd som har besluttet å begrense internettilgangen. Det skjer etter anklager på statlig TV om at «fiendtlige medier» prøvde å overdrive omfanget av demonstrasjonene som «store og utstrakte».</p>
      <p>Det har brutt ut en rekke demonstrasjoner i Iran etter at myndighetene uventet økte bensinprisene med 50 prosent og innførte rasjonering på bensin.</p>
      <p>
        <b>Spesialmøte søndag</b>
      </p>
      <p>Irans nasjonalforsamling holder søndag et spesialmøte for å diskutere demonstrasjonene, men trolig vil myndighetene holde fast på de økte bensinprisene, ifølge flere medier.</p>
      <p>Irans øverste leder Ali Khamenei forsvarer beslutningen om å øke prisene og advarer samtidig mot hærverk.</p>
      <p>– Enkelte vil definitivt bli opprørte over denne avgjørelsen. Men å utføre skadeverk og sette fyr på bygninger er ikke noe normale mennesker gjør, men forbrytere, sa han i en TV-sendt tale.</p>
      <p>
        <b>Flere pågrepet</b>
      </p>
      <p>40 personer i byen Yazd ble pågrepet etter sammenstøt med politiet, ifølge nyhetsbyrået ISNA. De opplyser ikke om når pågripelsene fant sted, men skriver at det har skjedd nylig.</p>
      <p>Statsadvokat Mohammad Hadadzadeh i Yazd kaller de pågrepne vandaler. De fleste var ikke lokale innbyggere, ifølge han.</p>
      <p>Demonstrasjonene har vært spesielt kraftige i byen Sirjan, hvor en person ble drept. Flere har også blitt skadd siden demonstrasjonene startet i en rekke iranske byer fredag.</p>
      <p>
        <b>Protester i flere byer</b>
      </p>
      <p>I Teheran søndag blokkerte demonstranter veiene. Demonstranter samlet seg også i Shiraz og Isfahan.</p>
      <p>Talsperson for politiet Ahmad Nourian har advart om at sikkerhetsstyrkene «ikke vil nøle med å konfrontere dem som bryter freden».</p>
      <p>Planen er at pengene fra de økte bensinprisene skal gå til økonomisk hjelp til innbyggere som trenger det, ifølge myndighetene.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill Sammenstøt mellom sivilisasjoner? her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2019/11/17/245-personer-ble-pagrepet-under-gule-vester-demonstrasjoner-i-frankrike/"/>
        <a href="https://www.document.no/2017/12/30/regimekritiske-protester-fortsetter-i-iran-for-tredje-dag/"/>
        <a href="https://www.document.no/2018/12/09/over-1-700-pagrepet-under-protester-i-frankrike/"/>
        <a href="https://www.document.no/2019/01/05/macron-fordommer-ekstrem-vold-etter-demonstrasjoner/"/>
        <a href="https://www.document.no/2019/11/16/politiet-brukte-taregass-mot-gule-vester-demonstranter/"/>
        <a href="https://www.document.no/2018/02/09/rivaliserende-demonstrasjoner-i-cottbus/"/>
        <a href="https://www.document.no/2018/12/08/flere-hundre-arrestert-i-paris/"/>
        <a href="https://www.document.no/2019/11/03/iran-og-irak-ved-de-gamle-pavenes-skjegg/"/>
        <a href="https://www.document.no/2019/10/19/hundretusener-protesterte-i-barcelona/"/>
        <a href="https://www.document.no/2018/09/09/afghanere-pagrepet-etter-at-tysker-dode-i-slasskamp-i-tysk-by/"/>
      </related>
    </article>
  </body>
</html>