<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/17/galaxy-s11-fotocamere-leak-beta-one-ui-2-682420/"/>
    <meta property="og:site_name" content="AndroidWorld"/>
    <meta property="article:published_time" content="2019-11-17T09:58:51+00:00"/>
    <meta property="og:title" content="Fuga in avanti per Samsung Galaxy S11: fotocamera da 108 MP, video in 8K e tante modalità creative"/>
    <meta property="og:description" content="Mentre gli appassionati di tecnologia di tutto il mondo sono focalizzati sulle grandi promozioni del Black Friday, per assicurarsi i..."/>
  </head>
  <body>
    <article>
      <h1>Fuga in avanti per Samsung Galaxy S11: fotocamera da 108 MP, video in 8K e tante modalità creative</h1>
      <address><time datetime="2019-11-17T09:58:51+00:00">17 Nov 2019, 09:58</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Mentre gli appassionati di tecnologia di tutto il mondo sono focalizzati sulle grandi promozioni del <a href="https://www.smartworld.it/tag/black-friday">Black Friday</a>, per assicurarsi i migliori prodotti di questo 2019 a prezzi stracciati, i produttori sono già totalmente <b>proiettati al 2020</b>, specialmente per quanto riguarda la prossima generazione di smartphone top di gamma. Fra le prime serie a debuttare nel nuovo anno ci sarà <a href="https://www.androidworld.it/tag/samsung-galaxy-s11/">Galaxy S11</a> di <a href="https://www.androidworld.it/tag/samsung/">Samsung</a>, che punta a <b>sbalordire</b> la platea, specialmente in <b>ambito fotografico</b>.</p>
      <p>I colleghi di <i>XDA Developers</i> hanno infatti messo le mani sull’apk dell’<b>app fotocamera</b> di Samsung, inclusa nella <b>beta 4 della nuova One UI 2.0</b>, scoprendo tantissimi <b>indizi</b> su funzioni e dettagli hardware inediti, con ogni probabilità riconducibili proprio ai Galaxy S11. A spiccare è l’<a href="https://www.androidworld.it/2019/10/24/exynos-990-modem-5123-674840/">ennesimo</a> riferimento alla<b> fotocamera da 108 megapixel</b>, che sarebbe <b>necessaria</b> anche per rendere possibile una funzionalità video fuori dal comune: la<b> ripresa in 8K a 30 fps</b>, possibile<i> killer feature</i> dei Galaxy S11, ma c’è chi si immagina anche la possibilità di girare video in<b> 4K a 120 fps</b>.</p>
      <p>Fra il codice dell’app fotocamera della One UI 2.0 spuntano poi tante modalità ancora inedite, come <b>Director’s View</b>, che permetterebbe di agganciare un soggetto durante la ripresa video e passare da una lente fotografica ad un’altra per creare effetti dinamici sorprendenti. C’è poi <b>Night Hyperlapse</b>, ovvero una modalità time-lapse dedicata in modo specifico alle riprese notturne, <b>Single Take Photo</b>, che permette di scattare foto e girare video dell’ambiente circostante nell’arco di 15 secondi muovendo lentamente il dispositivo per ottenere risultati creativi, <b>Vertical Panoramas</b>, per scatti panoramici verticali e <b>Custom Filter</b>, ovvero trasformare un nostro scatto in un filtro applicabile ad altre foto.</p>
      <p>Infine, l’app fotocamera di Samsung offrirà in futuro la possibilità di <b>scattare foto in rapporto 20:9</b>, evidentemente per coprire interamente la superficie del display di uno smartphone caratterizzato da tali proporzioni. E, guarda caso, <a href="https://www.androidworld.it/2019/10/15/display-galaxy-s11-puntera-sulla-lunghezza-delle-differenze-galaxy-s10-foto-672314/">si vocifera da tempo</a> che i Galaxy S11 vanteranno proprio <b>display in rapporto 20:9</b>. Chissà se tutte queste novità saranno proprio concentrate nella nuova serie Galaxy S11?</p>
      <p>Fonte: <a href="https://www.xda-developers.com/samsung-camera-app-8k-video-209-aspect-ratio-108mp/">XDA Developers (1)</a>, <a href="https://www.xda-developers.com/samsung-camera-directors-view-night-hyperlapse-single-take-photo-vertical-panorama-custom-filters/">(2)</a></p>
    </article>
  </body>
</html>