<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995421/%E2%80%8Birakl%C4%B1-g%C3%B6stericiler-ba%C4%9Fdat%E2%80%99taki-h%C4%B1llani-ve-sinek-meydanlar%C4%B1nda-kontrol%C3%BC-ele"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T09:30:00+00:00"/>
    <meta property="og:title" content="​Iraklı göstericiler Bağdat’taki Hıllani ve Sinek meydanlarında kontrolü ele geçirdi"/>
    <meta property="og:description" content="Iraklı güvenlik güçleri ile göstericiler arasında yaklaşık bir hafta süren ‘köprü savaşları’ önceki gün, Sinek ve Hıllani meydanlarına bağlanan Ahrar ve Sinek köprülerinde kontrolü ele geçiren göstericilerin lehine sonuçlandı. Kaynaklar, güvenlik güç"/>
  </head>
  <body>
    <article>
      <h1>​Iraklı göstericiler Bağdat’taki Hıllani ve Sinek meydanlarında kontrolü ele geçirdi</h1>
      <address>
        <time datetime="2019-11-17T09:30:00+00:00">17 Nov 2019, 09:30</time>
      </address>
      <p>Iraklı güvenlik güçleri ile göstericiler arasında yaklaşık bir hafta süren ‘köprü savaşları’ önceki gün, Sinek ve Hıllani meydanlarına bağlanan Ahrar ve Sinek köprülerinde kontrolü ele geçiren göstericilerin lehine sonuçlandı.<br/><br/>Kaynaklar, güvenlik güçlerinin geri çekilmesini, göstericilerin kontrolü ele geçirme yönündeki ısrarı ve iki taraf arasındaki yorucu çatışmalardan kaynaklandığı değerlendirmesinde bulundu.<br/><br/>Tüm bu gelişmeler, Irak'ın başkenti Bağdat'ta hükümet karşıtı gösterilerin merkezi Tahrir Meydanı'nda 1 kişinin hayatını kaybettiği, 16 kişinin yaralandığı bombalı saldırı sonrasında geldi.<br/><br/>Irak Medya Güvenlik Ağı’ndan yapılan açıklamada, saldırıyla ilgili soruşturmanın devam ettiği bildirildi. Ancak açıklamada, Tahrir Meydanı’na yakın bir mevkide ateş alan bir aracın görüntülerine değinilmemesi dikkati çekti. Aktivistler ve göstericiler, aracın polisin attığı ses bombaları sonucu ateş aldığını savunarak, yönetimin Tahrir Meydanı’ndaki göstericileri korkutmaya çalıştığını belirtiyor.<br/><br/>Gösterilere katılan Muhammed el-Meşayihi, “Tahrir Meydanı’ndaki patlamadan çıkarı olan tek taraf, gösterileri sürekli olarak dış güçlerin bir komplosu şeklinde tanımlayan taraftır. Kim gösterileri komplo olarak görüyorsa, bitirmek için de her şeyi yapacaktır” diye konuştu. Bazı göstericiler, yönetimin eylemcilerin arasına protestoların detaylarını hükümete bildiren casuslar yerleştirdiğini dile getiriyor.<br/><br/>Güvenlik güçlerinin önceki gün Hıllani ve Sinek meydanından çekilmesi sonrasında göstericiler çevredeki 7 katlı bir binayı, Tahrir Meydanı’nda bulunan ve Irak kamuoyunda ‘Uhud Dağı’ olarak bilinen Türk Lokantası’na çevirmek için harekete geçti. Binaya yerleşen yüzlerce gösterici, Irak Başbakanı Adil Abdulmehdi’nin istifası başta olmak üzere siyasi partilerden bağımsız bir Seçim Komiserliği’nin gözetiminde erken seçim talepleri gerçekleştirilene dek binayı terk etmeyeceklerini ilan etti.<br/><br/>Yerel basında yer alan fotoğraflarda göstericilerin Hıllani ve Sinek meydanında temizlik yaptığı ve güvenlik güçlerince konulan beton blokları kaldırdığı görülüyor.<br/><br/>Öte yandan gösterici gruplar bugün de ülke genelinde genel grev çağrısında bulundu. Irak’ın çeşitli bölgelerinde gösterici ve greve giden eylemcilerin toplanacakları alanlar sosyal medyada paylaşıldı. Grev çağrılarının bugün sahada karşılık bulup bulmayacağı henüz bilinmiyor. Zira daha önce de Sairun Koalisyonu lideri Mukteda es-Sadr, grev çağrısında bulunmuş ancak göstericiler, mevcut siyasi sistemin parçası olan bir ismin gösterileri yönlendirmesine karşı olduklarını ilan ederek, Sadr’ın çağrısına kulak asmamıştı.<br/><br/>Irak Bağımsız Yüksek İnsan Hakları Komiserliği, Tahrir Meydanı’nda yaşanan patlamayı kınadı. Komiserlik’ten yapılan açıklamada, eylemin göstericilerin güvenliği için ciddi bir tehdit oluşturduğunu ve barışçıl gösteriler ile halkın meşru haklarına olumsuz yansıdığı belirtildi.<br/><br/><b>Açıklamada şu ifadelere yer verildi;</b><br/><br/>“Gösterilerin başladığı ilk gün, güvenlik yetkilileriyle yaptığımız resmi görüşmeler ve açıklamalarımızla bu olayların yaşanmasına karşı uyardık. Birtakım çözüm önerilerinde bulunduk. O önerilerden biri de, göstericiler ile güvenlik güçleri arasında ortak bir güvenlik noktasının kurulmasıydı.”<br/><br/>Irak Meclisine bağlı İnsan Hakları Komisyonu da dünkü açıklamasında, hükümete aktivistlere yönelik kaçırma ve suikast eylemlerine karşı uyardı. Komisyon, hükümet yetkililerine, Bağdat'ın batısındaki Hürriyet Bölgesi'nde, uğradığı silahlı saldırı sonucu hayatını kaybeden aktivist Adnan Rüstem suikastının faillerini bulma çağrısında bulundu.</p>
    </article>
  </body>
</html>