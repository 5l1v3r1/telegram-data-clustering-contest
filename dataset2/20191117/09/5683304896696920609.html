<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/17/rajasthan-royals-releases-jaydev-unadkat-in-the-second-cosecutive-year.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T09:46:00+00:00"/>
    <meta property="og:title" content="2018ൽ 11.5 കോടി, 2019ൽ 8.4; ഉനദ്കടിനെ ഒഴിവാക്കി രാജസ്ഥാൻ, തിരികെ വാങ്ങുമോ?"/>
    <meta property="og:description" content="മുംബൈ∙ ഇന്ത്യൻ പ്രീമിയർ ലീഗിന്റെ താരലേലത്തിൽ ആരാധകരെ ഞെട്ടിച്ച ഒട്ടേറെ സംഭവങ്ങളുണ്ട്. ഒട്ടും പ്രതീക്ഷിക്കാത്തവർക്ക് കൂടുതൽ വില ലഭിക്കുക, വൻതുക.IPL 2020. Indian Premier League. IPL Auction. Malayalam Cricket News. Rajasthan Royals. Jaydev Unadkat. മലയാളം ക്രിക്കറ്റ് വാർത്തകൾ. രാജസ്ഥാൻ റോയൽസ്. ജയ്‌ദേവ് ഉനദ്കട്. ഐപിഎൽ ലേലം.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>2018ൽ 11.5 കോടി, 2019ൽ 8.4; ഉനദ്കടിനെ ഒഴിവാക്കി രാജസ്ഥാൻ, തിരികെ വാങ്ങുമോ?</h1>
      <address><time datetime="2019-11-17T09:46:00+00:00">17 Nov 2019, 09:46</time> by <a rel="author">മനോരമ ലേഖകൻ</a></address>
      <p>മുംബൈ∙ ഇന്ത്യൻ പ്രീമിയർ ലീഗിന്റെ താരലേലത്തിൽ ആരാധകരെ ഞെട്ടിച്ച ഒട്ടേറെ സംഭവങ്ങളുണ്ട്. ഒട്ടും പ്രതീക്ഷിക്കാത്തവർക്ക് കൂടുതൽ വില ലഭിക്കുക, വൻതുക പ്രതീക്ഷിച്ചവർക്ക് നിസ്സാര തുക ലഭിക്കുക. ഇതെല്ലാം പലതവണ നാം കണ്ടതുമാണ്. അക്കൂട്ടത്തിൽത്തന്നെ ആരാധകരിൽ പലരുടെയും നെറ്റിചുളിപ്പിച്ച തീരുമാനമാണ് 2018ലെ താരലേലത്തിൽ ജയ്ദേവ് ഉനദ്കടിനെ 11.5 കോടി രൂപയ്ക്ക് വാങ്ങിയ രാജസ്ഥാൻ റോയൽസിന്റെ തീരുമാനം! ആ സീസണിൽ ഏറ്റവും കൂടുതൽ വില ലഭിച്ച ഇന്ത്യൻ താരവും മറ്റാരുമായിരുന്നില്ല.</p>
      <p>12.5 കോടി രൂപയ്ക്ക് രാജസ്ഥാൻ തന്നെ വാങ്ങിയ ഇംഗ്ലിഷ് താരം ബെൻ സ്റ്റോക്സായിരുന്നു ആ വർഷത്തെ വിലകൂടിയ താരം. അതേസമയം ലോകേഷ് രാഹുൽ (11 കോടി, കിങ്സ് ഇലവൻ പഞ്ചാബ്), മനീഷ് പാണ്ഡെ (11 കോടി, സണ്‍റൈസേഴ്സ് ഹൈദരാബാദ്), ക്രിസ് ലിൻ (9.6 കോടി, കൊൽക്കത്ത നൈറ്റ് റൈഡേഴ്സ്), മിച്ചൽ സ്റ്റാർക്ക് (9.4 കോടി, കൊൽക്കത്ത), ഗ്ലെൻ മാക്സ്‌വെൽ (9 കോടി, ഡൽഹി) എന്നിവരേക്കാളുമെല്ലാം വിലയാണ് രാജസ്ഥാൻ ഉനദ്കടിനു നൽകിയത്.</p>
      <p>എന്നാൽ, കളത്തിൽ അത്ര മികച്ച പ്രകടനമൊന്നുമായിരുന്നില്ല ഉനദ്കടിന്റേത്. 2017ൽ 12 കളിയിൽനിന്ന് 24 വിക്കറ്റ് വീഴ്ത്തിയ താരം ‘കോടിപതി’യായതോടെ കളി മോശമായി. 15 കളികളിൽനിന്ന് ആകെ നേടിയത് 11 വിക്കറ്റ് മാത്രം. ഓവറിൽ ശരാശരി 9.65 റൺസാണ് ഉനദ്കട് വിട്ടുകൊടുത്തത്. 46 റണ്‍സ് വഴങ്ങി മൂന്നു വിക്കറ്റ് വീഴ്ത്തിയതായിരുന്നു മികച്ച പ്രകടനം.</p>
      <p>എന്നാൽ, നൽകിയ തുകയ്ക്ക് അനുസൃതമായ പ്രകടനം ഉനദ്കടിൽനിന്ന് ഉണ്ടാകാതെ പോയതോടെ തൊട്ടടുത്ത സീസണിൽ താരത്തെ രാജസ്ഥാൻ ഒഴിവാക്കി. സ്വാഭാവികമെന്ന് പ്രതികരിച്ച ഇന്ത്യൻ ആരാധകർ ഞെട്ടിയത് ആ വർഷത്തെ താരലേലത്തിലാണ്. ഇക്കുറി 8.4 കോടിക്ക് രാജസ്ഥാൻ തന്നെ ഉനദ്കടിനെ ടീമിലെടുത്തു! ഉനദ്കടിന്റെ കഴിവുകളിൽ അവർ ഒരിക്കൽക്കൂടി വിശ്വാസമർപ്പിച്ചു.</p>
      <p>എന്നാൽ, 2019 സീസണിലും ഉനദ്കടിനു ശോഭിക്കാനായില്ല. ഇത്തവണ 11 മത്സരങ്ങളിൽനിന്ന് നേടാനായത് 10 വിക്കറ്റ് മാത്രം. ഓവറിൽ ശരാശരി വിട്ടുകൊടുത്തത് 10.66 റൺസും! 26 റൺസ് വഴങ്ങി രണ്ടു വിക്കറ്റ് വീഴ്ത്തിയതായിരുന്നു മികച്ച പ്രകടനം. പതിവുപോലെ കളത്തിലെ പ്രകടനം മോശമായതോടെ ഇത്തവണയും രാജസ്ഥാൻ ഉനദ്കടിനെ ഒഴിവാക്കിയിട്ടുണ്ട്. അതേസമയം, കഴിഞ്ഞ തവണത്തേതുപോലെ ഇനിയും കോടികൾ നൽകി താരത്തെ അവർ ടീമിലെത്തിക്കുമോ എന്നാണ് ആരാധകരുടെ ആകാംക്ഷ. കാത്തിരിക്കുക തന്നെ!</p>
      <p>∙ രാജസ്ഥാൻ ഇക്കുറി ഒഴിവാക്കിയ മറ്റു താരങ്ങൾ</p>
      <p>ആഷ്ടൺ ടേണർ, ഒഷെയ്ൻ തോമസ്, ശുഭം രഞ്ജനെ, പ്രശാന്ത് ചോപ്ര, ഇഷ് സോധി, ആര്യമാൻ ബിർല, രാഹുൽ ത്രിപാഠി, സ്റ്റ്യുവാർട്ട് ബിന്നി, ലിയാം ലിവിങ്സ്റ്റൺ, എസ്. മിഥുൻ</p>
      <p>
        <b>English Summary: Rajasthan Royals Releases Jaydev Unadkat Again</b>
      </p>
    </article>
  </body>
</html>