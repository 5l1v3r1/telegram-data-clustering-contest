<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/rassegna/ts-torino-serve-anche-sognare-perche-non-pensare-a-borja-valero-e-politano-323293"/>
    <meta property="og:site_name" content="FcInterNews.it"/>
    <meta property="article:published_time" content="2019-11-17T09:04:57+00:00"/>
    <meta property="og:title" content="TS - Torino, serve anche sognare. Perché non pensare a Borja Valero e Politano?"/>
    <meta property="og:description" content="Tuttosport assume l'atteggiamento più della parte in causa che non della figura terza e consiglia al Torino di fare mercato in entrata, lamentando una presunta staticità del club..."/>
  </head>
  <body>
    <article>
      <h1>TS - Torino, serve anche sognare. Perché non pensare a Borja Valero e Politano?</h1>
      <address><time datetime="2019-11-17T09:04:57+00:00">17 Nov 2019, 09:04</time> by <a rel="author">Alessandro Cavasinni</a></address>
      <p><i>Tuttosport </i>assume l'atteggiamento più della parte in causa che non della figura terza e consiglia al Torino di fare mercato in entrata, lamentando una presunta staticità del club granata in fatto di acquisti. Tra i "consigli" elargiti a Cairo, anche due giocatori che nell'Inter stanno trovando pochissimo spazio: <b>Borja Valero </b>e <b>Matteo Politano</b>. "La verità è che con i campioni si va lontano mentre le scommesse rischi di perderle, insieme con le partite. E di perdere credibilità. Suvvia: a livello societario Bologna, Fiorentina e Cagliari sono meglio del Toro? E allora perché ogni tanto il Toro non batte un colpo con l’acquisto di uno che fa intanto godere e poi magari vincere? Non fosse che per far sognare la gente. Per far sentire ai tifosi che non si è rinunciato del tutto all’idea di essere, anzi ritornare, grandi - scrive <i>TS </i>non senza polemica -. Nell’Inter ci sono due giocatori che <b>Conte </b>non prende in considerazione e che al Toro servirebbero come acqua fresca ad agosto: il centrocampista Borja Valero, 34 anni, spagnolo dalla grande esperienza, uno che impreziosirebbe il reparto di mezzo e tra i piedi del quale, soprattutto, il pallone è un po’ come in cassaforte; esattamente il contrario di ciò che abitualmente accade nella mediana di Mazzarri. L’altro in vendita è Matteo Politano, 26 anni, attaccante che è anche nel giro della Nazionale ma che in nerazzurro sta ai margini; lui pure era già stato accostato al Toro in estate".</p>
    </article>
  </body>
</html>