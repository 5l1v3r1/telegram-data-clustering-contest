<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T09:40:00+00:00"/>
    <meta property="og:title" content="همزمان با افزایش قیمت بنزین؛ ستاد تنظیم بازار روزانه تشکیل جلسه می‌دهد"/>
    <meta property="og:description" content="به گزارش صدا و سیما، عباس قبادی در برنامه تیتر امشب شبکه خبر گفت: پس از اعلام قیمت‌های جدید بنزین در کشور، صبح جمعه فراخوان دادیم و جلسه تنظیم بازار با حضور تمام اعضا برگزار شد و در سراسر کشور نیز استانداران جلساتی مشابه برگزار کردند."/>
  </head>
  <body>
    <article>
      <h1>همزمان با افزایش قیمت بنزین؛ ستاد تنظیم بازار روزانه تشکیل جلسه می‌دهد</h1>
      <address>
        <time datetime="2019-11-17T09:40:00+00:00">17 Nov 2019, 09:40</time>
      </address>
      <p>معاون وزیر صنعت گفت: برای نظارت بر بازار و روند تنظیم آن، هر روز جلسه تنظیم بازار با حضور تمام اعضا برگزار و همچنین روزانه ۱۰۰ قلم کالا رصد می‌شود.</p>
      <p>به گزارش صدا و سیما، عباس قبادی در برنامه تیتر امشب شبکه خبر گفت: پس از اعلام قیمت‌های جدید بنزین در کشور، صبح جمعه فراخوان دادیم و جلسه تنظیم بازار با حضور تمام اعضا برگزار شد و در سراسر کشور نیز استانداران جلساتی مشابه برگزار کردند.</p>
      <p>وی افزود: قرار است هر روز صبح با حضور اعضای ستاد تنظیم بازار و برای نظارت بر بازار و روند تنظیم فروش، جلسات برگزار شود.</p>
      <p>
        <b>افزایش ۱۰ درصدی ورودی کالاهای اساسی به کشور</b>
      </p>
      <p>قبادی درباره شرایط فعلی بازار نیز افزود: شرایط فعلی بازار روند عادی دارد و هیچ گونه کمبود کالایی نداریم.</p>
      <p>وی تصریح کرد: با توجه به شرایط کشور، واردات کالاهای اساسی شرایط مطلوب دارد و تا این لحظه، ورودی کالا به کشور ۱۰ درصد نسبت به مدت مشابه سال قبل بیشتر بوده است و در وفور کالا و انباشت کالای مصرفی مردم مشکلی نداریم.</p>
      <p>
        <b>پایش مستمر بازار ادامه دارد</b>
      </p>
      <p>سیدجواد احمدی، معاون سازمان حمایت مصرف‌کنندگان و تولیدکنندگان دیگر مهمان برنامه نیز گفت: در جلسه روز گذشته کارگروه تنظیم بازار، ۴ الی ۵ مصوبه برای حاکم شدن آرامش در بازار داشتیم که در درجه نخست، پایش مستمر بازار قرار دارد.</p>
      <p>وی افزود: امروز نیز با ابلاغیه جدیدی که صادر شد تشدید نظارت بر بازار در دستور کار قرار گرفت.</p>
      <p>احمدی گفت: هماهنگی نزدیکتر با اتحادیه‌ها و اتاق‌های اصناف نیز موجب آرامش بیشتر بازار خواهد شد.</p>
      <p>وی با اشاره به برگزاری گشت‌های مستمر اصناف و تعزیرات برای نظارت بر بازار افزود: همچنین با ابلاغ مصوبات به ۹۶ انجمن، سندیکا و اتحادیه تاکید شد که در شرایط فعلی با هماهنگی‌های لازم از افزایش قیمت خدمات و کالاها خودداری کنند.</p>
      <p>معاون سازمان حمایت مصرف‌کنندگان و تولیدکنندگان گفت: تا این لحظه افزایش قیمتی که متاثر از قیمت بنزین باشد نداشته ایم و گزارش‌هایی در حوزه‌های حمل و نقل درون شهری داشته ایم که با نظارت تاکسیرانی، کنترل‌ها انجام شده است.</p>
      <p>
        <b>بسته تکمیلی سهمیه سوخت ناوگان شهری</b>
      </p>
      <p>شهرام رضایی نماینده شرکت پخش فرآورده‌های نفتی نیز در ارتباط تلفنی با برنامه، درباره بسته تکمیلی سهیمه سوخت ناوگان شهری گفت: ناوگان تاکسی تلفنی در سهمیه بندی قبلی کارت شخصی شان باطل و به آن‌ها کارت سوخت داده شد و اکنون نیز اگر این خودروها به وسیله وزارت صمت و شهرداری‌ها ساماندهی شوند به میزان ۲۰۰ لیتر برای خودروهای بنزین سوز و ۱۲۰ لتیر برای دوگانه سوز در کارت بانکی شان واریزی خواهیم داشت.</p>
      <p>وی افزود: برای خودروهای بین شهری‌ها نیز منتظر اطلاعات سازمان راهداری هستیم تا سهمیه سوخت آن‌ها اعمال شود؛ و براساس اعلام وزارت نفت و شرکت پخش فراوده‌های نفتی، پس از دریافت اطلاعات، ۷۵۰ لیتر برای خودروهای بنزین سوز و ۴۵۰ لیتر برای دوگانه سوز از آذرماه اعمال و برای این ۱۰ روز باقیمانده آبان نیز سهمیه واریز خواهد شد.</p>
      <p>وی درباره سوخت سرویس‌های مدارس نیز گفت: اگر این خودروها در سامانه سپند ثبت نام شده باشند بر اساس اطلاعات سهمیه بندی، مبلغ به کارت بانکی واریز خواهد شد.</p>
      <p>رضایی افزود: خودروهای وانت بار نیز سهمیه دریافت می‌کنند که از روز گذشته برای وانت بارهای پرمصرف ۳۰۰ لیتر و برای کم مصرف ۲۰۰ لیتر اعمال شده است، ولی وانت بارهایی که در حمل ونقل بین شهری کار می‌کنند بعد از ساماندهی مابه التفاوت آن واریز خواهد شد.</p>
      <p>وی گفت: با توجه به اینکه خوروهای ون در همه کلاس‌های خودرو وجود دارند بنابراین برای تاکسی‌های ون بعد از شناسایی، کارت جدید صادر خواهد شد و سهمیه آن‌ها ۶۰۰ لیتر در ماه اعمال خواهد شد.</p>
      <p>رضایی افزود: تاکسی‌های اینترنتی نیز با توجه به استفاده از نرم افزارها در صورت داشتن مجوز وزارت صمت و تایید وزارت کشور و داشتن پیمایش بالای ۲۰۰ کیلومتر، اعتبار به کارت بانکی آن‌ها واریز خواهد شد.</p>
      <p>وی درباره تمهیدات لازم برای روان سازی ناوگان حمل و نقل گفت: در هر سهمیه بندی اگر نیاز به تغییرات باشد در کمیته‌های لازم پایش‌های لازم انجام می‌شود.</p>
      <p>
        <b>تخلفات رصد خواهد شد</b>
      </p>
      <p>مرتضی ضامنی، مدیرعامل اتحادیه تاکسیرانی نیز در ارتباط تلفنی با برنامه گفت: در بخش‌های مختلف و در شهرهای مختلف تیم‌های نظارتی داریم و با توجه به اعلام شماره پیام گیر، تخلفات رصد می‌شود.</p>
      <p>وی افزود: ناوگان تاکسیرانی روز شنبه فعال بودند و ارائه خدمت کردند و فقط در تهران به علت شرایط جوی مشکلاتی داشتیم.</p>
      <p>
        <b>بخشنامه رسیدگی سریع به پرونده‌های افزایش قیمت</b>
      </p>
      <p>یاسر رایگانی سخنگوی سازمان تعزیرات حکومتی نیز در ارتباط تلفنی با برنامه گفت: بازار تاکنون آرام داشته است و هیچ گونه افزایش قیمت نداشته ایم.</p>
      <p>وی افزود: روز شنبه بخشنامه‌ای به استان‌های مختلف برای رسیدگی به پرونده‌های افزایش قیمت صادر شد و با هماهنگی وزارت صمت بازار، مدیریت و کنترل خواهد شد و رسانه‌ها نیز می‌توانند در بازدید و رصد روزانه همراه گشت‌های سازمان تعزیرات حکومتی حضور داشته باشند.</p>
      <p>
        <b>جزئیات سهمیه سرویس مدارس</b>
      </p>
      <p>حصاری مدیرکل حمل و نقل وزارت کشور نیز در ارتباط تلفنی با برنامه گفت: برای تاکسی‌های اینترنتی حتما سهمیه در نظر گرفته شده است که با احتساب مابه التفاوت به حساب آن‌ها واریز و پرداخت خواهد شد.</p>
      <p>وی افزود: سنجش پیمایش بر اساس عملکرد شرکت‌های تاکسیرانی اینترنتی انجام می‌شود و اطمینان می‌دهیم سهمیه به آن‌ها تعلق خواهد گرفت.</p>
      <p>حصاری گفت: برای سهمیه سرویس‌های مدارس نیز ۱۲۰ لیتر برای خودروهای تکسوز و بر اساس تعداد سفر از کلانشهرها تا شهرهای کوچک و ۶۰ لیتر برای دوگانه سوزها در نظر گرفته شده است که بعد از ثبت در سامانه سپند اعمال می‌شود.</p>
    </article>
  </body>
</html>