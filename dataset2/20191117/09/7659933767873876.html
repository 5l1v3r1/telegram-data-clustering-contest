<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995451/%E2%80%8Bhamaney-protestolara-ra%C4%9Fmen-akaryak%C4%B1t-zamm%C4%B1n%C4%B1-destekledi%C4%9Fini-a%C3%A7%C4%B1klad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T09:45:00+00:00"/>
    <meta property="og:title" content="​Hamaney, protestolara rağmen akaryakıt zammını desteklediğini açıkladı"/>
    <meta property="og:description" content="İran’ın dini lideri Ali Hamaney bugün yaptığı açıklamada, benzin fiyatlarında artışa gidilmesi ve benzin dağıtımının rasyonel hale getirilmesi konusunda hükümetin aldığı ani kararı desteklediğini açıkladı. Karar, İran’ın birçok şehrinde protesto göst"/>
  </head>
  <body>
    <article>
      <h1>​Hamaney, protestolara rağmen akaryakıt zammını desteklediğini açıkladı</h1>
      <address>
        <time datetime="2019-11-17T09:45:00+00:00">17 Nov 2019, 09:45</time>
      </address>
      <p>İran’ın dini lideri Ali Hamaney bugün yaptığı açıklamada, benzin fiyatlarında artışa gidilmesi ve benzin dağıtımının rasyonel hale getirilmesi konusunda hükümetin aldığı ani kararı desteklediğini açıkladı. Karar, İran’ın birçok şehrinde protesto gösterilerinin fitilini ateşlemişti.<br/><br/>Devlet televizyonu tarafından aktarılan konuşmasında Hamaney, “Uzman değilim. Farklı görüşler var. Ama Cumhurbaşkanı, Meclis Başkanı ve Yargı Erki Başkanı bir karar almışsa bunu destekleyeceğimi söyledim” ifadelerini kullandı.<br/><br/>Cumhurbaşkanı, Meclis Başkanı ve Yargı Erki Başkanı’nın yer aldığı Ekonomi Koordinasyon Yüksek Konseyi tarafından alınan kararın duyurulmasının ardından Cuma günü ülkenin dört bir yanında karara karşı protesto gösterileri başladı.<br/><br/>Hamaney ise açıklamasında şunları söyledi;<br/><br/>“Cumhurbaşkanı, Meclis Başkanı ve Yargı Erki Başkanı, uzman görüşlerine dayalı bir karar almışlar. Tabii ki uygulanmalı. Bazılarının bu karara karşı çıkmaları kaçınılmaz. Fakat sabotaj ve kundaklama eylemleri bizim halkımızın değil, bozguncuların yaptığı eylemlerdir.”<br/><br/>Öte yandan Cuma gününden bu yana devam eden protestolarda göstericilerden ölen ve yaralananların olmasının yanı sıra eylemciler bazı yolları kapattı, Ahvaz’da bir banka ateşe verildi. Aynı şekilde kamu malları ve benzin istasyonları hedef alındı.<br/><br/>İran İçişleri Bakanı Abdurrıza Rahmani Fazli ise dün akşam devlet televizyonundan yaptığı açıklamada, benzin zammını protesto eden göstericilerin kamu mallarına zarar vermeyi sürdürmeleri halinde güvenlik güçlerinin düzeni sağlamak için gerekli adımları atmak zorunda kalacağını söyledi.<br/><br/>Bu arada hükümet karşıtı protestolar ülkenin dört bir yanına yayıldı.<br/><br/>Güvenlik güçlerinin şuana kadar güç kullanmadığını ve protestolara tolerans gösterdiğini söyleyen Bakan Fazli, “Önceliğimiz düzeni ve güvenliği sağlamak. Ancak kamu ve özel mülklere yönelik saldırılar devam ederse güvenlik güçleri düzeni sağlamak için gerekli adımları atmak zorunda kalacaklar” diye konuştu.<br/><br/>Protestolar, devlet tarafından sübvanse edilen araç başına aylık 60 litreye kadar benzin fiyatlarında yüzde 50, sonrasında alınacak her litre için ise yüzde 300’lük artış yapıldığı şeklinde açıklamanın ardından patlak verdi.<br/><br/>Öte yandan İranlı yetkililer sert bir dille uyardıkları protestocuları güvenlik güçlerinin güç kullanarak müdahale edeceği şeklinde tehdit ederken bazı milletvekilleri, parlamentoyu ve hükümeti akaryakıt fiyatlarındaki artışı incelemek üzere ikna etmeye çabaladıklarını duyurdular. Hükümetin akaryakıt zammı kararını protesto eden bazı milletvekilleri, tartışmalı adımın yeniden gözden geçirilmesi için parlamentoya yasa tasarısı sunacaklarını belirttiler. İran Meclisi Ulusal Güvenlik ve Dış Politika Komisyonu Başkanı Mücteba Zünnur, kendisinin ve parlamentodaki diğer muhalif milletvekillerinin akaryakıt zamlarının parlamentoda görüşülmemesi nedeniyle fiyat artışı kararına karşı çıkacaklarını söyledi.</p>
    </article>
  </body>
</html>