<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/ni-no-kuni-cross-worlds-pvp/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T09:44:00+00:00"/>
    <meta property="og:title" content="Ni No Kuni Cross Worlds, il nuovo titolo mobile avrà anche il PvP | Game Division"/>
    <meta property="og:description" content="Ni No Kuni Cross Worlds, il terzo capitolo mobile della serie, avrà anche un PvP in cui le gilde potranno far scontrare i propri regni."/>
  </head>
  <body>
    <article>
      <h1>Ni No Kuni Cross Worlds, il nuovo titolo mobile avrà anche il PvP | Game Division</h1>
      <address>
        <time datetime="2019-11-17T09:44:00+00:00">17 Nov 2019, 09:44</time>
      </address>
      <p>Dopo due capitoli per PC e console, un remaster e due giochi mobile, la serie Ni No Kuni si prepara a sbarcare per la terza volta su <b>smartphone</b> con <b>Ni No Kuni Cross Worlds</b>. L’annuncio ufficiale era arrivato nei giorni scorsi dalla compagnia sudcoreana <b>Netmarble</b> che si sta occupando dello sviluppo e che ha diffuso una serie di <b>informazioni</b> sul nuovo titolo.</p>
      <p>Ni no Kuni Cross Worlds viene sviluppato con il motore grafico <b>Unreal 4</b> dallo stesso team responsabile di Lineage 2 Revolution. In linea con la serie, anche questo nuovo capitolo mobile manterrà lo stile in<b> cel-shading</b>. Il gioco viene descritto come un hack-and-slash in tempo reale in cui si potranno scegliere cinque classi: Witch, Swordman, Rogue, Engineer o Destroyer. Buona parte del titolo sarà dedicata al <b>single player</b> con main quest, dungeon speciali e boss da sconfiggere sulla mappa. Insieme a questa modalità, però, il gioco presenta anche diverse opzioni per gli <b>scontri tra giocatori</b> e in particolare tra i loro regni.</p>
      <figure>
        <iframe src="https://www.youtube.com/embed/8kMQVzB2Asg" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/ni-no-kuni-cross-worlds-63469.768x432.jpg"/>
        </figure>
        <figure>
          <img src="https://www.tomshw.it/images/images/2019/11/ni-no-kuni-cross-worlds-63470.768x432.jpg"/>
        </figure>
        <figure>
          <img src="https://www.tomshw.it/images/images/2019/11/ni-no-kuni-cross-worlds-63467.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/fortnite-battle-breakers-collaborazione/">Fortnite X Battle Breakers, in arrivo una collaborazione tra i due titoli?</a></p>
      <p>Tra le varie modalità disponibili per il PvP c’è infatti quella che permette di far scontrare i <b>Regni</b> che è possibile costruire insieme ai compagni della propria gilda. Si tratta di uno degli elementi<b> social</b> principali del gioco, le cui dinamiche di gameplay mirano a rafforzare lo spirito di gruppo.</p>
      <p>Per costruire il proprio regno sarà necessario utilizzare i <b>materiali</b> ottenuti attraverso battaglie, fasi di esplorazione e quest di vario tipo. L’obiettivo di questa modalità PvP di Ni No Kuni Cross Worlds è quello di far diventare il proprio regno una <b>capitale</b> con attività che potranno essere influenzate dai giocatori. Ovviamente trattandosi di Ni No Kuni non possono neanche mancare i <b>Famigli</b>: sono in tutto un centinaio quelli presenti nel gioco e che dovrebbero dare differenti approcci al gameplay. Ni No Kuni Cross Worlds non ha ancora una data di uscita precisa, si sa soltanto che arriverà <b>nella seconda metà del 2020</b> in Giappone per <b>Android</b> e<b> iOS.</b></p>
      <blockquote>Se vi siete persi il secondo capitolo della serie, Ni No Kuni: Il destino di un regno è disponibile in versione collector a un prezzo vantaggioso <a href="https://toms.it/pSPpk">anche su Amazon</a>.</blockquote>
    </article>
  </body>
</html>