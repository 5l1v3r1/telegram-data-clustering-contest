<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742109"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T09:07:00+00:00"/>
    <meta property="og:title" content="จัด 10 ขุนพลฝ่ายค้านรุมซักฟอกรัฐบาล"/>
    <meta property="og:description" content="ฝ่ายค้านเตรียม 10 ขุนพลลุยอภิปรายไม่ไว้วางใจรัฐบาล'ประยุทธ์' 'สุทิน'ฟันธงรัฐบาลอยู่ไม่นาน เหตุมีความเสื่อมตั้งแต่ต้น"/>
  </head>
  <body>
    <article>
      <h1>จัด 10 ขุนพลฝ่ายค้านรุมซักฟอกรัฐบาล</h1>
      <address>
        <time datetime="2019-11-17T09:07:00+00:00">17 Nov 2019, 09:07</time>
      </address>
      <p>
        <b>ฝ่ายค้านเตรียม 10 ขุนพลลุยอภิปรายไม่ไว้วางใจรัฐบาล"ประยุทธ์" "สุทิน"ฟันธงรัฐบาลอยู่ไม่นาน เหตุมีความเสื่อมตั้งแต่ต้น</b>
      </p>
      <p>เมื่อวันที่ 17 พ.ย. นายสุทิน คลังแสง ส.ส.มหาสารคาม พรรคเพื่อไทย ในฐานะประธานคณะกรรมการประสานงานพรรคร่วมฝ่ายค้าน (วิปฝ่ายค้าน) ให้สัมภาษณ์ถึงความคืบหน้าการเตรียมความพร้อมการยื่นญัตติขอเปิดอภิปรายไม่ไว้วางใจรัฐบาล  ว่า  ตอนนี้พรรคร่วมฝ่ายค้านได้ปรับความคิด ทิศทาง และทีมในการอภิปรายดังกล่าวให้ตรงกันแล้ว ขณะนี้อยู่ในขั้นตอนที่ทุกคนกำลังกลั่นกรองข้อมูล และหาเนื้อหาเพิ่มเติมบ้างในบางกรณี โดยมีการประชุมเต็มรูปแบบทุกสัปดาห์ และไม่เต็มรูปแบบเฉพาะบุคคลเกือบทุกวัน ซึ่งมีกรณีใหม่ๆและข้อมูลใหม่เข้ามาเรื่อยๆจากประชาชนและผู้หวังดีส่งมาให้ตลอด  ทั้งนี้ ในเบื้องต้นมีส.ส.ที่แสดงความจำนงจะอภิปราย ประมาณ 15 คน แต่จะคัดให้เหลือเท่าที่จำเป็นไม่เกิน 10 คน ซึ่งเราจะยื่นขอเปิดการอภิปรายไม่ไว้วางใจรัฐมนตรีไม่น้อยกว่า 5 คนซึ่งรวมถึงนายกรัฐมนตรี โดยมีเนื้อหาเกี่ยวกับความผิดพลาดล้มเหลวในการบริหารประเทศ อาทิ เรื่องเศรษฐกิจ ด้านการเมือง ด้านสังคม การปล่อยปะละเลยให้มีการทุจริต ที่เหลือขออุบไว้ก่อน ส่วนจะยื่นอภิปรายเป็นคณะหรือรายบุคคลนั้น เราจะรอถึงนาทีสุดท้ายก่อนเขียนญัตติจึงจะสรุปอีกครั้ง และการเขียนญัตติจะเสร็จในสิ้นเดือน พ.ย.นี้ และจะยื่นไม่เกินวันที่ 5 ธ.ค. เพื่อให้การอภิปรายเกิดขึ้นในช่วงกลางเดือนไปหาปลายเดือน ธ.ค.นี้<br/>              <br/>เมื่อถามว่าผู้อภิปราย 10 คนที่ว่าเป็นใครบ้าง นายสุทิน กล่าวว่า  เป็นส.ส.ที่มาจากเกือบทุกพรรค อาทิ นายสมพงษ์ อมรวิวัฒน์ หัวหน้าพรรคเพื่อไทย นายวันมูหะมัดนอร์ มะทา หัวหน้าพรรคประชาชาติ พล.ต.อ.เสรีพิศุทธ์ เตมียเวส หัวหน้าพรรคเสรีรวมไทย นายสงคราม กิจเลิศไพโรจน์ หัวหน้าพรรคเพื่อชาติ  ตน  นายศรัณย์วุฒิ ศรัณย์เกตุ ส.ส.อุตรดิตถ์ พรรคเพื่อไทย นพ.ชลน่าน ศรีแก้ว ส.ส.น่าน พรรคเพื่อไทย ซึ่งคนเหล่านี้เป็นขุนพลของพรรคฝ่ายค้านที่มีประสบการณ์ในสภาฯ สามารถชี้ข้อเท็จจริงให้ประชาชนได้รับทราบ แต่ไม่คิดว่าจะมีการเปลี่ยนแปลงอะไรได้มาก เพราะรัฐบาลมีเสียงมากกว่า แต่การอภิปรายครั้งนี้จะเป็นการเปิดแผลให้ประชาชนได้เห็น แล้วจะไปเน่าข้างนอก ท้ายที่สุดจะเกิดการเปลี่ยนแปลงทางการเมืองอย่างแน่นอน  ส่วนจะเป็นเมื่อไหร่นั้น อยู่ที่ประชาชน แต่ตนคิดว่าคงใช้เวลาไม่นาน<br/><br/>ผู้สื่อข่าวถามว่า นายวารินทร์ บัววิรัตน์เลิศ (โหร คมช.) บอกรัฐบาลอยู่ได้ยาว นายสุทิน กล่าวว่า  โหรแต่ละคนเขาก็พูดไม่เหมือนกัน เห็นนายโสรัสจักร นวลอยู่ โหรชื่อดัง บอกว่าเริ่มต้นปี 2563 จะเกิดปัญหาขึ้นกับรัฐบาลถึงขั้นลุกเป็นไฟ ดังนั้นส่วนตัวไม่ได้เชื่อโหรอย่างเดียว แค่รับฟังไว้ แต่เราต้องดูกันที่ความเป็นจริงดีกว่า  ซึ่งตนคิดว่ารัฐบาลนี้คงอยู่ไม่นาน เพราะมีความเสื่อมมันมีตั้งแต่ต้นและพัฒนามาเป็นลำดับ.<br/><br/> </p>
    </article>
  </body>
</html>