<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-politic-23495782-proiect-pnl-amenzi-pana-6-000-lei-sau-suspendarea-activitatii-pentru-unitatile-care-vand-bauturi-alcoolice-minorilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T09:36:00+00:00"/>
    <meta property="og:title" content="Proiect PNL: Amenzi de până la 6.000 de lei sau suspendarea activității pentru unitățile care vând băuturi alcoolice minorilor"/>
    <meta property="og:description" content="Deputatul PNL Gigel Știrbu a depus la Senat un proiect care prevede sancțiunii de la 3.000 la 6.000 de lei pentru magazinele sau localurile care comercializează băuturi alcoolice minorilor. În"/>
  </head>
  <body>
    <article>
      <h1>Proiect PNL: Amenzi de până la 6.000 de lei sau suspendarea activității pentru unitățile care vând băuturi alcoolice minorilor</h1>
      <address><time datetime="2019-11-17T09:36:00+00:00">17 Nov 2019, 09:36</time> by <a rel="author">G.S.</a></address>
      <p><b>Deputatul PNL Gigel Știrbu a depus la Senat un proiect care prevede sancțiunii de la 3.000 la 6.000 de lei pentru magazinele sau localurile care comercializează băuturi alcoolice minorilor. În cazul repetării faptei, activitatea magazinului sau localului va fi suspendată între 10 și 30 de zile, transmite Mediafax,<br/></b><br/>Propunerea legislativă a liberalului vizează modificarea şi completarea Legii 61/1991 pentru sancţionarea faptelor de încălcare a unor norme de convieţuire socială, a ordinii şi liniştii publice.<br/><br/>Astfel, comercializarea în magazine, cât și oferirea cu titlu gratuit de băuturi alcoolice minorilor de către unitățile autorizate să le comercializeze va fi sancționată cu amenzi între 3.000 și 6.000 de lei, potrivit proiectului de lege.<br/><br/>Potrivit legii în vigoare, același cuatum de amendă este prevăzut și pentru „neasigurarea de către responsabili sau patroni, prin personal propriu ori specializat, a ordinii publice în localuri publice, hoteluri, moteluri, campinguri, cluburi, pensiuni, discoteci și în alte locuri de distracție sau de agrement pe care le conduc, precum și refuzul acestora de a acorda sprijin organelor în drept pentru restabilirea în locurile respective a ordinii publice ori pentru luarea măsurilor împotriva persoanelor care au încălcat legea”.<br/><br/>Tot între 3.000 și 6.000 lei primesc și cei care împiedică sub orice formă organelor care asigură ordinea publică să își îndeplinească „obligațiile de serviciu privind legitimarea sau conducerea unei persoane la sediul poliției ori al altui organ de stat sau de a lua măsurile necesare pentru menținerea ori restabilirea ordinii publice”, conform legii în vigoare.<br/><br/>În cazul repetării contravențiilor pentru „servirea consumatorilor cu băuturi alcoolice în localurile publice și în afara acestora, în zilele și la orele când, potrivit dispozițiilor legale, acestea sunt închise sau este interzisă desfacerea băuturilor alcoolice ori după ora de închidere stabilită prin autorizația de funcționare”, este luată măsura suspendării activității magazinului sau localului public respectiv pentru o perioadă cuprinsă între 10 și 30 de zile.<br/><br/>O astfel de măsură a suspendării activității, conform legii în vigoare, se aplică dacă se constată „servirea cu băuturi alcoolice, în localurile publice, a consumatorilor aflați în vădită stare de ebrietate, precum și a minorilor”.<br/><br/>„Inițiativa vine la propunerea Asociației Berarii României, prin care se dorește legiferarea interzicerii comercializării alcoolului în rândul minorilor. Promovarea unui comportament responsabil vizavi de consumul de alcool se află permanent în atenția Asociației Berarii României. În ceea ce privește consumul de alcool în rândul minorilor, studiile derulate pe acest segment indică nevoia de intervenție prin informare și educare în intervalul 15-16 ani, interval de vârstă considerat ca fiind o etapă critică a dezvoltării adolescentului, cu un grad mare de risc în relație cu alcoolul decât perioadele ulterioare de dezvoltare”.<br/><br/>Inițiativa legislativă a deputatului PNL este susținută de 36 de liberali și a fost înregistrată la Senat, prim for sesizat, decizională fiind Camera Deputaților.</p>
    </article>
  </body>
</html>