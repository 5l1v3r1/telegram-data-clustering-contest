<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Eto-kakvo-predlaga-v-nedelya-Kinomaniya-v-Plovdiv-914367"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T09:48:00+00:00"/>
    <meta property="og:title" content="Ето какво предлага в неделя &quot;Киномания&quot; в Пловдив"/>
    <meta property="og:description" content="Кинопанорамата в неделния ден започна в 11:00 часа с детския филм “Момчето и пеликанът&quot;. Успешен биз..."/>
  </head>
  <body>
    <article>
      <h1>Ето какво предлага в неделя "Киномания" в Пловдив</h1>
      <address>
        <time datetime="2019-11-17T09:48:00+00:00">17 Nov 2019, 09:48</time>
      </address>
      <p>Кинопанорамата в неделния ден започна в 11:00 часа с детския филм “Момчето и пеликанът". Успешен бизнесмен разказва на внучката си за своите преживявания като момче. На южното крайбрежие на Австралия, заедно със свои приятели аборигени, той е отгледал няколко току-що излюпени пеликани, след като майка им е била застреляна от бракониери. Когато животните порастват, бракониерите се завръщат. Филмът е изключително актуален: той касае съвместното съществуване на различни култури и крехкия баланс между човека и природата.</p>
      <p>От 18:30 часа пловдивчани ще имат втори шанс да гледат най-новата комедия на Уди Алън “Един дъждовен ден в Ню Йорк", определяна като най-романтичният филм на режисьора от години насам и заснет виртуозно от трикратния носител на "Оскар", асът на камерата Виторио Стораро. Гетсби Уелс е колежанин от много богато семейство, който не се престарава особено с ученето. Той пристига в Ню Йорк заедно с приятелката си Ашли, която е колкото наивна за света на възрастните и големия град, толкова и предпазлива относно секса и взаимоотношенията. В живота на двамата обаче предстоят събития, които ще ги накарат да се простят с наивността си.</p>
      <p>Късната прожекция от 20:30 часа е на “Магически нощи". Най-новият филм на маестро Паоло Вирдзи (Човешкият капитал, Лудетини, Търсач на удоволствия) е бляскаво съчетание между мистерия и сатира на киноиндустрията в началото на 90-те години. Когато известен филмов продуцент е намерен мъртъв в Тибър, подозренията падат върху трима млади сценаристи, които си припомнят дивите приключения из западащата италианска киноиндустрия. Изпълнен с намигвания към историята на италианското кино, Магически нощи е изпълненият с любов и непочтителност поглед на Вирдзи към не толкова славните отминали времена. Филмът е с участието на любимката на различни поколеиия – Орнела Мути.</p>
      <p>Билети на касата на касата на LUCKY Дом на киното (Понеделник - Петък: 16 - 21 часа, Събота - Неделя: 10:30 - 21 часа) и онлайн на boxoffice.bg.</p>
      <p>Цена на билетите: 8лв; студенти, ученици и пенсионер - 6лв. Карта за 5 прожекции: 35лв. Цена на билетите за детските филми: 5/7лв.</p>
    </article>
  </body>
</html>