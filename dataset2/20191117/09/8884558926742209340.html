<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/vreme-dez-se-bo-popoldne-okrepil-in-siril-proti-vz"/>
    <meta property="og:site_name" content="Primorske novice"/>
    <meta property="article:published_time" content="2019-11-17T09:29:30+00:00"/>
    <meta property="og:title" content="Morje začelo poplavljati nižje dele obale, prihajajo močnejši krajevni nalivi"/>
    <meta property="og:description" content="Morje je danes zjutraj ponovno začelo poplavljati nižje dele obale. Sirena za nevarnost se je oglasila nekaj minut po 9. uri. V naslednjih urah bo poplavilo obalo predvidoma v višini od 30 do 50 centimetrov, opozarja Agencija za okolje (Arso)."/>
  </head>
  <body>
    <article>
      <h1>Morje začelo poplavljati nižje dele obale, prihajajo močnejši krajevni nalivi</h1>
      <address><time datetime="2019-11-17T09:29:30+00:00">17 Nov 2019, 09:29</time> by <a rel="author">STA</a></address>
      <p>
        <b>Morje je danes zjutraj ponovno začelo poplavljati nižje dele obale. Sirena za nevarnost se je oglasila nekaj minut po 9. uri. V naslednjih urah bo poplavilo obalo predvidoma v višini od 30 do 50 centimetrov, opozarja Agencija za okolje (Arso).</b>
      </p>
      <figure>
        <img src="https://static.primorske.si/foto/highres/gnweb/720033_259-dez.jpg"/>
        <figcaption>Dež se bo popoldne na zahodu okrepil in še širil proti vzhodu. Foto: Leo Caharija</figcaption>
      </figure>
      <p><b>SLOVENIJA</b> &gt; Danes sredi dneva in popoldne bodo v zahodni polovici Slovenije nastajali močnejši krajevni nalivi. Pretok reke Drave pada, kažejo podatki Arsa. Tudi pretoki ostalih rek padajo.</p>
      <p>Danes bo na zahodu pretežno oblačno, občasno bo ponekod deževalo. Na vzhodu bo občasno nekaj sonca. Dež se bo popoldne na zahodu okrepil in še širil proti vzhodu. Vmes bodo tudi posamezne nevihte z nalivi. Ob morju bo pihal jugo, drugod jugovzhodni veter, ki bo močnejši na Primorskem. Temperature bodo od 11 do 16, ob morju okoli 18, v gornjesavski dolini okoli 6 stopinj Celzija.</p>
      <p>Dež bo do jutra povsod ponehal, od zahoda se bo jasnilo. Ponekod bo zapihal jugozahodnik. Najnižje jutranje temperature bodo od 3 do 9, v Gornjesavski dolini okoli 0 stopinj.</p>
      <p>V ponedeljek bo sprva povsod dokaj sončno, čez dan bo spet več oblačnosti v zahodni in osrednji Sloveniji. Na Primorskem in Notranjskem bo občasno rahlo deževalo. V Prekmurju in na Štajerskem ter ponekod v višjih legah bo pihal jugozahodnik. Najvišje dnevne temperature bodo od 9 do 15, na severozahodu okoli 7 stopinj.</p>
      <p>V torek bo v zahodni in deloma osrednji Sloveniji občasno deževalo, na vzhodu pa bo dokaj sončno vreme. Ob morju bo pihal jugo. V sredo bo oblačno. Padavine bodo na zahodu oslabele, kakšna kaplja bo možna tudi na vzhodu.</p>
    </article>
  </body>
</html>