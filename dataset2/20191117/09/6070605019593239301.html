<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Omnium-Amnistia-important-internacional-Espanya_0_2345765511.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T09:06:02+00:00"/>
    <meta property="og:title" content="Òmnium, sobre l'informe d'Amnistia: &quot;És un altre cop important a la imatge internacional d'Espanya&quot;"/>
    <meta property="og:description" content="Marcel Mauri es mostra escèptic davant la reacció de l'Estat: &quot;Els precedents no són gens optimistes&quot;"/>
  </head>
  <body>
    <article>
      <h1>Òmnium, sobre l'informe d'Amnistia: "És un altre cop important a la imatge internacional d'Espanya"</h1>
      <h2>Marcel Mauri es mostra escèptic davant la reacció de l'Estat: "Els precedents no són gens optimistes"</h2>
      <address>
        <time datetime="2019-11-17T09:06:02+00:00">17 Nov 2019, 09:06</time>
      </address>
      <p>El vicepresident d'Òmnium Cultural, Marcel Mauri, ha valorat l'informe d'Amnistia Internacional i ha assegurat que, en cas de confirmar-se, es tracta "d'un altre cop molt important a la imatge internacional d'Espanya". "Si acaba sent com s'ha publicat, és coherent amb els cinc informes que ja ha fet Amnistia en aquests dos anys i un mes que fa que Jordi Cuixart i Jordi Sànchez estan empresonats", va afirmar Mauri al programa <i>Preguntes freqüents</i> de TV3. "És molt rellevant, no només pel que diu, sinó perquè és molt poc habitual que Amnistia faci aquests posicionaments amb una sentència en ferm i amb un estat democràtic com és l'espanyol", ha reiterat el vicepresident d'Òmnium. L'informe final d'Amnistia sobre el judici al Procés s'ha de fer públic dimarts, però durant unes hores es va filtrar per error a la versió francesa de la web suïssa de l'organització.</p>
      <p>En el text, Amnistia denuncia que els drets a la llibertat d'expressió i reunió pacífica estan amenaçats a l'Estat i centra les crítiques en la condemna a Jordi Sànchez i Jordi Cuixart. L'entitat considera que "trepitja els seus drets a la llibertat d'expressió i reunió pacífica" i en demana l'alliberament "immediat".</p>
      <p>L'anàlisi critica que la condemna es basa en una definició "vaga" del delicte de sedició del codi penal espanyol i en una interpretació "massa general i perillosa". Sobre els líders polítics independentistes condemnats, l'organització diu que la "imprecisió" de la definició i la seva interpretació "àmplia posen en dubte les condemnes per a la sedició" pronunciades contra ells. "Ens agradaria pensar que el govern espanyol escoltarà l'informe d'Amnistia, però els precedents malauradament no són gens optimistes", ha reflexionat en veu alta Marcel Mauri. "A Espanya li està costant molt entrar en aquesta via del seny, fer cas del que li està dient Europa i organitzacions tan rellevants, i actuar en conseqüència", ha criticat el vicepresident d'Òmnium Cultural. "Ja veiem que des del Borbó fins a l'últim jutge estan negligint en la defensa d'aquests drets bàsics i fonamentals", va concloure Mauri.</p>
    </article>
  </body>
</html>