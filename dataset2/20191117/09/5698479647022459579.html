<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/iran-parliament-backs-gasoline-price-increasing-by-gov"/>
    <meta property="og:site_name" content="euronews"/>
    <meta property="article:published_time" content="2019-11-17T09:15:29+00:00"/>
    <meta property="og:title" content="سومین روز اعتراضات به افزایش بهای بنزین؛ در ایران چه می‌گذرد؟"/>
    <meta property="og:description" content="سومین روز اعتراضات به افزایش بهای بنزین؛ در ایران چه می‌گذرد؟"/>
  </head>
  <body>
    <article>
      <h1>سومین روز اعتراضات به افزایش بهای بنزین؛ در ایران چه می‌گذرد؟</h1>
      <address><time datetime="2019-11-17T09:15:29+00:00">17 Nov 2019, 09:15</time> by <a rel="author">Euronews </a></address>
      <p>دو روز پس از آغاز حوادث خونبار در چندین شهر ایران در جریان اعتراض‌‌ها به طرح افزایش قیمت بنزین، این طرح به موضوع داغ بحث‌ها در مجلس بدل شد و مقام‌های رسمی کشور در مورد برخورد با اعتراض‌ها سخن گفتند. برخی مقام‌های رسمی نیز درباره قربانیان اعتراض‌ها در روز شنبه، بازداشتی‌ها و خسارت‌های وارد شدن به اماکن در شهرهای مختلف اطلاعات تازه‌ای دادند.</p>
      <p>از سوی دیگر اعتراض‌ها به رغم تهدید وزارت اطلاعات و وزارت کشور در تهران و برخی شهرهای دیگر ادامه یافت.</p>
      <h3>جو امنیتی در تهران، گوهردشت و شهریار</h3>
      <p>در سراسر روز یکشنبه در بسیاری از نقاط ایران «جو امنیتی» بوده و نیروهای پلیس ضد شورش در اطراف مناطقی که در شهرهای مختلف در آن تجمع و درگیری روی داد حضور پررنگ‌تری داشتند.</p>
      <p>برخی از تصاویر همرسان شده در شبکه های اجتماعی حاکی از حضور مأموران یگان ویژه و ضد شورش درنقاط مختلف تهران از جمله کلانتری هفت‌حوض و نیز در گوهردشت کرج است.</p>
      <h3>نماینده بوکان استعفا کرد</h3>
      <p>محمد قسیم عثمانی نماینده بوکان در مجلس ضمن انتقاد از نقش نداشتن مجلس در مورد تصمیم دولت برای اعمال طرح افزایش قیمت بنزین، استعفای خود را تقدیم هیئت رئیسه کرد.</p>
      <p>وی در نطق خود در صحن مجلس گفت: «وقتی آقای لاریجانی به عنوان نماینده مجلس شورای اسلامی بدون مشورت مجلس درباره بنزین تصمیم‌گیری و اظهارنظر می‌کند و گویا که نظر ما نمایندگان مهم نیست، به همین دلیل حضور ما هم در مجلس معنایی ندارد.</p>
      <p>پیش از این اخباری نیز در مورد احتمال استعفای محمود صادقی، نماینده اصلاح‌طلب تهران در اعتراض به پذیرفته نشدن طرح بازگشت به قیمت قبلی بنزین منتشر شده بود، اما عثمانی نخستین نماینده‌ای است که به این دلیل استعفا کرد.</p>
      <p>صادقی روز شنبه از پیشنهاد برخی نمایندگان اصلاح‌طلب مجلس برای بازگرداندن قیمت بنزین و لغو طرح دولت بری افزایش آن خبر داده بود، طرحی که پس از اعلام حمایت رهبر ایران از افزایش بهای بنزین پس گرفته شد.</p>
      <h3>گزارش‌های تأیید نشده از درگیری در کرمانشاه، سنندج، تبریز، شیراز و بوشهر</h3>
      <p>همزمان با قطعی اینترنت در ایران، گزارش‌های قطره‌چکانی از ادامه ناآرامی در برخی شهرهای ایران خبر می‌دهند. برخی شهروندان با همرسان کردن تصاویری در شبکه‌های اجتماعی از بروز درگیری میان معترضان و مأموران در کرمانشاه، سنندج، تبریز و شیراز در بامداد و بعدازظهر امروز خبر داده‌اند.</p>
      <p>در میان ویدئوهای همرسان شده در فضای مجازی، تصاویری نیز از حمله مأموران پلیس ضد شورش با خودروهای آب‌پاش به راهپیمایان در بوشهر دیده می‌شود. در این تصاویر صحنه‌هایی نیز از تعقیب و گریز مأموران با تظاهرکنندگان در شهر برازجان به چشم می‌خورد.</p>
      <p>با توجه به قطعی اینترنت در ایران، یورنیوز هنوز به طور مستقل قادر به تأیید این اخبار و سندیت تصاویر به دست آمده نیست.</p>
      <h3>خبرگزاری فارس: تاکنون هزار نفر بازداشت شده‌اند</h3>
      <p>خبرگزاری فارس، نزدیک به سپاه پاسداران از قول «یک نهاد امنیتی» گزارش داد که از دو روز پیش تا کنون معترضان به افزایش بهای بنزین در ۱۰۰ نقطه از ایران «تجمعات کوچک و بزرگ» تشکیل داده‌اند.</p>
      <p>فارس با اعلام این که در این که تا کنون هزار نفر در جریان ناآرامی‌های اخیر در شهرهای مختلف بازداشت شده‌اند ندعی شد که در تهران و شهرستان‌ها کار «شناسایی ماشین‌هایی که اقدام به بستن خیابان‌ها می‌کردند» انجام شده و از امروز مراحل «بازداشت» آنها اجرایی می‌شود.</p>
      <p>در حالی که هنوز از آمار و اطلاعات رسمی در مورد ناآرامی‌های اخیر اطلاعی در دست نیست، خبرگزاری نزدیک به سپاه آماری را در این زمینه منتشر کرده است. به نوشته این پایگاه خبری تعداد کل معترضان و «آشوبگران» از شب جمعه تاکنون مجموعا ۸۷۴۰۰ نفر برآورد شده که از این میزان حدود ۸۲۲۰۰ مرد و ۵۲۰۰ نفر آنها زن بوده‌اند.</p>
      <p>فارس با یادآوری این که در جریان ناآرامی‌ها بیش از ۱۰۰ بانک و ۵۷ فروشگاه تخریب شده‌اند نوشته است که در استان‌های خوزستان، تهران بزرگ، فارس و کرمان بیشترین آسیب به اموال عمومی زده شده است.</p>
      <h3>یک نفر در شهریار کشته شده است</h3>
      <p>اسدالله عباسی، سخنگوی هیئت رئیسه مجلس ایران از قول نماینده شهریار گفت که در جریان درگیری‌های شنبه شب در این شهر که در استان تهران واقع است، یک نفر بر اثر «پرتاب سنگ» جان باخته است.</p>
      <h3>یک سرگرد نیروی انتظامی در کرمانشاه کشته شده است</h3>
      <p>یک افسر ارشد نیروی انتظامی در جریان درگیری‌های روز شنبه در این شهر کشته شده است. به گفته محمدرضا آمویی، فرمانده نیروی انتظامی استان کرمانشاه این فرد ایرج جواهری نام دارد و درجه سرگردی داشته است.</p>
      <p>فرمانده پلیس کرمانشاه گفت که سرگرد جواهری از مأموران کلانتری ۲۴ الهیه بوده است. او کسانی را که در این درگیری حضور داشتند «اراذل و اوباش واغتشاشگران» توصیف کرده است.</p>
      <h3>تا کنون چند نفر در اعتراض‌های ایران کشته شده‌اند؟</h3>
      <p>با آن که برخی اخبار غیررسمی منتشر شده در شبکه‌های اجتماعی از کشته و زخمی شدن ده‌ها تن در جریان ناآرامی‌های اخیر در ایران حکایت دارد، هنوز آمار دقیقی از جان‌باختگان این خشونت‌ها در دست نیست.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/15/iran-unrest-protest-against-rise-of-oil-price-in-several-cities-shiraz-mashhad-ahwaz">ناآرامی در چند شهر ایران در اعتراض به افزایش قیمت بنزین</a>
        </li>
        <li>
          <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
        </li>
        <li>
          <a href="https://farsi.euronews.com/2019/11/17/iran-s-khamenei-backed-gasoline-price-rising-and-blames-enemies-for-sabotage-in-protests">رهبر ایران با حمایت از افزایش بهای بنزین: تخریب و آتش زدن کار اشرار است</a>
        </li>
      </ul>
      <p>نخستین مقام رسمی ایران که از کشته شدن «چند نفر» در جریان اعتراض‌ها سخن گفت، شخص رهبر ایران بود. وی در جریان یک سخنرانی در بامداد یکشنبه یادآوری کرد: «در این یکی دو روز [...] متأسفانه مشکلاتی هم درست شد، تعدادی جان باختند و مراکزی تخریب شد.»</p>
      <p>به رغم اشاره آقای خامنه‌ای به کشته شدن «تعدادی» در جریان اعتراض‌ها، هنوز آماری از قربانیان این خشونت‌ها اعلام نشده است. به جز یک نفر که کشته شدن او در جریان نخستین اعتراض‌ها در جمعه شب گذشته در سیرجان از سوی فرماندار این شهر تأیید شد، تاکنون هیچ گونه گزارش رسمی دیگری در مورد کشته‌شدگان و مجروحان رویدادهای اخیر در ایران منتشر نشده است.</p>
      <p>با این حال برخی رسانه‌ها و خبرنگاران مستقل از کشته شدن بیش از ۱۴ نفر، از جمله چهار نفر در بهبهان، یک نفر در مریوان و دست کم یک نفر در شیراز خبر داده‌اند.</p>
      <p>تاکنون برخی آمار رسمی نیز در مورد مجروحان درگیری‌ها در شهرهای مختلف منتشر شده، از جمله فرماندار سیرجان که تأیید کرده است برخی افراد درجریان رویدادهای جمعه شب در این شهر از ناحیه پشت سر یا پهلو مورد حمله واقع شده‌اند. فرماندار شهریار نیز زخمی شدن ۶۰ تا ۷۰ نفر در روز شنبه در این شهر را تأیید کرد.</p>
      <h3>۶۰ تا ۷۰ نفر در شهریار مجروح شدند</h3>
      <p>فرماندار شهریار در استان تهران گفت حدود ۶۰ تا ۷۰ نفر در جریان اعتراض به گران شدن بنزین در روز شنبه در این شهر مجروح شده‌اند.</p>
      <p>نورالله طاهری ضمن تأیید این خبر در گفتگو با ایلنا، با بیان اینکه آمار دقیقی از میزان افرادی که در درگیری‌ها زخمی شده‌اند، ندارد و در حال جمع‌بندی آمار دقیقی از تعداد آسیب‌دیدگان هستند، گفته است: «حدود ۶۰- ۷۰ نفر مجروح شده‌اند که البته باید آمار دقیق آن به دست بیاید تا ببینم که چند نفر از آن‌ها افراد عادی و چند نفر از نیرو‌های امنیتی و انتظامی بوده‌اند.»</p>
      <p>وی با بیان اینکه از ساعت ۱۲ شب روز ۲۵ آبانماه شهر آرام و فضای آن عادی است، «شایعه» پخش شده مبنی بر این که بخش‌هایی از شهر شهریار در دست برخی گروه‌ها افتاده است را تکذیب کرد و گفت: «به ساختمان‌های مختلف شهر آسیب رسانده‌اند، اما این که ساختمان‌های دولتی را تسخیر کرده باشند، دروغ است.»</p>
      <p>طاهری با اشاره به تخریب‌هایی که به بانک‌ها و شهرداری شهریار رسیده، گفت: «با سنگ و اشیاء دیگر به ساختمان‌ها آسیب رسانده‌اند، اما بعد از تخریب فرار می‌کردند و اینگونه نبود که بمانند و مبارزه کنند.»</p>
      <p>فرماندار شهریار با اشاره به این که طبق آمار فعلی تعداد آسیب دیدگان نیرو‌های امنیتی و انتظامی بسیار کم بوده است، اظهار کرد: «به دلیل اینکه غرب استان تهران سه بیمارستان بیشتر ندارد و از شهر‌های اطراف از جمله فردیس، رباط کریم، ملارد و قدس نیز مجروحان را به شهریار فرستاده‌اند این گمان برده می‌شود که همه این افراد مربوط به شهر شهریار هستند این در حالی است که شهریار کمترین آسیب دیده را دارد و ما در حال تفکیک آن‌ها هستیم.»</p>
      <h3>ادامه اعتراض در اصفهان، تعطیلی مترو و مدارس</h3>
      <p>برخی تصاویر منتشر شده در شبکه‌های اجتماعی ایران از ادامه اعتراض در اصفهان در روز یکشنبه حکایت دارد. در این روز در حالی که مدارس این شهر از پیش تعطیل اعلام شده بود، مترو نیز تعطیل شد و شماری از خودروها با توقف در خیابان، راه‌بندان ایجاد کردند.</p>
      <figure>
        <iframe data-src="https://twitter.com/euronewses/status/1195982646079307776" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>راه‌بندان در اصفهان در اعتراض به افزایش نرخ سوخت، یکشنبه ۲۶ آبان</figcaption>
      </figure>
      <h3>شمخانی: منافقین و ضدانقلاب اغتشاش کردند</h3>
      <p>به گفته یک عضو هیئت رئیسه مجلس علی شمخانی، دبیر شورای عالی امنیت ملی در نشست غیرعلنی امروز در مجلس «به اسنادی اشاره کرد که [بر اساس آن در] دو روز اخیر گروه‌های سازماندهی‌شده از طرف منافقین و ضد انقلاب به مأموران انتظامی حمله کرده‌اند».</p>
      <p>این نماینده همچنین از قول شمخانی گفته است که افراد حاضر در اعتراض‌ها «بعضا سلاح گرم داشتند» و «به بانک‌ها و اموال مردم آسیب زده‌اند».</p>
      <figure>
        <iframe data-src="https://twitter.com/euronewses/status/1195992198908698624" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>وزارت اطلاعات: برخورد می‌کنیم</h3>
      <p>ساعاتی پس از سخنان رهبر ایران درباره نقش «اشرار» در رویدادهای اخیر در این کشور، وزارت اطلاعات از برخورد با «اشرار» خبر داد.</p>
      <p>وزارت اطلاعات ایران روز یکشنبه با انشتار بیانیه‌ای با بیان این که با توجه به صحبت‌های رهبر جمهوری اسلامی «برخورد با اشرار را وظیفه خود می‌داند»، یادآوری کرده که «عوامل اصلی اغتشاشات دو روز گذشته شناسایی و اقدام مناسب در حال انجام است.»</p>
      <figure>
        <iframe data-src="https://twitter.com/euronewses/status/1195988028633894913" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>نت‌بلاکس: دسترسی به اینترنت در ایران به تنها ۷ درصد رسیده است</h3>
      <p>بر اساس اطلاعاتی که نتبلاکس منتشر کرده، دسترسی ایرانیان به اینترنت از روز شنبه به شدت سقوط کرده و به تنها ۷ درصد رسیده است. نت‌بلاکس که پایگاه رصد دسترسی‌ها به اینترنت است نوشته است که این کاهش شدید دسترسی به اینترنت در ایران ناشی از قطع و کندی شدید اینترنت در پی بروز ناآرامی در این کشور بوده است.</p>
      <figure>
        <iframe data-src="https://twitter.com/euronewses/status/1195775905907576832" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>قطع اینترنت «با تصمیم شورای امنیت کشور» و «به دلایل امنیتی»</h3>
      <p>یک «منبع آگاه» در مصاحبه با خبرگزاری کار ایران، ایلنا گفته است که قطع اینترنت در کشور «به دلایل امنیتی» صورت گرفته و ارتباطی به شرکت‌های خدمات موبایل ندارد.</p>
      <p>روز شنبه با شدت گرفتن اعتراض‌ها به افزایش قیمت سوخت در ایران، اینترنت از حدود ساعت ۴ بعد از ظهر همان روز قطع و سپس با کندی و اختلال شدید روبرو شد.</p>
      <p>ایلنا به نقل از این منبع آگاه که نامش فاش نشده می‌نویسد: «ناامنی‌های اخیر موجب شده شورای امنیت تصمیم به قطع اینترنت بگیرد.»</p>
      <p>ایلنا همچنین نوشته است که زمان بازگشت اینترنت به وضعیت عادی هنوز روشن نیست.</p>
      <h3>اعتصاب بازاریان تهران</h3>
      <p>بازاریان تهران امروز یکشنبه دست به اعتصاب زدند. احمد کریمی اصفهانی، دبیر کل جامعه انجمن‌های اسلامی اصناف و بازار با تأیید این خبر، عاملان اعتراض در بازار تهران را «عده‌ای از خارج از خود بازاری‌ها» خوانده که «بازار را به تشنج کشیده‌اند».</p>
      <figure>
        <iframe data-src="https://twitter.com/euronewses/status/1195984281270652928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>او همچنین گفته که هم‌اکنون «پلیس امنیت در بازار حاضر است و به زودی مغازه‌ها باز خواهند شد».</p>
      <h3>آسیب به ۱۵ پمپ بنزین در اصفهان</h3>
      <p>در جریان اعتراض‌های روز شنبه در اصفهان ۱۵ جایگاه توزیع سوخت در این شهر آسیب دیده است. رئیس انجمن جایگاه‌داران سوخت استان اصفهان با اعلام این خبر گفته که ۱۰ درصد از این جایگاه‌ها از مدار خارج شده‌اند.</p>
      <h3>تجمع و «اعتصاب» خرم‌آباد</h3>
      <p>جعفر طولابی، فرماندار خرم‌آباد روز یکشنبه گفت که اوضاع فعلی در این شهر «عادی» است. وی با این حال تأیید کرد که روز شنبه خرم‌آباد شاهد تجمع‌های اعتراضی و «اعتصاب» هم بوده است.</p>
      <h3>۴۰ نفر در یزد بازداشت شدند</h3>
      <p>از شامگاه شنبه با قطع و کند شدن اینترنت در بسیاری از نقاط ایران، اخبار و پست‌های کمتری در مورد اعتراض‌ها در شبکه‌های اجتماعی همرسان شد. اما مقام‌های رسمی در برخی شهرها از «آرام» بودن اوضاع خیر داده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/16/iran-fule-protests-photo-gallery">اعتراض‌های ایران به روایت تصویر</a>
        </li>
        <li>
          <a href="https://farsi.euronews.com/2019/11/16/iraq-closes-southern-border-with-iran">اعتراضات در ایران و عراق؛ گذرگاه مرزی شلمچه بسته شد</a>
        </li>
      </ul>
      <p>محمد حدادزاده دادستان یزد با «آرام و مسالمت‌آمیز» خواندن اعتراض‌های روز شنبه در یزد از بازداشت ۴۰ نفر در این شهر خبر داد و افزود که با این حال بر اثر درگیری در برخی نقاط از شهر یکی از مأموران پلیس مجروح شده است. وی افراد بازداشت‌شده در یزد را «اغتشاشگر» نامید.</p>
      <h3>حمایت نمایندگان از افزایش قیمت بنزین</h3>
      <p>سخنگوی هیئت رسیسه مجلس ایران از حمایت مجلس از افزایش قیمت بنزین خبر داد.</p>
      <p>اسدالله عباسی گفت: «مجلس به نفع مردم از این طرح حمایت خواهد کرد. طرح سهمیه‌بندی بنزین به تصویب شورای عالی امنیت ملی و تأیید سران قوا و رهبری رسیده و مجلس از آن حمایت می‌کند.»</p>
      <p>این نماینده طرح سهمیه‌بندی بنزین را «لازم‌الاجرا» خواند.</p>
      <h3>فراکسیون امید طرح بازگشت نرخ بنزین را پس گرفت</h3>
      <p>در نشست روز یکشنبه ۲۶ آبان در حالی که قرار بود پیشنهاد سه فوریتی شماری از نمایندگان برای بازگرداندن قیمت بنزین به نرخ قبلی مطرح شود، نمایندگان فراکسیون امید از این پیشنهاد صرف نظر کردند.</p>
      <figure>
        <iframe data-src="https://twitter.com/euronewses/status/1195920207388299265" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>این پیشنهاد با ۲۶ امضا به هیئت رئیسه مجلس داده شده بود، اما ساعتی پس از اعلام حمایت رهبر ایران از طرح افزایش بهای بنزین، نمایندگان اصلاح‌طلب عضو فراکسیون امید در مجلس پیشنهاد خود برای لغو این طرح و بازگشت به نرخ قبلی را پس گرفتند.</p>
      <p>فاطمه سعیدی، سخنگوی فراکسیون امید اعلام کرد به این ترتیب دو طرح این فراکسیون درباره «لغو افزایش تدریجی قیمت بنزین و تک‌نرخی کردن آن» از دستور کار مجلس خراج شده است. وی گفت: «این فراکسیون از هیئت رئیسه خواستار حضور رؤسای قوا در مجلس برای همفکری جهت اجرای این طرح (افزایش بهای بنزین) و رفع نواقص آن شدند.»</p>
      <h3>رئیس مجلس: مابه‌التفاوت افزایش قیمت بنزین سریع‌تر به مردم داده شود</h3>
      <p>علی لاریجانی، رئیس مجلس در نشست امروز از دولت خواست «مابه‌التفاوت حاصل افزایش قیمت بنزین» را «هر چه سریع‌تر به حساب مردم واریز» کند.</p>
      <p>پیش از این حسن روحانی، رئیس جمهوری ایران و محمد باقر نوبخت، رئیس سازمان برنامه و بودجه گفته بودند که درآمد حاصل از افزایش بهای بنزین به ۶۰ میلیون نفر از شهروندان داده خواهد شد.</p>
      <p>علی لاریجانی در بخش دیگری از سخنانش گفت: «نگرانی مردم این است که این تصمیم تبعاتی برای سایر قیمت‌ها داشته باشد.»</p>
      <p>وی در همین زمینه افزود: «همه در این زمینه باید هم‌داستان باشیم تا آن چه فشار روی مردم است برداشته شود و به مردم کمک شود. دغدغه اصلی نمایندگان هم همین است.»</p>
    </article>
  </body>
</html>