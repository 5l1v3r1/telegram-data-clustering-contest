<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/harden-trosi-kao-masina-timi-i-beki-vodili-san-antonio-392981.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T09:13:00+00:00"/>
    <meta property="og:title" content="Harden troši kao mašina, Timi i Beki vodili San Antonio!"/>
    <meta property="og:description" content="Džejms Harden potrošio najviše lopti u sezoni, ali na kraju se isplatilo. Istorija u Teksasu, Janis namestio ruku. Luka Dončić vežbao penale."/>
  </head>
  <body>
    <article>
      <h1>Harden troši kao mašina, Timi i Beki vodili San Antonio!</h1>
      <h2>Džejms Harden potrošio najviše lopti u sezoni, ali na kraju se isplatilo. Istorija u Teksasu, Janis namestio ruku. Luka Dončić vežbao penale.</h2>
      <address><time datetime="2019-11-17T09:13:00+00:00">17 Nov 2019, 09:13</time> by <a rel="author">Vladimir Stojanović</a></address>
      <p>Zvuči kao greška, ali nije. Klipersi su zaledili Atlantu na -49, postigli 150 poena, Pol Džordž je debitovao pred publikom u El-Eju sa 37 poena. Izjednačio je svoj rekord od šest trojki, pogodio svih 11 bacanja, Leonard nije bio ni potreban domaćima u ovom meču. U jednom trenutku prednost Klipsa je iznosila 52 poena.<br/><br/>Luka Dončić je uzeo meru šampionu, Dalas je dobio Toronto, Slovenac dobar 26 poena, 15 skokova, 7 asistencija. Izgubio je doduše sedam lopti, ukrao dve, nisu ga išla bacanja do poslednje četvrtine, ali kada se rezultat lomio pogodio je svih sedam u poslednjem periodu. Kanađani su gunđali jer je na liniju za bacanja išao 19 puta, trener Reptorsa Nik Nurs smatra da mu prelako sviraju faulove. Bobi Marjanović nije igrao.</p>
      <figure>
        <iframe data-src="https://twitter.com/DimeUPROXX/status/1195907763890802690?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Istorija u San Antoniju, Greg Popović je isključen u duelu sa Portlandom koji je dobio meč. Posle rasprave sa sudijom Goldenbergom, legendarni trener je odšetao u svlačionicu, Tim Danklan je preuzeo vođenje ekipe, zajedno sa asistentkinjom Beki Hamon i još jednim pomoćnim trenerom Vilom Hardijem. Ali, Timi je bio taj koji je pozivao akcije i davao instrukcije. Sparsi su se vraćali sa -23, ali igraju sa mnogo oscilacija, ovo je peti poraz u nizu, u velikoj su krizi. Nisu pomogla ni 30 poena Oldridža, na drugoj strani MekKolum 32, Lilard 22, Vajtsajd je ubacio poen manje.<br/><br/>Majami nastavlja da pobeđuje, slavili su protiv Pelikansa i ostali nepobeđeni kod kuće. Bolesni Džimi Batler je ubacio 16 poena, imao 13 asistencija i 8 skokova za Hit koji je na 9-3.<br/><br/>Harden je kao mašina, 49 poena, Vestbruk nije bio u timu, ali Roketsi su sa ovakvim "Bradom" gotovo nepobedivi. Potrošio je čak 41 loptu, ali svejedno  iako nije bio posebno precizan, ubacio je osam trojki pa je Hjuston odneo pobedu iz Minesote. Na drugoj strani Tauns 27 poena, 15 skokova, Vigins je propustio još jedan meč iz privatnih razloga.</p>
      <figure>
        <iframe data-src="https://twitter.com/NBA/status/1195898146330730496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Šarlot je specijalista za kasne pobede, prethodne večeri je Malik Monk pogodio sa sirenom, sinoć je Devojte Grejem srušio Nikse svojom devetom trojkom na utakmici. Završio je sa 29 poena, šutirao mnogo bolje nego u petak protiv Detroita.<br/><br/>Derbi Centralne divizije pripao je Baksima. Projurili su kroz Indijanu, Janis je ubacio 26 poena, imao 13 skokova i 6 asistencija. Grk je ubacio i tri trojke što mu se retko dešava, imao je oko 25% šuta za tri poena u prošloj sezoni. Ove godine 32%, ubacio je 16 od 50. Pejsersi su šutirali samo 32% dobra vest za njih je zdravi Majls Tarner koji se vratio sa 16 poena. Bitadze je za oko 12 minuta postigao 7 koševa, njegova minutaža će sada biti manja, nakon povratka prvog centra.<br/><br/>Džo Haris je ubacio 22 poena u pobedi Bruklina u Čikagu, Spenser Dinvidi dodao 24, pa je i pored izostanka Kajrija, gost slavio protiv Bulsa. Čikaho je šutirao samo 35%, izgubio 20 lopti, pa su nedovoljna bila 36 poena Lavina. Inače Netsi su ovim trijumfom prekinuli seriju od tri poraza.<br/><br/><b>Rezultati:</b><br/><br/><b>LA Klipers - 150:101</b><br/><b>Dalas - Toronto 110:102</b><br/><b>San Antonio - Portland 116:121</b><br/><b>Majami - Nju Orleans 109:94</b><br/><b>Minesota - Hjuston 105:125</b><br/><b>Njujork - Šarlot 102:103</b><br/><b>Indijana - Milvoki 83:102</b><br/><b>Čikago- Bruklin 111:117</b></p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/kosarka/lebron-stavio-bjelicu-na-poster-pa-na-drustvenim-mrezama-ostavio-opis-koji-se-nasem-kosarkasu-nece-svideti-392915.html"/>
        <a href="https://www.sportske.net/vest/kosarka/kingsi-skupo-prodali-kozu-bjelica-na-posteru-za-zakucavanje-sezone-392894.html"/>
        <a href="https://www.sportske.net/vest/kosarka/a-sada-i-zvanicno-iz-srbije-u-tokio-fiba-obradovala-i-hrvate-392826.html"/>
        <a href="https://www.sportske.net/vest/kosarka/luka-ce-biti-bolji-od-novickog-392824.html"/>
        <a href="https://www.sportske.net/vest/kosarka/bobi-ucio-od-najboljeg-strasna-asistencija-392814.html"/>
      </related>
    </article>
  </body>
</html>