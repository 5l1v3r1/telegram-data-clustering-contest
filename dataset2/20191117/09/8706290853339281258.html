<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/684804/porisma-anatropi-gia-to-thanatiforo-trochaio-tou-giou-tou-zachari"/>
    <meta property="og:site_name" content="enikos.gr"/>
    <meta property="article:published_time" content="2019-11-17T09:40:00+00:00"/>
    <meta property="og:title" content="Πόρισμα - ανατροπή για το θανατηφόρο τροχαίο του γιου του Ζαχαριά"/>
    <meta property="og:description" content="Ανατροπή στην υπόθεση του τροχαίου δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών..."/>
  </head>
  <body>
    <article>
      <h1>Πόρισμα - ανατροπή για το θανατηφόρο τροχαίο του γιου του Ζαχαριά</h1>
      <address>
        <time datetime="2019-11-17T09:40:00+00:00">17 Nov 2019, 09:40</time>
      </address>
      <p>Ανατροπή στην υπόθεση του τροχαίου δυστυχήματος με θύμα τον 23χρονο <a href="http://www.enikos.gr/society/663654/sygklonistiki-martyria-gia-to-frichto-trochaio-me-thyma-ton-gio-t">Αλέξανδρο Ζαχαριά</a>, γιο του γνωστού επιχειρηματία της ομώνυμης αλυσίδας καταστημάτων παιχνιδιών, επεφύλασσε το πόρισμα του ανεξάρτητου πραγματογνώμονα που ανέλαβε την έρευνα για τα αίτια του τραγικού συμβάντος, σύμφωνα με το Έθνος της Κυριακής.</p>
      <p>Οι αρχικές εκτιμήσεις ανέφεραν ότι ο Αλέξανδρος Ζαχαριάς είχε αναπτύξει το απόγευμα της 23ης Ιουλίου του 2019 μεγάλη ταχύτητα στη λεωφόρο Τραπεζούντος, στον Άγιο Στέφανο, με αποτέλεσμα να “καρφωθεί” σε ένα δέντρο, στην προσπάθεια του να αποφύγει προπορευόμενο όχημα. Το πόρισμα ωστόσο καταρρίπτει την παραπάνω θεωρία.</p>
      <p>Όπως αναφέρει το δημοσίευμα ο πραγματογνώμονας κατέληξε στο συμπέρασμα ότι η μοιραία πρόσκρουση του αυτοκινήτου στο δέντρο έγινε με ταχύτητα 95 χιλιομέτρων την ώρα. Ο 23χρονος δεν φορούσε ζώνη και βρήκε ακαριαίο θάνατο.</p>
      <p>Στην προκειμένη περίπτωση, όπως εξηγούν οι ειδικοί, ο θάνατος μπορεί να μην είχε αποφευχθεί ακόμα και αν ο 23χρονος φορούσε ζώνη. Αυτό διότι η δύναμη της επιβράδυνσης ήταν τέτοια που δεν θα μπορούσε να την αντέξει ο ανθρώπινος οργανισμός.</p>
      <p>Ο οδηγός από τα 95 χιλιόμετρα την ώρα με τα οποία έτρεχε ακινητοποιήθηκε. Ελαφρώς διαφοροποιημένη ήταν η ταχύτητα του αυτοκινήτου πριν από την πρόσκρουση. Ο πραγματογνώμονας την υπολόγισε στα 105 χιλιόμετρα την ώρα, λίγα δευτερόλεπτα πριν από την εκτροπή του οχήματος. Ο Αλέξανδρος Ζαχαριάς έκανε έναν απότομο ελιγμό για να αποφύγει προπορευόμενο όχημα που έστριβε αριστερά, σε ένα μικρό κάθετο δρόμο στη λεωφόρο. Στη συνέχεια το αυτοκίνητο προσέκρουσε σε κράσπεδο, μετά σε έναν μαντρότοιχο και τελικώς καρφώθηκε σε δέντρο. Οι προσκρούσεις, πριν από την τελική πρόσκρουση, μείωσαν κατά περίπου 10% την ταχύτητά του.</p>
      <p>Στο πόρισμα του πραγματογνώμονα, το οποίο παραδόθηκε τον περασμένο μήνα στην Τροχαία Κηφισιάς, αναφέρεται ότι δεν βρέθηκαν στο οδόστρωμα ίχνη φρεναρίσματος. Αυτό μπορεί να οφείλεται στο γεγονός ότι το αυτοκίνητο έφερε σύστημα αντιμπλοκαρίσματος των τροχών κατά το φρενάρισμα. Πληροφορίες αναφέρουν, ότι είναι πιθανό ο Αλέξανδρος Ζαχαριάς να μην πρόλαβε να αντιδράσει και έτσι να μην πάτησε καθόλου φρένο.</p>
      <p>Από τις καταθέσεις που περιλαμβάνονται στη δικογραφία της υπόθεση προκύπτει ότι ο 23χρονος είχε προσπεράσει λίγα δευτερόλεπτα πριν από την πρόσκρουση στο δέντρο αυτοκίνητο που βρισκόταν στην ίδια ευθεία. Από τη στιγμή της προσπέρασης μέχρι το σημείο του μοιραίου ελιγμού μεσολαβούσαν 200 μέτρα. Ο 23χρονος ολοκλήρωσε την προσπέραση, αλλά δεν πρόλαβε να αντιδράσει όταν στην επαναφορά του οχήματός του αντιλήφθηκε ότι προπορευόμενο όχημα είχε σχεδόν σταματήσει, με σκοπό να στρίψει αριστερά σε έναν στενό δρόμο.</p>
      <p>Το τελικό συμπέρασμα του πραγματογνώμονα είναι ότι το δυστύχημα οφείλεται σε έναν συνδυασμό παραγόντων: Στην ταχύτητα του αυτοκινήτου του Αλέξανδρου Ζαχαριά, στη στενότητα της λεωφόρου που χωράει αποκλειστικά δύο οχήματα και στον πολύ μικρό χρόνο αντίδρασης που είχε ο οδηγός προσπαθώντας να αποφύγει το προπορευόμενο όχημα.</p>
      <p>Πηγή πληροφοριών: Έθνος της Κυριακής</p>
      <related>
        <h4>σχετικά άρθρα</h4>
        <a href="http://www.enikos.gr/society/684709/trochaio-sti-lamia-anatrapike-aftokinito-sovara-travmatismenos-o-%0A%20%20%20%20%0A"/>
        <a href="http://www.enikos.gr/society/684693/trochaio-atychima-sto-agrinio-michani-katelixe-kato-apo-fortigo-p%0A%20%20%20%20%0A"/>
        <a href="http://www.enikos.gr/society/684492/nees-plirofories-gia-to-trochaio-ti-syngrou-i-michani-paresyre-gi%0A%20%20%20%20%0A"/>
        <a href="http://www.enikos.gr/society/684478/photo-apo-to-sovaro-trochaio-sti-syngrou%0A%20%20%20%20%0A"/>
        <a href="http://www.enikos.gr/society/684477/sovaro-trochaio-sti-syngrou-michani-paresyre-dyo-pezous-tora%0A%20%20%20%20%0A"/>
        <a href="http://www.enikos.gr/society/684362/paroligon-thyma-tis-speiras-ton-pseftikon-trochaion-i-polina-to-d%0A%20%20%20%20%0A"/>
        <a href="http://www.enikos.gr/society/684325/diasolinomeno-2chrono-koritsaki-epeita-apo-trochaio-metaferthike-%0A%20%20%20%20%0A"/>
        <a href="http://www.enikos.gr/society/684222/sovaro-trochaio-sto-kentro-tis-athinas-photo-anagnosti%0A%20%20%20%20%0A"/>
        <a href="http://www.enikos.gr/society/684193/trochaio-me-agriogourouno-ston-tyrnavo-akrotiriastike-gynaika%0A%20%20%20%20%0A"/>
      </related>
    </article>
  </body>
</html>