<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epanastatiki-aytoamyna-etsi-tha-skotonan-astynomikoys-ta-fonika-schedia-gia-tin-epeteio-grigoropoyloy/"/>
    <meta property="og:site_name" content="europost.gr"/>
    <meta property="article:published_time" content="2019-11-17T09:00:15+00:00"/>
    <meta property="og:title" content="«Επαναστατική Αυτοάμυνα»: Έτσι θα σκότωναν αστυνομικούς Τα φονικά σχέδια για την επέτειο Γρηγορόπουλου"/>
    <meta property="og:description" content="Δύο βασικά σενάρια για το χτύπημα που προετοίμαζε η οργάνωση «Επαναστατική Αυτοάμυνα» με στόχο το αιματοκύλισμα αστυνομικών έχει ρίξει στο τραπέζι των ερευνών η Αντιτρομοκρατική Υπηρεσία, έπειτα από την εξάρθρωση της συγκεκριμένης ένοπλης ομάδας. Σύμφωνα με"/>
  </head>
  <body>
    <article>
      <h1>«Επαναστατική Αυτοάμυνα»: Έτσι θα σκότωναν αστυνομικούς Τα φονικά σχέδια για την επέτειο Γρηγορόπουλου</h1>
      <address>
        <time datetime="2019-11-17T09:00:15+00:00">17 Nov 2019, 09:00</time>
      </address>
      <p>Δύο βασικά σενάρια για το χτύπημα που προετοίμαζε η οργάνωση «Επαναστατική Αυτοάμυνα» με στόχο το αιματοκύλισμα αστυνομικών έχει ρίξει στο τραπέζι των ερευνών η Αντιτρομοκρατική Υπηρεσία, έπειτα από την εξάρθρωση της συγκεκριμένης ένοπλης ομάδας.</p>
      <p>Σύμφωνα με πληροφορίες της «Real News» με βάση το προφίλ του 46χρονου καταζητούμενου, τον οποίο κατατάσσουν στη χορεία των σκληρών του «χώρου», οι έμπειροι αναλυτές της Αντιτρομοκρατικής έχουν καταλήξει σε συγκεκριμένες εκτιμήσεις για τις οποίες αναμένουν την επιβεβαίωση ώστε να μετατραπούν σε βασικά συμπεράσματα, μετά την ολοκλήρωση των εργαστηριακών ερευνών στα ευρήματα της γιάφκας του Χολαργού και κυρίως των αναλύσεων του DNA και των αποτυπωμάτων.</p>
      <p>Σύμφωνα λοιπόν με αυτές τις εκτιμήσεις, τα έμπειρα στελέχη της Αντιτρομοκρατικής Υπηρεσίας ερευνούν δύο βασικά σενάρια όσον αφορά τον στόχο της «Επαναστατικής Αυτοάμυνας» αλλά και την επίθεση που τα στοιχεία δείχνουν ότι προετοίμαζε, όμως δεν πρόλαβε να πραγματοποιήσει. Βέβαια, και στις δύο περιπτώσεις έχει καταστεί σαφές ότι ο στόχος θα ήταν αστυνομικός. Ως βασική ημερομηνία εκδήλωσης του αιματηρού χτυπήματος θεωρούν την επέτειο της δολοφονίας του Αλέξανδρου Γρηγορόπουλου στις 6 Δεκεμβρίου.</p>
      <p>Τα σενάρια για την επίθεση<br/>Η πρώτη εκτίμηση-σενάριο που κάνουν οι αξιωματικοί είναι το χτύπημα να αφορούσε τους αστυνομικούς της νεοσύστατης μηχανοκίνητης μονάδας «Δράση», που στελεχώθηκε στα πρότυπα της πρώην «ΔΕΛΤΑ». Μάλιστα, επ’ αυτού τα έμπειρα στελέχη της Αντιτρομοκρατικής εκτιμούν πως οι «σκοπευτές» της οργάνωσης θα χτυπούσαν νύχτα αστυνομικούς της «Δράσης» που θα έκαναν περιπολία πέριξ των Εξαρχείων και θα τους στόχευαν από απόσταση και εν κινήσει -αμφότεροι- και γι’ αυτόν τον λόγο είχαν προμηθευτεί διόπτρα νυκτός και λέιζερ σκόπευσης, προσαρμοσμένο επάνω σε καλάσνικοφ-σφραγίδα.</p>
      <p>Το δεύτερο σενάριο για τον στόχο αφορά αστυνομικούς των ΜΑΤ. Συγκεκριμένα, σύμφωνα με πληροφορίες της Real News εκτιμάται πως οι οπλοφόροι της «Επαναστατικής Αυτοάμυνας» ίσως «γάζωναν» με το καλάσνικοφ-σφραγίδα της οργάνωσης άνδρες των ΜΑΤ που τις επίμαχες ημερομηνίες της επετείου της δολοφονίας Γρηγορόπουλου θα φρουρούσαν πανεπιστημιακά ιδρύματα – κυρίως το Πολυτεχνείο, την ΑΣΟΕΕ, ακόμα και το Χημείο.</p>
      <p>Πηγή: Εφημερίδα «Real News»</p>
    </article>
  </body>
</html>