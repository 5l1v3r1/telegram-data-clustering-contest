<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/17/kiejtette-egymast-a-ket-ferrari-a-brazil-nagydijon"/>
    <meta property="og:site_name" content="infostart"/>
    <meta property="article:published_time" content="2019-11-17T19:49:36+00:00"/>
    <meta property="og:title" content="Kiejtette egymást a két Ferrari a Brazil Nagydíjon"/>
    <meta property="og:description" content="Max Verstappen nyerte a vasárnapi Forma-1-es versenyt, a Red Bull a 22 éves holland versenyzőjének ez az idei harmadik, egyben pályafutása nyolcadik futamgyőzelme."/>
  </head>
  <body>
    <article>
      <h1>Kiejtette egymást a két Ferrari a Brazil Nagydíjon</h1>
      <address><time datetime="2019-11-17T19:49:36+00:00">17 Nov 2019, 19:49</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/18/hamiltont-leloktek-a-birok-a-dobogorol-video"/>
      </related>
      <h3>Max Verstappen nyerte a vasárnapi Forma-1-es versenyt, a Red Bull a 22 éves holland versenyzőjének ez az idei harmadik, egyben pályafutása nyolcadik futamgyőzelme.</h3>
      <p>A második helyen Pierre Gasly, a Red Bull fiókcsapatának, a Toro Rossónak a francia pilótája ért célba, neki ez az első dobogós helyezése az F1-ben. Harmadikként az immár hatszoros világbajnok brit Lewis Hamiltont (Mercedes) intették le, ám egy ütközés miatt az ő helyezése veszélyben van, a versenybíróság vizsgálja az esetet.</p>
      <blockquote>A hajrában a két Ferrari, Sebastian Vettel és Charles Leclerc összeütközött, és mindketten feladni kényszerültek a futamot.</blockquote>
      <p>A rajtot az élmezőny tagjai egyformán jól kapták el, de talán a harmadik kockából startoló Hamilton volt ebből a szempontból a legjobb. Miközben Verstappen megtartotta az első helyet, a brit világbajnok az első kanyarban megelőzte a második pozícióból induló Vettelt. Az ötödik körben Verstappen, Hamilton, Vettel volt a dobogós helyeken száguldók sorrendje, közben a 14. rajtkockából induló Charles Leclerc (Ferrari) a nyolcadik pozícióig kapaszkodott fel.</p>
      <p>A kerékcserék sorát Hamilton nyitotta a 21. körben, Verstappen pedig egy körrel később hajtott a boxba friss abroncsokért. A holland pilóta a brit világbajnok mögé ért vissza a pályára, de azonnal visszavette a vezető pozíciót. A 26. körben az első helyért csatázó duótól eltérő gumistratégiát alkalmazó Vettel is bent járt a boxban, közben Leclerc - még boxkiállás nélkül - már harmadik volt.</p>
      <blockquote>Hamilton a féltávhoz közeledve arra panaszkodott a csapatrádión, hogy nagyon nehéz tartania a tempót az előtte száguldó Verstappennel,</blockquote>
      <p>Leclerc pedig a 30. körben kapott új gumikat az autójára, és hatodikként tért vissza a pályára. Hamilton a 44. körben ismét a boxban járt, egy körrel később pedig Verstappen is megkapta a friss abroncsokat, és visszatért Hamilton elé a pályára.</p>
      <p>Húsz körrel a leintés előtt változatlanul Verstappen, Hamilton, Vettel volt az első három sorrendje, míg Valtteri Bottas (Mercedes) motorhiba miatt kényszerült félre állni. A finn pilóta olyan helyen "parkolta le" a versenyautót, ahonnan ki kellett emelni, ezért a versenybíróság a mentés idejére a pályára küldte a biztonsági autót. Ebben az időszakban Hamilton kivételével szinten mindenki újabb kerékcserét hajtott végre, így a Safety Car mögött Hamilton, Verstappen, Vettel, Alexander Albon (Red Bull), Leclerc volt az első öt pozíciót elfoglalók sorrendje.</p>
      <p>A biztonsági autó 12 körrel a verseny vége előtt engedte útjára a mezőnyt, és bár Hamilton mindent megpróbált, hogy megtartsa az első helyet, Verstappen azonnal megelőzte, közben Albon feljött harmadiknak, miután elment Vettel mellett.</p>
      <p>Vettelt valamivel később csapattársa, Leclerc támadta meg, és meg is előzte, a négyszeres vb-győztes német azonban rögtön vissza akarta venni a pozícióját. A következő egyenesben Vettel előzési pozícióba került, de annyira közel ment a mellette száguldó csapattársának autójához, hogy</p>
      <blockquote>a két Ferrari egy pillanatra összeért, és mindkettő defektet kapott.</blockquote>
      <p>Vettel és Leclerc egyformán a verseny befejezésére kényszerült, a pályára kerülő gumitörmelék eltakarítása miatt pedig ismét a biztonsági autó vált "főszereplővé".</p>
      <p>Hamilton a boxba hajtott friss gumikért, így az újraindításnál Verstappen, Albon, Gasly, Hamilton volt az első négy sorrendje. A Safety Car két körrel a leintés előtt engedte el a mezőnyt, Hamilton azonnal elment Gasly mellett, majd Albont kezdte támadni, de az egyik kanyarban nekiütközött riválisa autójának, meg is forgatta a Red Bullt, ezt az esetet pedig a versenybíróság még vizsgálja. A világbajnokság idei szezonja két hét múlva, az Abu-Dzabi Nagydíjjal zárul az Egyesült Arab Emírségekben.</p>
      <p>
        <i>Nyitókép: MTI/AP/Nelson Antoine</i>
      </p>
    </article>
  </body>
</html>