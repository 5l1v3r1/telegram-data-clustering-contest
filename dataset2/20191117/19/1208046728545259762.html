<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/cl-damer/emma-fernis-bara-glad-hela-tiden/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-17T19:27:42+00:00"/>
    <meta property="og:title" content="Emma Fernis: ”Bara glad hela tiden”"/>
    <meta property="og:description" content="Hon upplevde hösten vid sidan av, plus två matcher i sittande bänkläge. Självklart var Emma Fernis var laddad för sen säsongsdebut i Sävehof. – Otroligt roligt att vara tillbaka. Jag var bara glad hela tiden, sade hon efter segermatchen mot Krim. Skaderapporten med tungt besked damp ner i samma stund som premiäromgången. Långdragna fotbesvär tvingade 23-åringen till […]"/>
  </head>
  <body>
    <article>
      <h1>Emma Fernis: ”Bara glad hela tiden”</h1>
      <address><time datetime="2019-11-17T19:27:42+00:00">17 Nov 2019, 19:27</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Hon upplevde hösten vid sidan av, plus två matcher i sittande bänkläge. Självklart var Emma Fernis var laddad för sen säsongsdebut i Sävehof. – Otroligt roligt att vara tillbaka. Jag var bara glad hela tiden, sade hon efter segermatchen mot Krim.</b>
      </p>
      <p>Skaderapporten med tungt besked <a href="https://handbollskanalen.se/she/emma-fernisoperation-efter-fotskadan-borta-tre-manader/">damp ner i samma stund </a>som premiäromgången.</p>
      <p>Långdragna fotbesvär tvingade 23-åringen till operation i september. Säsongen skulle bli annorlunda, men prognosen som pekade på tre månader blev bara två innan kantliraren med landslagsrutin kunde ta tag i träningen med klubblaget igen.</p>
      <p>I den allra sista matchen inför uppehållet var Fernis så tillbaka i spel – och sprudlande nöjd av flera anledningar efteråt.</p>
      <p>– Jag kände ingenting av foten, det känns bra, log hon.</p>
      <p><b>Och ni gör en riktigt bra bortamatch</b>?</p>
      <p>– Verkligen, trots de många utvisningarna.</p>
      <p><b>De var ni inte nöjda med</b>?</p>
      <p>— Det uttalar jag mig inte om, men vi fick många iallafall.</p>
      <p>Sävehof hade desto fler glädjeämnen att ty sig till. En vinst som medförde att nollan är spräckt inför huvudrundan. Därtill bortatriumf i Champions League för första gången på tre år.</p>
      <p>Då, i 25–22-segern mot Larvik nätade Fernis i full form elva gånger. Tre nätkänningar i Ljubljana var bra nog, med tanke på skadefrånvaron och att hon trots allt var en del av den kyliga avslutningen.</p>
      <p>Högersexan blev med mål i slutet av första halvleken. När upplösningen närmade sig fick hon förtroendet med en straff och sökte krysset.</p>
      <p>– Tränarna ville att jag skulle ta den, då var det ingen tvekan. Straffar är typ det enda jag kunnat träna på hela tiden sedan skadan, jag har övat mycket på det, sade hon efter snärten med handleden till 25–21.</p>
      <p>Målet till 26-21 och utvisningen kort därefter hörde också till Fernis final. Knappt men ändå tydligt höll sig Sävehof kvar på plussidan och jublade stort i takt med slutsignalen.</p>
      <p>– Vi gör det bra, behåller lugnet fast arenan kokar. Att ta två poäng här är jättestort, Krim har inte förlorat många matcher på hemmaplan och vi vinner sällan bortamatcher.</p>
      <p><b>Något firande att vänta</b>?</p>
      <p>– Lite kanske. Vi har ju uppehåll nu, så det kanske blir något, sade Fernis.</p>
    </article>
  </body>
</html>