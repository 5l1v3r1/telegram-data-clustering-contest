<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191117_04721820"/>
    <meta property="og:site_name" content="De Standaard"/>
    <meta property="article:published_time" content="2019-11-17T19:22:00+00:00"/>
    <meta property="og:title" content="Kirsten Flipkens wint in Houston tweede WTA-toernooi in haar carrière"/>
    <meta property="og:description" content="Kirsten Flipkens (WTA-94) heeft zondag het WTA 125k Series-toernooi van Houston (125.000 dollar) gewonnen. In de finale van het hardcourttoernooi in Texas ..."/>
  </head>
  <body>
    <article>
      <h1>Kirsten Flipkens wint in Houston tweede WTA-toernooi in haar carrière</h1>
      <address>
        <time datetime="2019-11-17T19:22:00+00:00">17 Nov 2019, 19:22</time>
      </address>
      <p>
        <b>Kirsten Flipkens (WTA-94) heeft zondag het WTA 125k Series-toernooi van Houston (125.000 dollar) gewonnen. In de finale van het hardcourttoernooi in Texas nam de 33-jarige Antwerpse met 7-6 (7/4) en 6-4 de maat van de Amerikaanse CoCo Vandeweghe (WTA-197).</b>
      </p>
      <p>De 27-jarige Vandeweghe was in 2017 halvefinaliste op het Australian en het US Open en schopte het tot de negende plaats op de WTA-ranglijst. Tussen september 2018 en juli 2019 laste ze echter een pauze in haar carrière in.</p>
      <p>Het is de eerste keer dat Flipkens een toernooi in de 125k Series wint. In 2012 bracht ze in Quebec wel een WTA-toernooi op haar palmares. Daarnaast was ze drie keer runner-up: in 2013 en 2018 in Rosmalen en in 2016 in Monterrey.</p>
      <p>Op de WTA-ranglijst maakt Flipkens een mooie sprong naar de 70e plaats.</p>
      <p>
        <b>Voldoening</b>
      </p>
      <p>“Deze zege geeft enorm veel voldoening”, verklaarde Kirsten Flipkens (WTA-94) zondag nadat ze de Amerikaanse CoCo Vandeweghe (WTA-328) in de finale van het 125k Series-toernooi in Houston met 7-6 (7/4) en 6-3 verslagen had.</p>
      <p>“Dit is ongelooflijk. Het geeft een fantastisch gevoel om een seizoen op zo’n manier af te kunnen sluiten. Zoiets gebeurt niet te vaak. Ik kan het seizoen 2020 nu met heel veel vertrouwen aanvatten.”</p>
      <p>“Het was een mooie finale. CoCo zat meteen goed in de match en zette me op achterstand. Al snel besefte ik dat ik agressiever moest gaan spelen, dat het niet ging lukken door te wachten tot zij in de fout ging. Ze heeft een goede service en slaat hard. Dus moest ik zelf in de aanval en elke kans grijpen.”</p>
    </article>
  </body>
</html>