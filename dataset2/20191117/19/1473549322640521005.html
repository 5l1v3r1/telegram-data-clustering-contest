<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/jaskinia-wszystkich-swietych-akcja-ratowania-grotolaza-na-jurze-krakowsko-czestochowskiej,986161.html"/>
    <meta property="og:site_name" content="TVN24"/>
    <meta property="article:published_time" content="2019-11-17T19:13:23+00:00"/>
    <meta property="og:title" content="Grotołaz spadł w głąb Jaskini Wszystkich Świętych. Akcja ratunkowa"/>
    <meta property="og:description" content="Grotołaz spadł w niedzielę w głąb Jaskini Wszystkich Świętych (województwo śląskie). Trwa akcja ratunkowa, w której biorą udział GOPR-owcy i straż pożarna. - Działania zmierzają do ewakuacji poszko..."/>
  </head>
  <body>
    <article>
      <h1>Grotołaz spadł w głąb Jaskini Wszystkich Świętych. Akcja ratunkowa</h1>
      <address><time datetime="2019-11-17T19:13:23+00:00">17 Nov 2019, 19:13</time> by <a rel="author">akr//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c0d46ed6-ebe5-4a6c-8772-b2b930d108d8-480p.mp4"/>
        <figcaption>Trwa akcja ratownicza w Jaskini Wszystkich Świętych<cite>Foto: tvn24 | Video: tvn24</cite></figcaption>
      </figure>
      <h3>Grotołaz spadł w niedzielę w głąb Jaskini Wszystkich Świętych (województwo śląskie). Trwa akcja ratunkowa, w której biorą udział GOPR-owcy i straż pożarna. - Działania zmierzają do ewakuacji poszkodowanego z jaskini na noszach - przekazał oficer dyżurny stanowiska kierowania Komendy Wojewódzkiej Państwowej Straży Pożarnej w Katowicach.</h3>
      <p>Grotołaz spadł w głąb Jaskini Wszystkich Świętych w Sokolich Górach koło Olsztyna na Jurze Krakowsko-Częstochowskiej. Jak przekazał oficer dyżurny stanowiska kierowania Komendy Wojewódzkiej Państwowej Straży Pożarnej w Katowicach, mężczyzna znajduje się na głębokości ok. 60 metrów.</p>
      <p>Aspirant sztabowa Marta Kaczyńska z Komendy Miejskiej Policji w Częstochowie przekazała redakcji Kontakt 24, że funkcjonariusze otrzymali zgłoszenie o zdarzeniu po godzinie 17. Straż pożarna została powiadomiona około godziny 14, najwcześniej - około południa - sygnał dotarł do Górskiego Ochotniczego Pogotowia Ratunkowego.</p>
      <h3>Ratownicy mają kontakt z poszkodowanym</h3>
      <related>
        <a href="https://www.tvn24.pl/wiadomosci-z-kraju,3/ratownicy-wydobyli-ciala-grotolazow-z-jaskini-wielkiej-snieznej,967113.html"/>
      </related>
      <p>W wyniku upadku z około 6-10 metrów mężczyzna prawdopodobnie doznał urazów, jest jednak przytomny, ratownicy mają z nim kontakt. Wymaga wyniesienia na noszach lub tak zwanej desce ratowniczej.</p>
      <p>- Działania zmierzają do ewakuacji poszkodowanego z jaskini na noszach. Strażacy zabezpieczają i oświetlają miejsce, potrzebne będzie także poszerzenie przejść, by można było wydostać tę osobę - powiedział dyżurny stanowiska kierowania Komendy Wojewódzkiej Państwowej Straży Pożarnej w Katowicach. Możliwe, że do poszerzenia przejść niezbędne będzie kruszenie niektórych skał w jaskini.</p>
      <p>Na miejscu pracują członkowie Grupy Jurajskiej GOPR i dziewięć zastępów straży pożarnej.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/09ca57df-6947-4071-87a8-65e19b096466.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Do zdarzenia doszło w w Jaskini Wszystkich Świętych w Sokolich Górach<cite>Źródło: Google Maps / tvn24.pl</cite></figcaption>
      </figure>
      <h3>Jaskinia Wszystkich Świętych</h3>
      <p>Jaskinia Wszystkich Świętych, wraz z połączoną z nią Jaskinią Olsztyńską, są położone w rezerwacie Sokole Góry w rejonie Góry Pustelnicy. To jeden z największych i najciekawszych systemów jaskiń na Jurze.<br/><br/>Obie jaskinie są znane od dawna - pierwsze zapiski o nich pochodzą z 1836 roku. Pod koniec XIX wieku wydobywano tam szpat, czyli krystaliczny kalcyt, używany do wyrobu szkła. Choć szata naciekowa w obu jaskiniach została wtedy zniszczona, przyciągają bardziej zaawansowanych grotołazów urozmaiconym układem korytarzy i koniecznością stosowania technik taternictwa jaskiniowego - szczególnie w Jaskini Wszystkich Świętych.<br/><br/>Jurajskie jaskinie cieszą się popularnością niezależnie od pory roku. Chętnie chodzą po nich m.in. wspinacze, ale także przygodni turyści. Do jaskiń nie docierają zewnętrzne wahania temperatury - cały rok wynosi od 5 do 8 stopni Celsjusza.</p>
      <related>
        <h4>Dowiedz się więcej...</h4>
        <a href="https://www.tvn24.pl/krakow,50/wstepne-wyniki-sekcji-zwlok-grotolazow,967988.html"/>
        <a href="https://www.tvn24.pl/wiadomosci-z-kraju,3/ratownicy-wydobyli-ciala-grotolazow-z-jaskini-wielkiej-snieznej,967113.html"/>
        <a href="https://www.tvn24.pl/krakow,50/apelujemy-o-umiar-organizacje-gorskie-o-kontrowersjach-wokol-akcji-w-jaskini,965451.html"/>
        <a href="https://fakty.tvn24.pl/r/szukali-w-jaskini-i-ratowali-na-giewoncie-musza-sie-tlumaczyc-z-ewentualnego-nieudzielenia-pomocy,964426.html"/>
        <a href="https://www.tvn24.pl/wiadomosci-z-kraju,3/prokuratura-prowadzi-postepowanie-sprawdzajace-w-sprawie-akcji-topr,964333.html"/>
      </related>
    </article>
  </body>
</html>