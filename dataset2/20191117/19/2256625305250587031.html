<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158697_1.html"/>
    <meta property="og:site_name" content="Novsport"/>
    <meta property="article:published_time" content="2019-11-17T19:31:00+00:00"/>
    <meta property="og:title" content="Верстапен спечели лудата надпревара в Бразилия (СНИМКИ)"/>
    <meta property="og:description" content="Втори абсолютно неочаквано завърши Пиер Гасли"/>
  </head>
  <body>
    <article>
      <h1>Верстапен спечели лудата надпревара в Бразилия (СНИМКИ)</h1>
      <address><time datetime="2019-11-17T19:31:00+00:00">17 Nov 2019, 19:31</time> by <a rel="author">Николай Георгиев</a></address>
      <p>Макс Верстапен спечели драматичната Гран при на Бразилия, в която двамата пилоти на Ферари се удариха и отпаднаха от състезанието.</p>
      <p> </p>
      <p>Стюардите разследват и инцидент между Люис Хамилтън и Алекс Албон от края на надпреварата. Втори абсолютно неочаквано завърши Пиер Гасли, възползвал се максимално от хаоса малко преди финала. Хамилтън бе трети при карирания флаг.</p>
      <p> </p>
      <figure>
        <img src="http://www.novsport.com/content/brazil-f1-4.jpg"/>
      </figure>
      <p> </p>
      <p>В 7-ата обиколка пилотът на Ферари Шарл Леклер, който вчера бе наказан с десет позиции и стартира 14-и, успя за няколко обиколки да стигне до седма позиция.</p>
      <p> </p>
      <p>В 21-вата обиколка Хамилтън стана първият пилот от лидерите, който влезе в бокса за смяна на гуми. Британецът се върна на шеста позиция зад Леклер.</p>
      <p> </p>
      <p>В следващата 22-ра обиколка Верстапен веднага отговори на Люис и също влезе в бокса. Холандецът се върна зад Люис на пистата и така загуби лидерството си. Само няколко завоя по-късно атаката на Макс не закъсня и той си върна първото място след безупречна атака срещу Хамилтън.</p>
      <p> </p>
      <figure>
        <img src="http://www.novsport.com/content/brazil-f1-5.jpg"/>
      </figure>
      <p>В 26-ата обиколка Фетел също мина през бокса. Германецът бе лидер на колоната, но след като смени гумите си, се върна на четвърта позиция зад съотборника си Леклер, който все още не е спирал в бокса.</p>
      <p> </p>
      <p>В 42-рата обиколка първи от отбора на Мерцедес Валтери Ботас влезе в бокса за втори път. Финландецът влезе от четвърто място и се върна шести. </p>
      <p> </p>
      <p>В 44-ата обиколка същото направи и Люис Хамилтън, който направи втория си стоп и сложи гуми медиум.</p>
      <p> </p>
      <p>В следващата 45-а обиколка за втори бокс влезе и лидерът в състезанието Макс Верстапен. Холандският пилот на Ред Бул успя да се върне на второ място и пред третия Хамилтън след феноменална работа на своите механици, които смениха гумите му да 1.9 секунди.</p>
      <p> </p>
      <p>В 50-ата обиколка Фетел промени първоначалната си стратегия с едно спиране заради износването на гумите си и влезе за втори път в бокса. От първа позиция германецът се върна на трета позиция.</p>
      <p> </p>
      <p>В 53-ата обиколка двигателят на Мерцедес в болида на Валтери Ботас изпуши и след няколко завоя финландецът бе принуден да сложи край на състезанието си в Бразилия. </p>
      <p> </p>
      <p>Стюардите решиха да изпратят колата на сигурността на пистата заради разлятото масло от двигателя на Ботас. Това доведе до събиране на колоната и в този момент Макс Верстапен реши да влезе за трети път в бокса, докато Хамилтън остана на пистата и така е новият водач в надпреварата. Макс е втори, а трети е Фетел.</p>
      <p> </p>
      <p>В 60-ата обиколка състезанието бе рестартирано и така до финала остават 11 обиколки. Верстапен атакува веднага Хамилтън и успя да отнеме първото място на Люис. Фетел пък загуби третото си място, след като бе изненадан от пилота на Ред Бул Алекс Албън. </p>
      <p> </p>
      <p>В 65-ата обиколка Леклер атакува с помощта на DRS и успя да изпревари Фетел. Два завоя след тава последва контраатака на Себастиан, който мина пред Шарл, но двамата докоснаха гумите си, които се спукаха, и съотборниците във Ферари отпаднаха от състезанието по изключително нелеп начин.  </p>
      <figure>
        <img src="http://www.novsport.com/content/brazil-f1-6.jpg"/>
      </figure>
      <p>В последнат, 71-ва обиколка се стигна до инцидент между Люис Хамилтън и Алекс Албън от Ред Бул. От това пострада Албън, а Хамилтън продължи и догони Гасли в последния завой. На правата двамата бяха гума до гума, но Пиер не отстъпи и се пребори много мъжки за второто място и така се качи за първи път в кариерата си на подиума. Хамилтън остана трети, но ще бъде разследван за инцидента с Албън след днешната надпревара.</p>
    </article>
  </body>
</html>