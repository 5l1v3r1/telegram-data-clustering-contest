<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/cosa-succede-ora-all-rsquo-indotto-ilva-meccanica-servizi-ci-sono-219287.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-17T19:32:00+00:00"/>
    <meta property="og:title" content="E cosa succede ora all’indotto ilva? tra meccanica e servizi, ci sono 150 imprese"/>
    <meta property="og:description" content="E COSA SUCCEDE ORA ALL’INDOTTO ILVA? TRA MECCANICA E SERVIZI, CI SONO 150 IMPRESE DIETRO LA FABBRICA - I PAGAMENTI DA ARCELORMITTAL NON SONO ARRIVATI. SI PARLA DI 50 MILIONI DI CREDITI SCADUTI AD IMPRESE CHE DANNO LAVORO A CIRCA 6.000 DIPENDENTI - DA DOMANI SARANNO IN SCIOPERO: PER NON AFFOSSARE DEFINITIVAMENTE I BILANCI, MEGLIO FERMARE TUTTO…"/>
  </head>
  <body>
    <article>
      <h1>E cosa succede ora all’indotto ilva? tra meccanica e servizi, ci sono 150 imprese</h1>
      <address>
        <time datetime="2019-11-17T19:32:00+00:00">17 Nov 2019, 19:32</time>
      </address>
      <p>
        <b>
          <b>E COSA SUCCEDE ORA ALL’INDOTTO ILVA? TRA MECCANICA E SERVIZI, CI SONO 150 IMPRESE DIETRO LA FABBRICA - I PAGAMENTI DA ARCELORMITTAL NON SONO ARRIVATI. SI PARLA DI 50 MILIONI DI CREDITI SCADUTI AD IMPRESE CHE DANNO LAVORO A CIRCA 6.000 DIPENDENTI - DA DOMANI SARANNO IN SCIOPERO: PER NON AFFOSSARE DEFINITIVAMENTE I BILANCI, MEGLIO FERMARE TUTTO…</b>
        </b>
      </p>
      <hr/>
      <p>
        <b>Rita Querzè per il <a href="http://www.corriere.it/">“Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255712/1228030.htm">
          <img src="https://cdn-static.dagospia.com/img/foto/10-2019/lucia-morselli-2-1228030.jpg"/>
        </a>
        <figcaption>lucia morselli 2</figcaption>
      </figure>
      <p>Blocco delle portinerie. Aziende chiuse. Dipendenti in ferie forzate. Da domani a «scioperare» saranno gli imprenditori dell' indotto Ilva. Intenzionati a tenere saracinesche abbassate e cancelli blindati. I pagamenti da ArcelorMittal non sono arrivati. Si parla di 50 milioni di crediti scaduti divisi su 150 imprese che danno lavoro a circa 6.000 dipendenti. E allora, per non affossare definitivamente i bilanci, meglio fermare tutto.</p>
      <p>Lucia Morselli, l' amministratore delegato di Arcelor Mittal Italia, ha promesso che i soldi arriveranno. Lo ha assicurato ai sindacati e al presidente della Regione, Michele Emiliano. Ma non a Confindustria Taranto che in più occasioni ha già chiesto un incontro. Da notare: AM è associata alla stessa Confindustria Taranto, ma da mesi la multinazionale ha interrotto i contatti. «Gradiremmo sapere come e quando ArcelorMittal intende onorare i crediti verso i fornitori. Ci sono delle promesse, ma al momento mancano i fatti - dice il presidente di Confindustria Taranto, Marinaro -. Da oltre due mesi molti nostri associati non percepiscono il dovuto. Chiediamo un incontro urgente».</p>
      <figure>
        <a href="https://www.dagospia.com/mediagallery/Dago_fotogallery-255712/1239322.htm">
          <img src="https://cdn-static.dagospia.com/img/foto/11-2019/operai-fuori-dalla-fabbrica-arcelor-mittal-a-taranto-1239322.jpg"/>
        </a>
        <figcaption>OPERAI FUORI DALLA FABBRICA ARCELOR MITTAL A TARANTO</figcaption>
      </figure>
      <p>L'altro appello Marinaro lo rivolge ai commissari: «Prendano consapevolezza che dal 4 dicembre toccherà a loro condurre lo stabilimento. AM non li fa entrare in azienda?</p>
      <p>Se il mio inquilino non mi fa entrare in casa mia chiamo i carabinieri. I commissari devono entrare e avviare subito una due diligence. Banalmente, dovrebbero subentrare nelle utenze altrimenti dal 4 la fabbrica si ferma». Le aziende danneggiate dell' indotto operano nella logistica, nelle manutenzioni, nella meccanica. Ma anche nel commercio e nei servizi.</p>
      <figure>
        <a href="https://www.dagospia.com/mediagallery/Dago_fotogallery-255712/1236182.htm">
          <img src="https://cdn-static.dagospia.com/img/foto/11-2019/arcelor-mittal-1236182.png"/>
        </a>
        <figcaption>arcelor mittal</figcaption>
      </figure>
      <p>«I negozi stanno soffrendo tantissimo, soprattutto chi vende beni non di stretta necessità come gli alimentari. Si profila un Natale tra i più tristi. Negli ultimi nove mesi hanno chiuso circa 250 negozi e ciascuno dà lavoro in media a tre persone», spiega Angelo Colella, direttore di Confcommercio Taranto. «E magari il danno si fermasse qui - allarga le braccia Colella -. Il problema è che questa crisi genera un danno "reputazionale" per tutta la città.</p>
      <p>Sul piano del turismo e della vendita dei nostri prodotti agroalimentari, per esempio.</p>
      <p>Questa emergenza continuerà a produrre frutti avvelenati per mesi e mesi».</p>
    </article>
  </body>
</html>