<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/Xg3rkm/nrk-familien-forsoeker-aa-faa-is-soestrene-fra-baerum-til-somaliland"/>
    <meta property="og:site_name" content="Aftenbladet"/>
    <meta property="article:published_time" content="2019-11-17T19:34:13+00:00"/>
    <meta property="og:title" content="NRK: Familien forsøker å få IS-søstrene fra Bærum til Somaliland"/>
    <meta property="og:description" content="Familien til de to kvinnene fra Bærum, som i over et halvt år har sittet i al-Hol-leiren i Syria, forsøker å få dem til Somaliland, ifølge NRK."/>
  </head>
  <body>
    <article>
      <h1>NRK: Familien forsøker å få IS-søstrene fra Bærum til Somaliland</h1>
      <h2>Familien til de to kvinnene fra Bærum, som i over et halvt år har sittet i al-Hol-leiren i Syria, forsøker å få dem til Somaliland, ifølge NRK.</h2>
      <address><time datetime="2019-11-17T19:34:13+00:00">17 Nov 2019, 19:34</time> by <a rel="author">NTB</a></address>
      <p>Kvinnene er født i Somaliland og har også familie der. Målet til søstrenes familiemedlemmer er derfor å få dem dit, skriver <a href="https://www.nrk.no/norge/is-sostrene-fra-baerum_-familien-prover-a-fa-kvinnene-til-somaliland-1.14783298">NRK</a>. Familien har ikke kommentert saken overfor kanalen.</p>
      <p>De to norsksomaliske søstrene dro til Syria som tenåringer i 2013. Kvinnene har tilsammen tre barn som er født mens de har oppholdt seg i Syria. Etter norsk lov er barna deres også norske statsborgere.</p>
      <p>Da <a href="https://www.aftenposten.no/verden/i/pL9WWo/aftenposten-fant-soestrene-fra-baerum-i-live-i-syria-passet-paa-fem-foreldreloese-norske-soesken">Aftenposten </a>møtte søstrene i al-Hol-leiren i sommer fortalte de at de ønsket at barna deres skulle få komme til Norge. Søstrene satt imidlertid som krav at de som barnas mødre også må få være med.</p>
      <p>Kurdiske selvstyremyndigheter har gjentatte ganger oppfordret land som har statsborgere i al-Hol-leiren til å ta ansvar og hente hjem borgerne sine. Det må imidlertid komme et krav fra myndighetene i de respektive landene for at dette skal kunne forhandles om.</p>
      <p>For å flytte søstrene til Somaliland må derfor Somaliland be om å få dem dit. Ifølge en representant for myndighetene i Somaliland har dette ikke skjedd, skriver NRK.</p>
      <p>Det er heller ikke klart om søstrene har bedt Utenriksdepartementet om hjelp. UD ønsket heller ikke å svare på om de har tatt kontakt.</p>
      <p>Søstrene er siktet av Politiets sikkerhetstjeneste (PST) for deltagelse i en terrororganisasjon.</p>
    </article>
  </body>
</html>