<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/udor-zemlje-v-prlekiji-prestrasil-domacine-249923"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T19:53:00+00:00"/>
    <meta property="og:title" content="Udor zemlje v Prlekiji prestrašil domačine"/>
    <meta property="og:description" content="PODGORCI – Nekateri prebivalci Prlekije, zlasti tisti v Podgorcih in okoliških vaseh, današnje nedelje niso preživeli mirno in spokojno. Ob 12.10 je namreč v kraju Podgorci v občini Ormož prišlo do udora zemlje na površini približno štirih kvadratnih metrov in prav tako štiri metre v globino. Dogodek je prestrašil nekatere domačine, saj jim je jasno, da to ni naključno. Uprava za zaščito in reševanje poroča, da so gasilci PGD Podgorci zavarovali kraj udora in prekrili luknjo. Mnogi pa se sprašujejo, kaj se vse lahko zgodi, če se bo nadaljevalo deževje."/>
  </head>
  <body>
    <article>
      <h1>Udor zemlje v Prlekiji prestrašil domačine</h1>
      <h2>Ali je tudi ta povezan z opuščenim rudnikom nad Ormožem?</h2>
      <address><time datetime="2019-11-17T19:53:00+00:00">17 Nov 2019, 19:53</time> by <a rel="author">O. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/17/1675046.jpg"/>
          <figcaption>Plaz v Vičancih se je že močno približal hišam in vikendom. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1675045.jpg"/>
          <figcaption>Plaz v Vičancih se je že močno približal hišam in vikendom. FOTO: Oste Bakal</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1675047.jpg"/>
          <figcaption>Luknja v Podgorcih je najverjetneje povezana z zapuščenim (in nesaniranim) rudnikom. FOTO: PGD Podgorci</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1675048.jpg"/>
          <figcaption>Luknja v Podgorcih je najverjetneje povezana z zapuščenim (in nesaniranim) rudnikom. FOTO: PGD Podgorci</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1675049.jpg"/>
          <figcaption>Luknja v Podgorcih je najverjetneje povezana z zapuščenim (in nesaniranim) rudnikom. FOTO: PGD Podgorci</figcaption>
        </figure>
      </slideshow>
      <p>PODGORCI – Nekateri prebivalci Prlekije, zlasti tisti v Podgorcih in okoliških vaseh, današnje nedelje niso preživeli mirno in spokojno. Ob 12.10 je namreč v kraju Podgorci v občini Ormož prišlo do udora zemlje na površini približno štirih kvadratnih metrov in prav tako štiri metre v globino. Dogodek je prestrašil nekatere domačine, saj jim je jasno, da to ni naključno.<br/><br/>Uprava za zaščito in reševanje poroča, da so gasilci PGD Podgorci zavarovali kraj udora in prekrili luknjo.<br/><br/>Mnogi pa se sprašujejo, kaj se vse lahko zgodi, če se bo nadaljevalo deževje.</p>
      <figure>
        <img src="https://www.slovenskenovice.si/images/slike/2019/11/17/1675047.jpg"/>
        <figcaption>Luknja v Podgorcih je najverjetneje povezana z zapuščenim (in nesaniranim) rudnikom. FOTO: PGD Podgorci</figcaption>
      </figure>
      <p>Ne smemo namreč prezreti, da se je tokratni udor zgodil na območju, kjer je bil pred desetletji rudnik, ki ob zaprtju ni bil ustrezno saniran, gromozanska luknja pa že šesto leto golta zemljo, drevesa, vinograde, še posebej na Vičanskem vrhu, ki se nahaja nad Podgorci. Tam so že močno ogrožene številne hiše in vikendi, sanacija pa se kljub obljubam še ni začela. Poznavalci so prepričani, da je v nevarnosti širše območje. Plazišče je sicer zdaj dokaj mirno, a je že čisto blizu hiše mame in hčerke <b>Vlašič</b>, ki se tako kot tudi številne mlade družine iz soseščine bojita bližajočega se močnega jesenskega deževja.</p>
      <figure>
        <img src="https://www.slovenskenovice.si/images/slike/2019/11/17/1675045.jpg"/>
        <figcaption>Plaz v Vičancih se je že močno približal hišam in vikendom. FOTO: Oste Bakal</figcaption>
      </figure>
      <p>Tudi v preteklih letih, v času nekoliko močnejših deževij in nalivov, se je na omenjenem območju Prlekije sprožilo veliko manjših in večjih plazov, ki grenijo življenje lastnikom zemljišč, nekaterim pa ogrožajo tudi nepremičnine in celo življenja. In med njimi je kar nekaj prebivalcev zgornjega dela vasi Vičanci oziroma Vičanski vrh pri Veliki Nedelji v občini Ormož. Še posebej mirnih in spokojnih noči nimata <b>Jasna Vlašič</b> in njena hči <b>Jasmina</b>, ki živita na naslovu Vičanci 61a, kjer plaz počasi odnaša vse nad seboj, a ne kot navadni plazovi, temveč se zemlja z okolico enostavno pogrezne v globino ...</p>
    </article>
  </body>
</html>