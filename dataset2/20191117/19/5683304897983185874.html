<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/dont-worry-ramdas-athawale-quotes-amit-shah-on-maharashtra.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T19:24:00+00:00"/>
    <meta property="og:title" content="‘ എല്ലാം ശരിയാകും: മഹാരാഷ്ട്രയിൽ ബിജെപിയും ശിവസേനയും ഒരുമിക്കും’"/>
    <meta property="og:description" content="ന്യൂഡൽഹി∙ മഹാരാഷ്ട്രയിൽ സർക്കാരുണ്ടാക്കാമെന്ന കാര്യത്തിൽ ബിജെപി ആത്മവിശ്വാസത്തിലാണെന്ന് കേന്ദ്രമന്ത്രി രാംദാസ് അഠാവ്‍ലെ. ഇക്കാര്യത്തിൽ ബിജെപി ദേശീയ.മഹാരാഷ്ട്ര. ബിജെപി. ശിവസേന. രാംദാസ് അഠാവ്‍ലെ. Amit Shah.BJP.Maharashtra.Ramdas Athawale. Manorama News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘ എല്ലാം ശരിയാകും: മഹാരാഷ്ട്രയിൽ ബിജെപിയും ശിവസേനയും ഒരുമിക്കും’</h1>
      <address><time datetime="2019-11-17T19:24:00+00:00">17 Nov 2019, 19:24</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ മഹാരാഷ്ട്രയിൽ സർക്കാരുണ്ടാക്കാമെന്ന കാര്യത്തിൽ ബിജെപി ആത്മവിശ്വാസത്തിലാണെന്ന് കേന്ദ്രമന്ത്രി രാംദാസ് അഠാവ്‍ലെ. ഇക്കാര്യത്തിൽ ബിജെപി ദേശീയ അധ്യക്ഷനും കേന്ദ്രമന്ത്രിയുമായ അമിത് ഷായും എല്ലാം ശരിയാകുമെന്നു പറഞ്ഞതായി മന്ത്രി വ്യക്തമാക്കി. മഹാരാഷ്ട്രയിലെ അധികാരം പങ്കുവയ്ക്കുന്നതുമായി ബന്ധപ്പെട്ട തർക്കത്തിൽ ബിജെപിയും ശിവസേനയും നേർക്കുനേർ പോരാടുമ്പോഴാണു കേന്ദ്രമന്ത്രിയുടെ പ്രസ്താവന.</p>
      <p>മഹാരാഷ്ട്രയിൽ ശിവസേനയ്ക്കൊപ്പം തന്നെ സർക്കാർ രൂപീകരിക്കാൻ സാധിക്കുമെന്ന പ്രതീക്ഷയിലാണ്. സർക്കാർ രൂപീകരിക്കുന്നതിനായി ബിജെപിയും ശിവസേനയും ഒരുമിക്കുമെന്ന് അമിത് ഷാ പറഞ്ഞതായും അഠാവ്‍ലെ ദേശീയ വാർത്താ ഏജൻസിയായ എഎൻഐയോടു വ്യക്തമാക്കി. തിരഞ്ഞെടുപ്പിനു ശേഷം ശിവസേന ഒരിക്കലും സ്വീകരിക്കാനാകാത്ത അവകാശവാദങ്ങളാണ് ഉയർത്തുന്നതെന്ന് അമിത് ഷാ കഴിഞ്ഞ ദിവസം പ്രതികരിച്ചിരുന്നു.</p>
      <p>ഭയക്കാനൊന്നുമില്ലെന്നാണ് അമിത് ഷാ പറഞ്ഞത്. ശിവസേന–ബിജെപി സഖ്യം വിജയിച്ചാൽ ദേവേന്ദ്ര ഫഡ്നാവിസ് തന്നെ മുഖ്യമന്ത്രിയാകുമെന്നു പ്രധാനമന്ത്രി നരേന്ദ്രമോദിയും ഞാനും പല തവണ പറഞ്ഞിട്ടുണ്ട്. അപ്പോൾ അതിനെ ആരും എതിർത്തിരുന്നില്ല. എന്നാലിപ്പോൾ പുതിയ ആവശ്യങ്ങളുമായി ശിവസേന വരികയാണ്. ഈ അവകാശവാദങ്ങൾ സ്വീകരിക്കാൻ സാധിക്കാത്തതുമാണ്. അടച്ചിട്ട മുറിയിൽ എന്തുനടക്കുന്നുവെന്നതു പറയുക ഞങ്ങളുടെ പാർട്ടിയുടെ സംസ്കാരത്തിനു ചേർന്നതല്ല. വിപ്ലവം നടത്തി ജനത്തിന്റെ പിന്തുണ നേടാമെന്നാണ് ശിവസേന കരുതുന്നതെങ്കിൽ, അവർക്കു പൊതുജനത്തെ അറിയില്ലെന്നു പറയേണ്ടിവരുമെന്നും അഠാവ്‍ലെ വ്യക്തമാക്കി.</p>
      <p>മഹാരാഷ്ട്രയിലെ മുഖ്യമന്ത്രി സ്ഥാനവും മന്ത്രിസഭയിലെ തുല്യപങ്കാളിത്തവും ശിവസേന അവകാശപ്പെട്ടതോടെയാണ് ബിജെപി– ശിവസേന സഖ്യത്തിൽ പ്രശ്നങ്ങൾ ഉണ്ടായത്. പ്രതിപക്ഷ കക്ഷികളുമായി ചർച്ച നടത്തിയ സേന കേന്ദ്രമന്ത്രി സഭയിലെ അവരുടെ പ്രതിനിധിയെയും പിൻവലിച്ചു. എൻസിപി, കോൺഗ്രസ് കക്ഷികളുമായി സർക്കാർ രൂപീകരണത്തിനുള്ള ചർച്ചകളും അവർ തുടരുന്നു. പ്രശ്നപരിഹാരത്തിനായി ദേവേന്ദ്ര ഫഡ്നാവിസ് അമിത് ഷായെയും ആർഎസ്എസ് നേതൃത്വത്തെയും കണ്ടു. എന്നാൽ ബിജെപിയുടെ ദേശീയ നേതാക്കളാരും ഇതുവരെ ശിവസേനയെ സമീപിച്ചിട്ടില്ല.</p>
      <p><b>English Summary: </b>Don't worry...": Ramdas Athawale quotes Amit Shah on Maharashtra</p>
    </article>
  </body>
</html>