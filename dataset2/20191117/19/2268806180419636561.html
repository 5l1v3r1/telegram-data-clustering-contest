<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/bfs/ministar-kralev-reshenieto-na-izpalkoma-e-g-n-kasabov-da-bade-prezident-na-bfs-nyama-nishto-dramatichno-v-obzhalvaneto-na-lechkov.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-17T19:36:26+00:00"/>
    <meta property="og:title" content="Министър Кралев: Решението на Изпълкома е г-н Касабов да бъде президент на БФС, няма нищо драматично в обжалването на Лечков"/>
    <meta property="og:description" content="&quot;Най-важното за нас е да има Конгрес и да бъде избрано, по демократичен начин, ново ръководство, с което да работим&quot;"/>
  </head>
  <body>
    <article>
      <h1>Министър Кралев: Решението на Изпълкома е г-н Касабов да бъде президент на БФС, няма нищо драматично в обжалването на Лечков</h1>
      <address>
        <time datetime="2019-11-17T19:36:26+00:00">17 Nov 2019, 19:36</time>
      </address>
      <p>Спортният министър - Красен Кралев остана доволен от успеха над Чехия, но също така си пожела страната ни никога повече да не преживява срама, който понесе по време на расисткия скандал с Англия. Министърът взе отношение и около спора за президентското място на БФС, което в момента си оспорват Михаил Касабов и Йордан Лечков.</p>
      <p>"Хубаво е, когато националният отбор побеждава. Искам да си говорим за този тежък период, който преживяхме. Нашите момчета се постараха да вземат максимума от мача. Обръщам се към всички президенти на клубове, всички президенти на фенклубове, обикновени запалянковци на отбора, дайте да не допускаме повече такъв срам. България не е расистка държава, нека бъдем толерантни. Нека този срам да не се повтаря".</p>
      <p>"Решението на Изпълкома е г-н Касабов да бъде президент. Има обжалване от страна на г-н Йордан Лечков. Ще изчакаме решението на съда. Най-важното за нас е да има Конгрес и да бъде избрано по демократичен начин ново ръководство, с което да работим. Трябва да направим много сериозна реформа в ДЮШ, за да се надяваме на по-добро бъдеще. Легитимно е това ръководство, което е вписано в съда в момента".</p>
      <p>"Нищо драматично няма в обжалването на г-н Лечков. Изчакайте да видим какво ще се случи. Има процедура, нека съдът вземе решение. Дайте време на Изпълкома да си избере ново ръководство и да започне реформи в българския футбол. Надявам се на Конгреса да видим много нови идеи и кандидатури, за да се вземе адекватно решение и да тръгнем по нов път. Дълги години се боксува на едно ниво. Нямаме добри играчи в големите първенства, това няма как да не се отрази на играта на националния ни отбор".</p>
    </article>
  </body>
</html>