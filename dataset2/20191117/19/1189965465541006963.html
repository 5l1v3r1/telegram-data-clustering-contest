<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259587/gia-proti-fora-i-astynomia-toy-xongk-kongk-apeilei-me-alithines-sfaires-toys-diadilotes"/>
    <meta property="og:site_name" content="LiFO"/>
    <meta property="article:published_time" content="2019-11-17T19:09:00+00:00"/>
    <meta property="og:title" content="Για πρώτη φορά η αστυνομία του Χονγκ Κονγκ απειλεί με αληθινές σφαίρες τους διαδηλωτές"/>
    <meta property="og:description" content="Η αστυνομία απειλεί τους διαδηλωτές με χρήση πραγματικών σφαιρών για πρώτη φορά από την έναρξη της κρίσης"/>
  </head>
  <body>
    <article>
      <h1>Για πρώτη φορά η αστυνομία του Χονγκ Κονγκ απειλεί με αληθινές σφαίρες τους διαδηλωτές</h1>
      <h2>Η αστυνομία απειλεί τους διαδηλωτές με χρήση πραγματικών σφαιρών για πρώτη φορά από την έναρξη της κρίσης</h2>
      <address><time datetime="2019-11-17T19:09:00+00:00">17 Nov 2019, 19:09</time> by <a rel="author">NEWSROOM</a></address>
      <p>
        <b>Για πρώτη φορά από την έναρξη της κρίσης, η αστυνομία του <a href="https://www.lifo.gr/tags/%CE%A7%CE%BF%CE%BD%CE%B3%CE%BA+%CE%9A%CE%BF%CE%BD%CE%B3%CE%BA">Χονγκ Κονγκ</a> απείλησε τους διαδηλωτές με χρήση πραγματικών σφαιρών.</b>
      </p>
      <p>Η αστυνομία του Χονγκ Κονγκ απείλησε με χρήση πραγματικών σφαιρών, εάν οι διαδηλωτές, τους οποίους αποκάλεσε «ταραξίες», χρησιμοποιήσουν φονικά όπλα και προβούν σε πράξεις βίας, καθώς συνεχίζεται η αντιπαράθεση με τους διαδηλωτές που πετούσαν βόμβες μολότοφ έξω από το Πολυτεχνείο.</p>
      <p>Είναι η πρώτη τέτοιου είδους προειδοποίηση που απευθύνεται από τις δυνάμεις ασφαλείας από την έναρξη της κρίσης πριν από περίπου έξι μήνες.</p>
      <figure>
        <iframe src="https://www.youtube.com/embed/bAd6EDMj2Kk" width="853" height="480" data-service="Youtube" scrolling="no"/>
      </figure>
      <p>«Εάν (οι διαδηλωτές) συνεχίσουν τόσο επικίνδυνες ενέργειες, δεν θα έχουμε άλλη επιλογή από την χρήση περιορισμένης βίας, περιλαμβανομένων πραγματικών πυρών», δήλωσε ο εκπρόσωπος της αστυνομίας Λούις Λάου σε βίντεο που αναρτήθηκε ζωντανά στο Facebook.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FHongKongPoliceForce%2Fvideos%2F1568638939944471%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Παράλληλα, η αστυνομία εξέδωσε ανακοίνωση καλώντας τους «ταραξίες» να σταματήσουν να χρησιμοποιούν φονικά όπλα κατά των αστυνομικών και προειδοποιώντας ότι σε αντίθετη περίπτωση οι δυνάμεις ασφαλείας θα απαντήσουν με βία και ότι μπορεί να γίνει χρήση πραγματικών σφαιρών.</p>
      <p>Ένας αστυνομικός τραυματίσθηκε σήμερα από βέλος που έριξε ένας διαδηλωτής σε πανεπιστημιούπολη του Χονγκ Κονγκ που έχει γίνει η βάση οπισθοφυλακής του κινήματος για την δημοκρατία.</p>
      <p>Με πληροφορίες από ΑΠΕ-ΜΠΕ, AFP, Reuters</p>
    </article>
  </body>
</html>