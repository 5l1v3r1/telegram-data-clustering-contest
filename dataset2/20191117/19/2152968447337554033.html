<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/17/70-ot-veneciia-otnovo-e-pod-voda.429933"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T19:25:00+00:00"/>
    <meta property="og:title" content="70% от Венеция отново е под вода"/>
    <meta property="og:description" content="Нивото на водата достигна 150 сантиметра | Dnes.bg"/>
  </head>
  <body>
    <article>
      <h1>70% от Венеция отново е под вода</h1>
      <h2>Нивото на водата достигна 150 сантиметра</h2>
      <address><time datetime="2019-11-17T19:25:00+00:00">17 Nov 2019, 19:25</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Около 70 процента от Венеция бе наводнена днес. Нивото на водата достигна 150 см над морското равнище, съобщи кметът Луиджи Бруняро, предаде ДПА, цитирана от БТА.</p>
      <related>
        <a href="https://www.dnes.bg/notifikacii/2019/11/15/veneciia-prejiviala-nai-tejkata-sedmica-ot-1872-g-nasam.429827"/>
      </related>
      <p>Най-ниската точка на града, площад "Сан Марко", отново бе под вода и затворен за туристи. Защитеният от ЮНЕСКО град лагуна бе залят за трети път за по-малко от седмица.</p>
      <p>Във вторник Венеция пострада от най-тежкото наводнение от над 50 години, когато водата достигна 187 см. Ново наводнение засегна в петък части от града, посещаван от туристи от цял свят заради неговите канали, историческа архитектура и изкуство.</p>
      <p>Според Бруняро, който назначи специален комисар за справяне с извънредната ситуация, щетите от наводнението се оценяват на около 1 милиард евро, предаде Ройтерс.</p>
      <p>В голяма част от Италия има бури, силни ветрове и обилен снеговалеж. Властите във Флоренция и Пиза следят внимателно река Арно, чиито води се покачиха бързо миналата нощ. Най-дългата река в Италия, По, също се следи, след като нивото й се покачи с 1,5 метра за последните 24 часа.</p>
    </article>
  </body>
</html>