<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/genprokuror-pro-rozsliduvannya-po-kolomoyskomu-y-ahmetovu-ne-varto-chekati-na-divo-329974_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T19:00:00+00:00"/>
    <meta property="og:title" content="Генпрокурор про розслідування по Коломойському й Ахметову: &quot;Не варто чекати на диво&quot;"/>
    <meta property="og:description" content="За словами Рябошапки, політична воля для розкриття злочинів є, але потрібен ще один компонент."/>
  </head>
  <body>
    <article>
      <h1>Генпрокурор про розслідування по Коломойському й Ахметову: "Не варто чекати на диво"</h1>
      <h2>За словами Рябошапки, політична воля для розкриття злочинів є, але потрібен ще один компонент.</h2>
      <address>
        <time datetime="2019-11-17T19:00:00+00:00">17 Nov 2019, 19:00</time>
      </address>
      <p><b><a href="https://dt.ua/ECONOMICS/genprokuror-peredav-nabu-spravu-pro-vivedennya-milyardiv-z-privatbanku-do-nacionalizaciyi-329613_.html">Генеральна прокуратура України</a></b> готова розслідувати справи проти будь-кого, хто порушив закон, включно з олігархами Ігорем Коломойським і Рінатом Ахметовим, повідомив в інтерв'ю <a href="https://www.kyivpost.com/ukraine-politics/ruslan-riaboshapka-there-are-no-untouchables-in-ukraine.html">Kyivpost</a> очільник ГПУ Руслан Рябошапка.</p>
      <p>"У цій країні немає жодної недоторканної особи. Ми маємо дуже сильну підтримку з боку президента і парламенту. Я маю право притягнути до відповідальності будь-кого, хто порушив закон, навіть Коломойського, навіть Ахметова і будь-якого іншого олігарха. Будь-хто може бути притягнутий до кримінальної відповідальності, якщо він скоїв злочин, і є докази", - сказав генпрокурор.</p>
      <p>За його словами, політична воля для розкриття найбільш резонансних злочинів є, але "не варто чекати на диво", генпрокуратура не винесе підозри олігархам просто зараз.</p>
      <p>"У нас є вся необхідна нам політична воля, але для того, щоб розслідувати справи дуже впливових людей, необхідний ще один компонент - професійні потужності прокуратури. Іноді у держави не вистачає потужностей, щоб переслідувати надвпливових людей. Вони контролюють медіа та цілі галузі економіки. Вони можуть достатньо ефективно протистояти державі", - пояснив Рябошапка.</p>
      <p>І додав, що розвиток потужностей ГПУ триває, попри вкрай низький рівень довіри до прокуратури, пише "<a href="https://www.ukrinform.ru/rubric-polytics/2819872-rabosapka-a-imeu-pravo-privlec-k-otvetstvennosti-lubogo-daze-kolomojskogo.html">Укрінформ</a>".</p>
      <p>"Це процес еволюції. Я не можу діяти революційно, борючись проти наймогутнішої людини в країні", - сказав Рябошапка відповідаючи на питання журналіста про те, чи може громадськість чекати на притягнення до відповідальності олігархів, причетних до банківського шахрайства в особливо великих розмірах.</p>
      <p>Раніше <b><a href="https://zn.ua/ECONOMICS/privatbank-vyigral-apellyaciyu-v-londonskom-sude-v-dele-protiv-eks-vladelcev-332701_.html">Апеляційний суд Англії та Уельсу став на бік "Приватбанку"</a></b> у справі проти колишніх власників Ігоря Коломойського та Геннадія Боголюбова. Таким чином всесвітній арешт, накладений на активи олігархів, збережеться.</p>
      <p>8 жовтня, Госпсуд в закритому режимі завершив розгляд зустрічного позову "Приватбанку" у цій справі та призначив судові дебати між сторонами конфлікту на 17 жовтня. Таким чином, рішення у справі на разі немає.</p>
      <p>21 грудня 2016 року <b><a href="https://dt.ua/ECONOMICS/privatbank-oficiyno-stav-derzhavnim-228200_.html">"Приватбанк" перейшов у державну власність</a></b>. Держава отримала 100% в його капіталі, фінустанову було докапіталізовано на суму 116,8 млрд грн. Наприкінці червня 2017 року Кабмін вирішив докапіталізувати банк ще на 38,5 млрд гривень на підставі пропозицій НБУ та висновку незалежного аудитора - компанії EY.</p>
      <p>Сьогодні суди різних інстанцій<b> <a href="https://dt.ua/ECONOMICS/v-sudah-znahoditsya-blizko-238-tisyach-sprav-po-privatbanku-finustanova-313782_.html">розглядають сотні проваджень, пов'язаних із "Приватбанком"</a></b>. Докладніше читайте в статті Юлії Самаєвої "<b><a href="https://dt.ua/internal/shema-optima-313836_.html">Схема Optima</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a> / <a href="https://dt.ua/go/aHR0cDovL3d3dy5reWl2cG9zdC5jb20v">Kyivpost</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>