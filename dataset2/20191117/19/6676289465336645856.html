<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/social/adolescent-murit-satu-mare-legitimau-politistii-in-fata-unei-sali-de-jocuri-325940.html"/>
    <meta property="og:site_name" content="Observator"/>
    <meta property="article:published_time" content="2019-11-17T19:06:00+00:00"/>
    <meta property="og:title" content="Un adolescent a murit la Satu Mare, căzând din picioare când îl legitimau poliţiştii, în faţa unei săli de jocuri"/>
    <meta property="og:description" content="Un adolescent a murit la Satu Mare, căzând din picioare când îl legitimau poliţiştii, în faţa unei săli de jocuri. În faţa sălii doi bărbaţi s-au bătut sălbatic, iar băiatul de 19 ani a fost martor la scandal."/>
  </head>
  <body>
    <article>
      <h1>Un adolescent a murit la Satu Mare, căzând din picioare când îl legitimau poliţiştii, în faţa unei săli de jocuri</h1>
      <address><time datetime="2019-11-17T19:06:00+00:00">17 Nov 2019, 19:06</time> by <a rel="author">Cosmin Stăniloiu</a></address>
      <p>
        <b>
          <b>Un adolescent a murit la Satu Mare, căzând din picioare când îl legitimau poliţiştii, în faţa unei săli de jocuri. În faţa sălii doi bărbaţi s-au bătut sălbatic, iar băiatul de 19 ani a fost martor la scandal.</b>
        </b>
      </p>
      <p>Un tânăr de 19 ani a decedat în fața unui club de jocuri din municipiul Satu Mare. Totul a început de la un scandal, transformat într-o bătaie. Potrivit informațiilor oferite de<a href="https://www.presasm.ro/tanar-de-19-ani-decedat-in-fata-unui-club-de-langa-politia-satu-mare-dupa-un-scandal/"> PresaSM</a>, tânărul s-ar fi speriat și a decedat în urma unui atac de cord. </p>
      <p>Totul s-a întâmplat sâmbătă seara, în jurul orei 22.40, în fața unei săli de jocuri de noroc Satu Mare, unde a izbucnit un scandal între doi bărbaţi, unul în vârstă de 27 de ani, celălalt de 36 de ani. A urmat o bătaie cu pumni, picioare și sticle, iar polițiștii au intervenit pentru aplanarea conflictului.</p>
      <p>A urmat apoi legitimarea persoanelor care s-au aflat la fața locului, moment în care tânărul de 19 ani s-ar fi speriat și ar fi suferit un atac de cord.</p>
      <p>Acesta a apucat să le spună celor din jur că îi este rău, înainte să cadă. Norocul a făcut ca polițiștii să fi chemat în prealabil ambulanța pentru bărbatul, de 36 de ani, rănit și el la cap.</p>
      <p>Echipajul medical de prim-ajutor a reușit, în primă fază, să îl resusciteze pe tânăr. Doar că, ulterior, a intrat din nou în stop cardio-respirator și nu s-a mai putut face nimic pentru el.</p>
      <p>Tânărul era cunoscut cu afecțiuni cardiace. În cauză nu sunt suspiciuni, victima nefiind lovită în prealabil de nimeni, aflându-se la fața locului împreună cu tatăl său.</p>
    </article>
  </body>
</html>