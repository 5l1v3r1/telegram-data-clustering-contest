<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/formulauno/2019/11/17/news/gp_brasile_ferrari_vettel_leclerc_verstappen-241286549/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T19:51:00+00:00"/>
    <meta property="og:title" content="Gp Brasile, caos Ferrari: Vettel e Leclerc si 'eliminano' a vicenda. Vince Verstappen davanti a Gasly"/>
    <meta property="og:description" content="Incredibile epilogo per le rosse a Interlagos: un duello senza esclusione di colpi che costa caro sia al tedesco che al monegasco"/>
  </head>
  <body>
    <article>
      <h1>Gp Brasile, caos Ferrari: Vettel e Leclerc si 'eliminano' a vicenda. Vince Verstappen davanti a Gasly</h1>
      <h2>Incredibile epilogo per le rosse a Interlagos: un duello senza esclusione di colpi che costa caro sia al tedesco che al monegasco</h2>
      <address><time datetime="2019-11-17T19:51:00+00:00">17 Nov 2019, 19:51</time> by <a rel="author">VINCENZO BORGOMEO</a></address>
      <p><b>INTERLAGOS - </b> Gara pazzesca quella del Gp del Brasile: Verstappen che trionfa, Gasly che porta la Toro Rosso al secondo posto, Hamilton che va sul podio e poi si ritrova settimo, pagando con 5 secondi di penalizzazione per aver speronato la Red Bull di Alexander Albon. Ma sorpattutto con le due Ferrari che a pochi giri dalla fine si eliminano fra loro. Carlos Sainz diventa terzo, quindi Kimi Raikkonen, Antonio Giovinazzi (un italiano tra i primi sei, non accadeva dal 2010), Daniel Ricciardo, quindi Hamilton, Lando Norris, Sergio Perez e Daniil Kvyat.<br/><br/>E se a Faenza si brinda, a Maranello ci sono musi lunghi: un contatto - con relativa distruzione delle due Ferrari - fra Leclerc e Vettel sul fine gara è una cosa difficile da digerire. <br/> <br/>Già perché negli ultimi giri l'indomabile Leclerc attacca e passa a sorpresa Vettel. Che non ci sta e lo ri-sorpassa, ma in questa manovra lo stringe, i due si toccano e addio gara. Ci sarà da discutere a lungo ma, si sa, il risultato non cambia, le corse sono così. E ora in casa Ferrari c'è da gestire il rapporto sempre più difficile fra Vettel e Leclerc.<br/>Disastro Ferrari a parte però il Gp di oggi ci consegna una Red Bull velocissima: oggi sarebbe stata doppietta se proprio all'ultimo giro Hamilton non avesse buttato fuori Albon. "Ho sbagliato io, chiedo scusa", ha detto Lewis sul podio. Ok, ma vale quello detto per la Ferrari. Il risultato non cambia. Quindi al secondo posto si è piazzato clamorosamente Gasly con la Toro Rosso. Applausi, anche per l'arrivo ruota a ruota Toro Rosso-Mercedes. E pensare che a spingere la macchina di Faenza c'è lo stesso motore Honda insultato fino a poco tempo fa - fino all'umiliazione - da Alonso con la McLaren...<br/>  <br/>Ma torniamo al caso del giorno. Il caos Ferrari:"Una situazione da analizzare con tutto il team. Siamo tutti e due dispiaciuti per il team. Per quanto riguarda la mia macchina, l'ho superato in curva 1. Sapevo che ci avrebbe riprovato in curva 4, ha provato ad andare all'interno e ci siamo toccati". Così Charles Leclerc commenta l'incidente. "Chi più responsabile? Non vorrei parlare di questo", aggiunge il giovane monegasco. "Il rapporto non muta fra di noi, siamo tutti e due maturi per capire che queste cose accadono. Era il momento sbagliato, eravamo in lotta per il terzo posto. Sono dispiaciuto, ma sono sicuro che il rapporto con Seb rimarrà uguale", conclude Leclerc.<br/><br/>"E' una cosa gravissima - ha spiegato Binotto, team principal Ferrari - non voglio dare la colpa a nessuno, ma per la Scuderia è un grave colpo questo risultato. Siamo delusi e dispiaciuti, i due piloti si devono rendere conto che hanno danneggiato l'intera squadra. Erano liberi di gareggiare tra di loro, però sono piccoli errori che si pagano come squadra e non va bene". Mattia Binotto bacchetta entrambi i suoi piloti, Vettel e Leclerc, dopo il pasticcio nel finale del Gran Premio del Brasile che estromesso entrambe le Ferrari.<br/>"Bisogna pensare al team - aggiunge - sono cose che non devono succedere". Già, ma sono successe. E ora? Come si gestirà il rapporto fra Vettel e Leclerc in futuro? Binotto non si sbilancia, ma è ovvio che sarà dura perché il monegasco è velocissimo, giovane, arrembante. E Vettel, pur essendo prima guida e una specie di leggenda a Maranello, qualche errore l'ha commesso quest'anno. Il nervosisimo - come risultato - è il minimo. E il nervosismo, all'interno di un team di F1, porta sempre a disastri come quelli di oggi al Gp del Brasile. E' questa l'unica cosa certa dell'incidente fra le due Ferrari.<br/><br/> </p>
    </article>
  </body>
</html>