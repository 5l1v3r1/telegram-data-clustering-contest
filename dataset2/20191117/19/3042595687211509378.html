<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/farevarsel-for-store-deler-av-ostlandet/71830369"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T19:16:30+00:00"/>
    <meta property="og:title" content="Farevarsel for store deler av Østlandet"/>
    <meta property="og:description" content="Mandag ble det snøkaos. Ei uke etter kan det bli nye problemer."/>
  </head>
  <body>
    <article>
      <h1>Farevarsel for store deler av Østlandet</h1>
      <h2>Mandag ble det snøkaos. Ei uke etter kan det bli nye problemer.</h2>
      <address><time datetime="2019-11-17T19:16:30+00:00">17 Nov 2019, 19:16</time> by <a rel="author">Audun Hageskal</a></address>
      <p>Brøytemannskaper hadde problemer med å holde motorveien fri for snø. Biler havnet i grøfta, og en traktor veltet under snømåking. Det var ikke mangel på kaos, da snøværet traff Østlandet mandag forrige uke. I dag, mandag, kan det nok en gang bli problemer.</p>
      <p>
        <b>Meteorologisk institutt har søndag kveld sendt ut gult farevarsel. Foreløpig ser hovedstaden ut til å bli skånet for dårlige kjøreforhold - i alle fall i morgenrushet.</b>
      </p>
      <p>- Vi har sendt ut gult farevarsel for østlige strøk av Agder, Telemark, Buskerud og høyere strøk i Oppland. Det er et lavtrykk med tilhørende nedbør som beveger seg nordover, og kommer inn med nedbør i disse områdene, sier vakthavende meteorolog Per Egil Haga til Dagbladet.</p>
      <h3>Snø i lavlandet</h3>
      <p>Det er østlige deler av Agder som først vil merke snøfallet mandag morgen. Men snart vil resten av fylkene bli kledd i hvitt, ifølge meteorologen.</p>
      <p>
        <b>Og det stopper ikke med det. Nedbøren vil fortsette hele dagen, og helt til tirsdag formiddag. Snøen vil komme helt ned i 100-300 meters høyde.</b>
      </p>
      <p>- I lavereliggende strøk kan det starte som sludd og snø. Utover ettermiddagen blir det mildere, og overgangssonen mellom snø og regn forflytter seg til omkring 300-500 meter, forteller Haga.</p>
      <figure>
        <img src="https://dbstatic.no/71830507.jpg?imageId=71830507&amp;x=0&amp;y=1.2605042016807&amp;cropw=100&amp;croph=96.428571428571&amp;width=321&amp;height=460"/>
        <figcaption><b>GULT:</b> Det er sendt ut gult farevarsel for store deler av Østlandet. Foto: Meteorologisk institutt Vis mer</figcaption>
      </figure>
      <p>Oslo-området vil også få snøfall mandag, men ifølge meteorologen vil det ikke nå hovedstaden før utpå formiddag, og da hovedsakelig som regn. Dermed er hovedstaden unntatt farevarselet.</p>
      <p>- Det blir nok verre når folk skal hjem igjen fra fylkene som er berørt av farevarselet. Likevel trenger det ikke å bli så kaotisk i trafikken, fordi nedbøren da trolig har gått over til regn i lavtliggende områder, sier Haga.</p>
      <h3>Nedbør også i vest</h3>
      <p>Heller ikke vestlige deler av Agder og Rogaland slipper unna nedbøren mandag og tirsdag, men det vil likevel bli i langt mindre omfang enn Østlandet. For Vestlandets del er det bare små nedbørsmengder, som ifølge Haga neppe bør skape problemer. Lenger nord er det stort sett oppholdsvær som venter</p>
      <p>
        <b>- Nord-Norge kan få opp til liten kuling, men lite nedbør. Det blir bare noe spredt sludd og snø, og stedvis pent vær i Troms og deler av Finnmark, sier meteorologen.</b>
      </p>
      <p>Utover i uka ser det derimot ut til å bli økende nedbør sør i Nordland. Dette vil også gjelde for Midt-Norge.</p>
      <p>
        <b>- Vi vil vurdere om det skal sendes ut farevarsel for disse områdene også, men foreløpig avventer vi, sier Haga.</b>
      </p>
      <p>Lavtrykksaktiviteten vil ifølge meteorologen bli relativt kortvarig. Allerede mot helga svekkes den igjen, og man vil få penere, særlig i vest og nord.</p>
    </article>
  </body>
</html>