<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-brytaniya-dopovid-vtruchannia-rosiya/30276815.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T19:40:17+00:00"/>
    <meta property="og:title" content="Великобританія опублікує доповідь про російське втручання після виборів 12 грудня"/>
    <meta property="og:description" content="Британський уряд опублікує парламентський звіт за результатами розслідування ймовірного російського втручання в британську політику після виборів 12 грудня, повідомив у неділю міністр безпеки країни Б"/>
  </head>
  <body>
    <article>
      <h1>Великобританія опублікує доповідь про російське втручання після виборів 12 грудня</h1>
      <address>
        <time datetime="2019-11-17T19:40:17+00:00">17 Nov 2019, 19:40</time>
      </address>
      <p>Британський уряд опублікує парламентський звіт за результатами розслідування ймовірного російського втручання в британську політику після виборів 12 грудня, повідомив у неділю міністр безпеки країни Брендон Льюїс, повідомляє «<a href="https://www.golos-ameriki.ru/a/reuters-uk-government-will-publish-report-on-russian-meddling-after-election/5169527.html">Голос Америки</a>».</p>
      <p>Підготовлена парламентським комітетом з розвідки і безпеки доповідь вже перевірена спецслужбами, опозиція звинувачує уряд у спротиві щодо публікації, бо документ може містити делікатну інформацію, зокрема про прем’єр-міністр Бориса Джонсона і його партію.</p>
      <p>Льюїс заявив телеканалу Sky News, що доповідь не може бути опублікована через обмеження під час <a href="https://www.radiosvoboda.org/a/news-britain-early-elections-campaign/30256380.html">передвиборної кампанії</a>.</p>
      <p>«Ми не можемо публікувати певні речі перед загальними виборами, але після загальних виборів ця доповідь буде опублікована», – сказав Льюїс.</p>
      <p>Раніше спеціальне розслідування комітету з питань розвідки та безпеки Палати громад британського парламенту розглянуло спроби Москви вплинути на хід кампанії за вихід Британії з Європейського союзу перед референдумом 2016 року. За цими даними, були встановлені випадки того, як російські гроші надходили до організацій та установ Сполученого Королівства, включно з великими фінансовими вливаннями з боку росіян до керівної Консервативної партії.</p>
      <p>Резиденція британського прем’єра Бориса Джонсона <a href="https://www.radiosvoboda.org/a/news-britain-russia-report/30252867.html">усіляко намагається затримати </a>оприлюднення парламентської доповіді, посилаючись на доволі дражливу інформацію, яку містить цей документ. За словами британського керівництва, йдеться про питання, безпосередньо пов’язані з національною безпекою країни.</p>
      <p>Кремль заперечує будь-яке своє втручання у політику країн Заходу.</p>
    </article>
  </body>
</html>