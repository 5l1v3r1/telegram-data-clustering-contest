<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622043/%D8%B1%D9%88%D8%B3%DB%8C%D9%87-%D8%A7%D8%B2-%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%B1-%D8%B3%D8%B1-%D9%81%D8%B1%D9%88%D8%B4-%D8%A7%D8%B3%DB%B4%DB%B0%DB%B0-%D8%AE%D8%A8%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T19:18:00+00:00"/>
    <meta property="og:title" content="روسیه از مذاکره با عربستان بر سر فروش اس۴۰۰ خبر داد"/>
    <meta property="og:description" content="نماینده خدمات فدرال در همکاری‌های فنی و نظامی روسیه اعلام کرد: مسکو و ریاض مذاکره برای فروش سامانه پدافند موشکی اس۴۰۰ به عربستان را آغاز کرده‌اند."/>
  </head>
  <body>
    <article>
      <h1>روسیه از مذاکره با عربستان بر سر فروش اس۴۰۰ خبر داد</h1>
      <address>
        <time datetime="2019-11-17T19:18:00+00:00">17 Nov 2019, 19:18</time>
      </address>
      <p>
        <i>نماینده خدمات فدرال در همکاری‌های فنی و نظامی روسیه اعلام کرد: مسکو و ریاض مذاکره برای فروش سامانه پدافند موشکی اس۴۰۰ به عربستان را آغاز کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش روز یکشنبه خبرگزاری اسپوتنیک روسیه، «ماریا وارابیووا» با بیان این مطلب افزود: روسیه و عربستان سعودی در خصوص شرایط تامین و ارسال پدافند موشکی اس۴۰۰ بحث و گفت‌وگو می‌کنند ضمن اینکه چند کشور دیگر در خاورمیانه نسبت به خرید این سامانه ابراز علاقه کرده‌اند.</p>
      <p>وی افزود: درخواست تمامی مشتریان خارجی که علاقه‌مند به دریافت بهترین سیستم پدافند موشکی جهان هستند، مورد بررسی قرار خواهد گرفت.</p>
      <figure>
        <img src="https://aftabnews.ir/files/fa/news/1398/8/26/360501_257.jpg"/>
      </figure>
      <p>اس۴۰۰ یا تریومف با کاربرد دفاع متمرکز و قوی از مناطق حساس از مهم ترین سامانه های پدافند هوایی جهان به شمار می رود که در ارتش روسیه نیز استفاده می شود و می تواند همزمان چندین پرنده دشمن را از جمله موشک های بالستیک ردیابی، هدف گیری و نابود کند و حتی علیه اهداف زمینی بکار گرفته شود.<br/>این سامانه در طبقه بندی ناتو، اس.ای-۲۱ نامیده می شود و پیشرفته ترین تسلیحات پدافند موشکی روسیه است که می تواند هواپیماها را تا برد ۴۰۰ کیلومتری هدف قرار دهد و موشک های تاکتیکی تا شعاع ۶۰ کیلومتری دارد.<br/>در رسانه های روسی، مباحثی مبنی بر تولید سامانه اس۵۰۰ برای ارتش این کشور مطرح است.</p>
      <p>روسیه تاکنون تنها به چین و ترکیه اس۴۰۰ فروخته و آن را علاوه بر اطراف مسکو در کریمه نیز که برسر مالکیت آن با غرب اختلاف دارد، مستقر کرده است.</p>
    </article>
  </body>
</html>