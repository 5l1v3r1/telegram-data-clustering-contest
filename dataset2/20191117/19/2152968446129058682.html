<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/17/bagata-kogato-politikata-se-namesi-sportyt-ostava-po-nazad.429934"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T19:40:00+00:00"/>
    <meta property="og:title" content="Багата: Когато политиката се намеси, спортът остава по-назад"/>
    <meta property="og:description" content="Боксьорът загуби от Дерек Люис след спорно съдийско решение | Dnes.bg"/>
  </head>
  <body>
    <article>
      <h1>Багата: Когато политиката се намеси, спортът остава по-назад</h1>
      <h2>Боксьорът загуби от Дерек Люис след спорно съдийско решение</h2>
      <address><time datetime="2019-11-17T19:40:00+00:00">17 Nov 2019, 19:40</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>"Дерек Люис не е непобедим. Ще се срещнем пак и ще видим", каза пред NOVA Благой Иванов – Багата след мача си срещу американския боксьор, на който присъства и президента на САЩ Доналд Тръмп.</p>
      <p>"Според мен имаше ощетяване от страна на съдиите", категоричен бе той.</p>
      <p>Българският боец загуби от американеца във втория двубой от главната карта на бойната галавечер UFC 244. В легендарната зала "Скуеър Гардън" в Ню Йорк американецът спечели битката с 2-1 съдийски решения.</p>
      <p>"Със самото излизане започнаха да скандират и разбрах, че трябва по някакъв начин да го откажа и да не се стига до съдийско решение, че всичко може да стане. Опитах да го заключа, но не се получи", заяви Благой Иванов.</p>
      <p>.Последните 10 години от живота му се случват възходи и падения, които са достойни за филмов сюжет. В разцвета на спортната си кариера среща смъртта, когато мъж с нож го пронизва в сърцето и дори най-добрите лекари у нас не дават особени шансове за оцеляването му, камо ли за връщането обратно на ринга на световните бойни спортове. Днес, излязъл победител от най-тежката си житейска битка, Благой Иванов - Багата отново е сред най-добрите ММА бойци на планетата, а сред публиката на последния му мач беше и американският президент Доналд Тръмп.</p>
      <p>"Един ден преди вечерта, президента ни събра всички борци. Беше доста развълнуван. Каза, че за първи път американски президент ще присъства на подобно събитие", коментира Багата. Запитан, дали е паднал от Люис със съдийско решение, защото Тръмп е бил в залата, той отговори: "Може да се каже. Когато политиката се намеси, спортът остава по-назад."</p>
      <p>В момента Багата е номер 10 в ранглистата.</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/03/v-kadyr-myjkata-bitka-na-bagata-pred-ochite-na-donald-trymp.428370"/>
        <a href="https://www.dnes.bg/notifikacii/2019/11/03/bagata-sled-zagubata-chuvstvam-se-ograben-ot-sydiite.428364"/>
        <a href="https://www.dnes.bg/top-novini/2019/11/03/sled-zdrava-bitka-bagata-ostana-na-kosym-ot-pobedata-sreshtu-liuis.428344"/>
      </related>
    </article>
  </body>
</html>