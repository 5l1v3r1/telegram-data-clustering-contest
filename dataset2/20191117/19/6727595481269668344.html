<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rasool-pookkutty-in-sufi-fest-kondotty767.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T19:51:00+00:00"/>
    <meta property="og:title" content="ഭൂരിപക്ഷം-ന്യൂനപക്ഷം എന്ന ചര്‍ച്ചകള്‍ നടക്കുന്ന കാലത്തിലൂടെയാണ് കടന്നുപോകുന്നതെന്ന് റസൂല്‍ പൂക്കുട്ടി; കൊണ്ടോട്ടി ഇഖ്‌റ സൂഫി ഫെസ്റ്റ് സമാപിച്ചു"/>
    <meta property="og:description" content="KERALA NEWS Rasool Pookutty Sufism Kerala കൊണ്ടോട്ടി: ഭൂരിപക്ഷം-ന്യൂനപക്ഷം എന്ന ചര്‍ച്ചകള്‍ ഏറെ നടക്കുന്ന കാലത്തിലൂടെയാണ് ഇന്ത്യ കടന്നുപോകുന്നതെന്ന് ഓസ്‌കാര്‍ ജേതാവ് റസൂല"/>
  </head>
  <body>
    <article>
      <h1>ഭൂരിപക്ഷം-ന്യൂനപക്ഷം എന്ന ചര്‍ച്ചകള്‍ നടക്കുന്ന കാലത്തിലൂടെയാണ് കടന്നുപോകുന്നതെന്ന് റസൂല്‍ പൂക്കുട്ടി; കൊണ്ടോട്ടി ഇഖ്‌റ സൂഫി ഫെസ്റ്റ് സമാപിച്ചു</h1>
      <address><time datetime="2019-11-17T19:51:00+00:00">17 Nov 2019, 19:51</time> by <a rel="author">ന്യൂസ് ഡെസ്‌ക്</a></address>
      <p>കൊണ്ടോട്ടി: ഭൂരിപക്ഷം-ന്യൂനപക്ഷം എന്ന ചര്‍ച്ചകള്‍ ഏറെ നടക്കുന്ന കാലത്തിലൂടെയാണ് ഇന്ത്യ കടന്നുപോകുന്നതെന്ന് ഓസ്‌കാര്‍ ജേതാവ് റസൂല്‍ പൂക്കുട്ടി. തന്റെ പുതിയ സിനിമയായ ‘താക്കോല്‍’ ഈ ഇതിവൃത്തമാണു ചര്‍ച്ച ചെയ്യുന്നതെന്നും കൊണ്ടോട്ടി ഇഖ്‌റ സൂഫി ഫെസ്റ്റില്‍ സംസാരിക്കവെ അദ്ദേഹം പറഞ്ഞു.</p>
      <p>നിശബ്ദത മിഥ്യയല്ല, അനുഭവമാണെന്നും അദ്ദേഹം പറഞ്ഞു. ‘നിശബ്ദത എന്നെ സംബന്ധിച്ചിടത്തോളം യാഥാര്‍ഥ്യമാണ്. അതു ശബ്ദമില്ലാത്ത അവസ്ഥയല്ല. ശബ്ദത്തിന് രണ്ടു ഘടകങ്ങളുണ്ട്. ഒന്ന് ഉച്ഛസ്ഥായിയാണ്. ഏതു ഫ്രിക്വന്‍സിയിലാണു കേള്‍ക്കുന്നത്, അതിനനുസരിച്ചിരിക്കും അതിന്റെ അനുഭവം.</p>
      <p>എനിക്ക് സിനിമയിലും ജീവിതത്തിലും നിശബ്ദത എന്നത് ഒരു വൈകാരിക അനുഭവമാണ്. ശബ്ദമില്ലാത്ത അവസ്ഥയല്ല. ഞാന്‍ നിശബ്ദതയെ കാണുന്നത് ഒരുപാടു കാര്യങ്ങളുടെ അതിര്‍വരമ്പായാണ്.’- അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>തനിക്ക് ഇന്ത്യന്‍ സിനിമ വിട്ട് എങ്ങോട്ടും പോവേണ്ടെന്ന് റസൂല്‍ പൂക്കുട്ടി പറഞ്ഞു. പുറത്തേക്ക് ഒരുപാടുപേര്‍ വിളിക്കുന്നുണ്ട്. പക്ഷെ അതിനില്ല. ഇന്ത്യയില്‍ ചെയ്ത വര്‍ക്കിനാണ് എനിക്ക് ഓസ്‌കാര്‍ ലഭിച്ചത്, അമേരിക്കയില്‍ ചെയ്ത വര്‍ക്കിനല്ലെന്നും അദ്ദേഹം പറഞ്ഞു.</p>
      <figure>
        <img src="https://www.doolnews.com/assets/2019/11/sufi2.jpg"/>
      </figure>
      <p>പ്രശസ്ത ക്യൂറേറ്റര്‍ റിയാസ് കോമുവിന്റെ നേതൃത്വത്തില്‍ ഇന്നലെ തുടങ്ങിയ ഇഖ്‌റ കൊണ്ടോട്ടി സൂഫി ഫെസ്റ്റാണ് ഇന്ന് അവസാനിച്ചത്. കൊണ്ടോട്ടിയുടെ ചരിത്രവും സൂഫി പാരമ്പര്യവും കോര്‍ത്തിണക്കി ഇന്ത്യക്കകത്തും പുറത്തുനിന്നുമായി സംഗീതജ്ഞരെയും ഗായകരെയും പ്രഭാഷകരെയും ഉള്‍പ്പെടുത്തിയായിരുന്നു ഫെസ്റ്റ്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഗസല്‍ മാന്ത്രികന്‍ മുക്ത്യാര്‍ അലിയുടെ സംഗീത വരുന്ന്, സൂഫി ആത്മീയതയിലുള്ള പ്രൊഫ. എം.എസ് ഇല്ല്യാസിന്റെ പ്രഭാഷണം, അതിരുകളെ ഭേദിക്കുന്ന സംഗീത സൗന്ദര്യത്തെകുറിച്ച് എസ്. ഗോപാലകൃഷ്ണന്‍ നടത്തിയ അവതരണം, അയര്‍ലന്‍ഡില്‍ നിന്നുള്ള കലാകാരന്‍ ജോണ്‍ നെല്‍സന്റെ ഐറിഷ് നാടോടി സംഗീത പ്രകടനം, സൂഫിസം-കാലത്തിന്റെ ശരി എന്ന വിഷയത്തില്‍ ഇ.എം.ഹാഷിം എം. ഷിജുലാസുമായി നടത്തിയ പ്രഭാഷണം, പത്മശ്രീ കുട്ടന്‍ മാരാരുടെ തായമ്പക, ഞരളത്ത് ഹരിഗോവിന്ദന്റെ സോപാന സംഗീതം, ശബ്നം വീര്‍മണി-സ്വാഗത് ശിവ കുമാര്‍ കൂട്ടുകെട്ട് അവതരിപ്പിച്ച ഭക്തി-സൂഫി ബാവൂല്‍ കണ്‍സേര്‍ട്ട് തുടങ്ങിയവ പ്രധാന വേദിയില്‍ അരങ്ങേറി.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>