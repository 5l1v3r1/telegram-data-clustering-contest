<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-afghanistan-win-t20-series-against-west-indies-2855203.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T19:55:21+00:00"/>
    <meta property="og:title" content="अफगानिस्‍तान ने वेस्टइंडीज से बराबर किया हिसाब, T20 सीरीज 2-1 से किया अपने नाम"/>
    <meta property="og:description" content="ओपनर बल्&amp;zwj;लेबाज रहमान उल्&amp;zwj;ला गुरबाज की तूफानी पारी के बाद सूझबूझ भरी गेंदबाजी की बदौलत अफगानिस्&amp;zwj;तान ने टी-20 सीरीज के तीसरे और निर्णायक मुकाबले में वेस्&amp;zwj;टइंडीज को 29 रन से हराकर..."/>
  </head>
  <body>
    <article>
      <h1>अफगानिस्‍तान ने वेस्टइंडीज से बराबर किया हिसाब, T20 सीरीज 2-1 से किया अपने नाम</h1>
      <address><time datetime="2019-11-17T19:55:21+00:00">17 Nov 2019, 19:55</time> by <a rel="author">लाइव हिंदुस्तान टीम,लखनऊ</a></address>
      <p>ओपनर बल्‍लेबाज रहमान उल्‍ला गुरबाज की तूफानी पारी के बाद सूझबूझ भरी गेंदबाजी की बदौलत अफगानिस्‍तान ने टी-20 सीरीज के तीसरे और निर्णायक मुकाबले में वेस्‍टइंडीज को 29 रन से हराकर श्रंखला 2-1 से अपने नाम कर ली। लखनऊ के अटल बिहारी वाजपेयी इकाना स्‍टेडियम में अफगानिस्तान ने लगातार दूसरी बार टॉस जीतकर पहले बल्लेबाजी की और 'मैन ऑफ द मैच' गुरबाज की आतिशी पारी (52 गेंदों पर 79 रन) की मदद से 156 रन का स्‍कोर खड़ा किया और होशियारी भरी गेंदबाजी करके वेस्‍टइंडीज को निर्धारित ओवरों में सात विकेट पर 127 रन पर ही रोक दिया।</p>
      <p>वनडे सीरीज 0-3 से हारने के बाद अफगान टीम पहला टी-20 मैच भी हार गयी थी, मगर उसने जोरदार वापसी करते हुए टी-20 सीरीज जीत ली। अफगान ऑल राउंडर करीम जनात को 'मैन ऑफ द सीरीज' चुना गया। लक्ष्‍य का पीछा करने उतरी वेस्‍टइंडीज की शुरुआत अच्‍छी नहीं रही। सीरीज में अपना पहला मैच खेल रहे लेंडल सिमंस तीसरे ओवर में स्पिनर मुजीब उर्रहमान की गुगली पर बोल्‍ड हो गये। वह 11 गेंदों पर सिर्फ सात रन बना सके। स्‍कोर में अभी तीन ही रन जुड़े थे कि ब्रैंडन किंग भी मात्र एक रन बनाकर मध्‍यम तेज गेंदबाज नवीन उल हक की एक नीची रहती गेंद पर बोल्‍ड हो गये।</p>
      <p>आठवें ओवर में पिछले मैच के हीरो करीम जनात ने लेविस (16) को पगबाधा आउट कर अपनी टीम को बड़ी कामयाबी दिलायी। तेजी से रन बनाने के दबाव में 13वें ओवर की दूसरी गेंद पर शिमरॉन हेटमेयर (11) अफगान कप्‍तान राशिद खान का शिकार बन गये। अब विंडीज की उम्‍मीदें होप और कप्‍तान काइरन पोलार्ड पर लगी थीं। होप ने नौवें ओवर में मिले जीवनदान का फायदा उठाते हुए 43 गेंद पर तीन चौकों और एक छक्‍के की मदद से अपना अर्द्धशतक पूरा किया। वेस्‍टइंडीज को आखिरी तीन ओवर में जीत के लिये 46 रन बनाने थे। इसी बीच, पोलार्ड 18वें ओवर में नवीन उल हक की गेंद पर ऊंचा शॉट खोलने की कोशिश में डीप मिडविकेट पर नजीबउल्‍ला जादरान को कैच दे बैठे। उन्‍होंने 11 गेंदों में 11 रन बनाये।</p>
      <p>19वें ओवर की पहली गेंद पर नईब ने जमकर खेल रहे होप (52) को एक्‍स्‍ट्रा कवर पर असगर अफगान के हाथों कैच आउट कराकर विंडीज की उम्‍मीदें तोड़ दीं। मैच के आखिरी ओवर में हक ने जेसन होल्‍डर (06) के रूप में अपना तीसरा विकेट लिया। अफगानिस्‍तान की तरफ से हक ने तीन विकेट लिये। जबकि एक-एक विकेट मुजीब उर्रहमान, जनात, नईब और राशिद के खाते में गया।</p>
      <p>इसके पूर्व, विकेटकीपर बल्‍लेबाज रहमान उल्‍ला गुरबाज ने अपनी तूफानी पारी से किसी भी कैरेबियाई गेंदबाज को नहीं बख्‍शा और मैदान में हर तरफ करारे शॉट जमाये। मात्र 12 रन के स्कोर पर सलामी बल्लेबाज हजरतुल्लाह जजई (00) और वन डाउन करीम जनात (02) के पवेलियन लौटने के बावजूद गुरबाज ने आक्रामक बल्लेबाजी करते हुए इब्राहिम जादरान के साथ स्कोर को 44 रन तक पहुंचाया, लेकिन तभी जादरान (01) रन आउट हो गए। गुरबाज ने असगर अफगान के साथ पारी को आगे बढ़ाया और 37 गेंदों पर अपना अर्धशतक पूरा किया। अफगान (24) रन बनाकर ब्रैंडन किंग के हाथों कैच आउट हुए।</p>
      <p>दूसरे छोर पर गुरबाज ने आक्रामक तेवर बरकरार रखे। वह 16वें ओवर में तेज गेंदबाज केसरिक विलियम्‍स की एक फुलटॉस गेंद पर चोटिल हो गये। मगर उन्‍होंने बल्‍लेबाजी जारी रखी और दो चौके और इतने ही छक्‍के और जड़े। गुरबाज 17वें ओवर में पोलार्ड की एक वाइड गेंद को उठाकर मारने की कोशिश में डीप प्‍वाइंट पर लपके गये। उन्‍होंने अपनी पारी के दौरान छह चौके और पांच छक्‍के जड़े। वेस्‍टइंडीज की तरफ से विलियम्‍स, शेल्‍डन कॉटरेल और कीमो पॉल ने दो-दो विकेट लिये।</p>
      <p><b>अफगानिस्‍तान बल्लेबाजी</b><br/>हजरतउल्‍ला जजई कॉ लेविस बो कॉटरेल 00, रहमानउल्‍ला गुरबाज कॉ पॉल बो पोलार्ड 79, करीम जनात कॉ होप बो कॉटरेल 02, इब्राहीम जादरान रन आउट 01, असगर अफगान कॉ किंग बो पॉल 24, नजीबउल्‍ला जादरान कॉ पोलार्ड बो विलियम्‍स 14, मोहम्‍मद नबी कॉ होल्‍डर बो पॉल 15, राशिद खान कॉ कॉटरेल बो विलियम्‍स 00, गुलबदीन नईब नाबाद 04, नवीन उल हक नाबाद 02, अतिरिक्‍त 15 (20 ओवर में 8 विकेट पर 156 रन)</p>
      <p><b>वेस्टइंडीज गेंदबाजी</b><br/>शेल्‍डन कॉटरेल 4-0-29-2<br/>जेसन होल्‍डर 4-0-26-0<br/>केसरिक विलियम्‍स 4-0-31-2<br/>खैरी पियरे 3-0-19-0<br/>कीमो पॉल 3-0-26-2<br/>काइरन पोलार्ड 2-0-21-1</p>
      <p><b>वेस्‍टइंडीज बल्लेबाजी</b><br/>लेंडल सिमंस बो मुजीब उर्रहमान 07, एविन लेविस पगबाधा जनात 24, ब्रैंडन किंग बो हक 01, शाई होप कॉ अफगान बो नईब 52, शिमरॉन हेटमेयर कॉ अफगान बो राशिद खान 11, काइरन पोलार्ड कॉ नजीबउल्‍ला बो हक 11, जेसन होल्‍डर कॉ नबी बो हक 06, कीमो पॉल नाबाद 04, खैरी पियरे नाबाद 01, अतिरिक्‍त 10 (20 ओवर में 7 विकेट पर 127 रन)</p>
      <p><b>अफगानिस्‍तान गेंदबाजी</b><br/>मुजीब उर्रहमान 3-0-9-1<br/>नवीन उल हक 4-0-24-3<br/>करीम जनात 4-0-33-1<br/>गुलबदीन नईब 4-0-26-1<br/>मुहम्‍मद नबी 1-0-13-0<br/>राशिद खान 4-0-18-1</p>
    </article>
  </body>
</html>