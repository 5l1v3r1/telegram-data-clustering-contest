<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376892/tbmm-baskani-adalarda-elektrikli-ulasim-araclarina-gecilecek"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T19:16:00+00:00"/>
    <meta property="og:title" content="TBMM Başkanı: Adalarda elektrikli ulaşım araçlarına geçilecek"/>
    <meta property="og:description" content="TBMM Başkanı Prof. Dr. Mustafa Şentop, Hayvan Haklarını Araştırma Komisyonunun raporunu tamamladığını da belirterek şunları söyledi:"/>
  </head>
  <body>
    <article>
      <h1>TBMM Başkanı: Adalarda elektrikli ulaşım araçlarına geçilecek</h1>
      <h2>TBMM Başkanı Şentop, Hayvan Haklarını Araştırma Komisyonu'nun raporunun tamamlandığını açıkladı.</h2>
      <address>
        <time datetime="2019-11-17T19:16:00+00:00">17 Nov 2019, 19:16</time>
      </address>
      <p>TBMM Başkanı Prof. Dr. Mustafa Şentop, Hayvan Haklarını Araştırma Komisyonunun raporunu tamamladığını da belirterek şunları söyledi:</p>
      <p>"Hayvan hakları yasası ile ilgili olarak Meclis Araştırma Komisyonumuz raporunu tamamladı. Çok önemli değişiklikler gündeme geldi. STK'lar arasındaki anlaşmazlıklar olduğu için rapor süreci devreye girmişti. Gecikme olmuştu. Şimdi hazır. Önümüzde bütçe görüşmeleri olduğu için ocak ayı itibarıyla yasa Genel Kurul'a gelecek. Yeni yıla bu yasa görüşmeleriyle gireceğiz. İnşallah yasalaşacak."</p>
      <p>Hayvan hakları yasası ile ilgili yapılacak olan değişiklikler özetle şöyle:</p>
      <p>Kat Mülkiyeti Kanunu'nda revizyon yapılacak. Böylece apartman yönetimlerince hayvanlara ilişkin keyfi kısıtlamalara ve yasaklara engel olunacak.</p>
      <p>Hayvanlara yönelik işkence, zalimce eylemlerde bulunma, hayvan dövüştürme gibi konular suç kapsamına alınacak.</p>
      <p>Belediyeler bütçelerinde zorunlu olarak belirli bir oranı hayvanların korunması ve bakımı için ayıracaklar.</p>
      <p>Hayvanların bakıldığı ortamların asgari standartlarının belirlenmesi ve 'istifçilik' olarak tabir edilen hayvana kötü muameleye varacak derecede yetersiz bir alanda çok fazla sayıda hayvanın barındırılmasının önüne geçilmesi için 'refah kriterlerinin' ortaya konulması amacıyla Tarım ve Orman Bakanlığı'nca mevzuat çalışması yapılacak.</p>
      <p>Üzerine kayıtlı olan ve çevreye sorun yaratan hayvanların önlemini almayan, sahibi olduğu hayvanı sokağa atan kişilere ceza verilecek.</p>
      <p>Yurtdışından ülkemize kaçak yollarla hayvan sokulmasının önlenmesi amacıyla sıkı denetim yapılacak.</p>
      <p>Adalar'da elektrikli ulaşım araçlarının kullanımına geçilecek.</p>
    </article>
  </body>
</html>