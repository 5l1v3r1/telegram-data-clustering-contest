<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/pari-sreshtu-orazhie-policijata-v-chikago-s-merki-sreshtu-nasilieto.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T19:47:00+00:00"/>
    <meta property="og:title" content="Пари срещу оръжие: Полицията в Чикаго с мерки срещу насилието"/>
    <meta property="og:description" content="САЩ отново осъмна с поредна стрелба, взела живота на петима души"/>
  </head>
  <body>
    <article>
      <h1>Пари срещу оръжие: Полицията в Чикаго с мерки срещу насилието</h1>
      <h2>САЩ отново осъмна с поредна стрелба, взела живота на петима души</h2>
      <address><time datetime="2019-11-17T19:47:00+00:00">17 Nov 2019, 19:47</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/17/orujiq_1574013318-1.mp4"/>
      </figure>
      <p>Заради нарастващото насилие в САЩ, полицията в Чикаго предприе акция „Пари срещу оръжие”.</p>
      <p>Действията на органите на реда съвпадат с поредната стрелба в страната. Мъж, жена и три деца бяха убити в къща в Сан Диего, Калифорния. Мотивите на извършителя засега са неясни. </p>
      <p>В Чикаго всяка седмица загиват хора, покосени от куршумите на уличната война, водеща се от десетилетия между бандите. Именно преди години медиите разпространиха тревожната новина, че жертвите на войната в Ирак и Афганистан за даден период от време, бяха по-малко отколкото тези, убити в уличните престрелки от южните части на Чикаго.</p>
      <p>Десетки жители на града подкрепиха мотото „Не убивай мечтата, спаси живот, върни оръжие” и дойдоха в църквата „Света Сабина”, където им беше платено за предадените пистолети и пушки.</p>
      <p>В 6-ти район на полицията са изкупени над 785 оръжия от началото на годината, а в града броят минава 10 хил.</p>
      <p>„Това означава, че ние сме успели да изземем около 10 % от всички оръжия в града”, заяви директорът на управлението.</p>
      <p>Според статистиката от началото на годината над 1500 души са простреляни в Чикаго. От тях над 450 смъртоносно.</p>
      <p>Свещеника на „Света Сабина” отец Майкъл Флегер смята, че не само притежанието на оръжие е причина за мащаба на уличното насилие. По думите  му някои общности в южните и западни райони на Чикаго са изоставени от десетилетия.</p>
      <p>„Затворете два лъва в клетка , не ги хранете и те ще се избият по между си. Ще оцелее по-силният. Същото е с тези райони. Изолирайте ги, не им давайте ресурси, не им давайте възможности и защо се чудим, че оцеляват по-силните?”, обясни той.</p>
      <p>След като бъдат описани, оръжията ще бъдат претопени.</p>
    </article>
  </body>
</html>