<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76677-Ford-a-Ferrari-si-zajazdili-vitazne-kolo-Charlieho-anjeli-su-kasovym-prepadakom-a-Midway-na-seba-mozno-nezarobi-Box-Office"/>
    <meta property="og:site_name" content="REFRESHER"/>
    <meta property="article:published_time" content="2019-11-17T19:54:00+00:00"/>
    <meta property="og:title" content="Ford a Ferrari si zajazdili víťazné kolo, Charlieho anjeli sú kasovým prepadákom a Midway na seba možno nezarobí (Box Office)"/>
    <meta property="og:description" content="Tohtotýždňové tržby sú plné nováčikov. Ako sa im darilo v kinách?"/>
  </head>
  <body>
    <article>
      <h1>Ford a Ferrari si zajazdili víťazné kolo, Charlieho anjeli sú kasovým prepadákom a Midway na seba možno nezarobí (Box Office)</h1>
      <address><time datetime="2019-11-17T19:54:00+00:00">17 Nov 2019, 19:54</time> by <a rel="author">Dominik Vetrák</a></address>
      <p>
        <b>Tohtotýždňové tržby sú plné nováčikov. Ako sa im darilo v kinách?</b>
      </p>
      <p>Update: Po brázdení internetom sme sa dostali k informáciám, že Midway sa v konečnom dôsledku zaplatí. 24 miliónov im z rozpočtu údajne zaplatili čínski investori a zvyšok údajne vykryli predaje práv do zahraničia (zrejme ide o kompletné práva na materiál, určite nie len distribúciu).<br/><br/>Po dlhšom čase sme tu s tržbami načas, ešte v nedeľu večer. Z USA nám prišli aktuálne správy o zárobkoch filmov v tamojších kinách, ako aj odhady ich celosvetových tržieb. Nepomýľ sa však pri Bitke o Midway (recenzia <a href="https://refresher.sk/76671-Bitka-o-Midway-je-vojnovym-filmom-s-bravurnymi-bitkami-odvaznych-letcov-Japonska-a-USA-na-Pearl-Harbor-sa-ale-nechyta-Recenzia"><b>tu</b></a>), kedže československá premiéra nasledovala až týždeň po tej oficiálnej. </p>
      <p>Na prvom mieste v rebríčku Top 10 Box Office nájdeme po zásluhe Ford vs. Ferrari. Dospelá dráma z pretekárskeho prostredia dokázala otvoriť za viac ako nový Terminátor. Síce nás Temný osud Arnieho mrzí, potešiť sa môžeme aspoň kvôli Foxu. Tí majú tento rok naozaj problémy. Obrovským prepadákom boli The Kid Who Would Be King, Stuber, Dark Phoenix a taktiež vynikajúca Ad Astra.</p>
      <p>Štúdio po odkúpení Disney už zďaleka nebude dávať zelené toľkým riskantným projektom, a tak sme radi, že sme sa tento rok dočkali takých peciek, ako je Astra či aktuálny Ford vs. Ferrari. Toto sú filmy, ktoré majú ovládať kiná, nie miznúť z nich. Tržby však nepustia, a tak potom nefrfli, že v kinách bude 4 marvelovky ročne. </p>
      <figure>
        <iframe src="https://www.youtube.com/embed/I3h9Z89U9ZA" width="700" height="370" data-service="Youtube" scrolling="no"/>
      </figure>
      <p>Neznámy je aj osud Ality, ktorá na seba možno zarobila spoločne s predajom televíznych práv, merchu a fyzických nosičov (tú dvojku by sme chceli vidieť), no zďaleka nebola hitom. Súrne potrebovali nejaký hit, no málokto dúfal, že sa tak stane s Fordom a Ferrarim. Sme však radi, že sa nemusíme strachovať o jeho profitabilitu. Kvalita dokázala predať a veríme, že sa o filme ešte pár týždňov rozprávať bude, a tak si diváci nájdu cestu do kina (a snáď pomôžu aj nejaké tie nominácie na rôzne ocenenia). </p>
      <p>Ford vs. Ferrari je jedným z najlepších filmov tohto roka a ty by si ho určite mal vidieť. Ak nie si rozhodnutý, prečítaj si našu<b><a href="https://refresher.sk/76654-Oscarove-vykony-Christiana-Balea-a-Matta-Damona-ta-posadia-na-zadok-v-adrenalinovych-pretekoch-Forda-a-Ferrari-Recenzia"> recenziu. </a>Uvedomujú si to aj v USA, kde diváci nechali počas openingu 31 miliónov dolárov.</b> Na domácej pôde teda celkom možno padne magická stovka. Zahraničie sa ale trochu nechalo zahanbiť, keď prispelo len 21 miliónmi. Bale a Damon si tak po prvých dňoch v kinách pripisujú na účet<b> 52 miliónov dolárov</b>. <br/><br/>Natočenie však vyšlo Fox na 100 melónov a reklamu môžeme počítať na ďalších pár desiatok. Dokopy tak snímka stála Fox niekde medzi 135-160 miliónmi dolárov. Forda a Ferrariho čaká dlhá cesta, no sme presvedčení, že ešte pred skončením svojej kino púte bude film v zelených číslach. Mimoriadne si to zaslúži, tak padaj do kina.</p>
      <p>Na druhej priečke svieti <b>Midway</b>. Čítaš správne. Charlieho anjelici nedokázali poraziť Midway ani týždeň po jeho premiére, kým oni mali opening weekend. Víkendové tržby sa vojnovej snímke prepadli o 51%, takže si z domácej pôdy odnáša necelých 9 miliónov dolárov. Celosvetovo je po 10 dňoch na úrovni 64 miliónov dolárov, pričom až 35 pochádza z USA a Kanady.</p>
      <figure>
        <iframe src="https://www.youtube.com/embed/BfTYY_pac8o" width="700" height="370" data-service="Youtube" scrolling="no"/>
      </figure>
      <p>Náklady na natočenie spoločne s tými na reklamu mohli na snímku nalepiť 100 miliónovú účtenku. Dokopy ale pre štúdio zatiaľ zarobila len niečo cez 30 melónov a je ťažké si predstaviť, ako sa dokáže zaplatiť. Jedine, že by sa v kine nečakane ohriala veľmi dlho. Lionsgate si však uvedomuje, že to je nepravdepodobné. </p>
      <p>V ešte väčších problémoch sú ale <b>Charlieho anjeli.</b> Kolegovia z filmu nadšení neboli. Podľa všetkého by to bez Kristen Stewart a ďalšieho Stewarta v mužskej koži ani nestálo za videnie. Reboot sa očividne nepodaril kvalitatívne a Sony sa ho nepodarilo predať ani divákom. Na domácej pôjde zarobil počas otváracieho víkendu len 8,5 milióna dolárov, čo je nesmierne chabé. </p>
      <p>Štúdio sa bude spoliehať na zahraničný záujem, ktorý bude kvôli krásnym dievčatám určite silnejší ako ten v Amerike. <a href="https://deadline.com/2019/11/ford-v-ferrari-charlies-angels-maleficent-joker-terminator-dark-fate-china-global-international-box-office-1202788204/"><b>Deadline</b></a> informuje, že ide o štart na úrovni 19, 3 milióna dolárov. Celosvetový údaj je tak v hodnote 28 miliónov dolárov. Hej, na prípadné pokračovanie zrejme môžeme zabudnúť.</p>
      <figure>
        <iframe src="https://www.youtube.com/embed/RSUq4VfWfjE" width="700" height="370" data-service="Youtube" scrolling="no"/>
      </figure>
      <p>Jedinou dobrou správou je, že snímka stála <b>50 miliónov,</b> aj keď je možné, že Sony dalo rovnakú čiastku aj na marketing. Odhadovať si to v tomto prípade ale netrúfame (možno by nám o tom viac vedeli porozprávať Miley Cyrus, Landa del Rey a Adriana Grande, ktoré naspievali titulnú pieseň). </p>
      <p>Ďalšou tohtotýždňovou novinkou je dráma <b>The Good Liar</b> s Helen Mirren a Ianom McKellenom. Postarší páni v pomalej dráme divákov nevyburcovali, a tak štartovali zo 7. miesta, hneď za Doctor Sleep. Warner bude táto premiéra ešte dlho mrzieť. Po prvých 3 dňoch má dráma celosvetovo na konte len 10 miliónov. <br/><br/>O nič lepšie na tom nie je ani <b>Doctor Sleep.</b> Ten má síce po 2 týždňoch na konte 53 miliónov celosvetovo, no taktiež bol aj drahší než The Good Liar. Snímka mala údajne 45 miliónový budget s ďalšími výdajmi na reklamu a podobne. S najväčšou pravdepodobnosťou tak skončí v strate a údajné pokračovanie, ktoré pomaly v štúdiu vznikalo, sa asi rýchlo zruší. Na 8. priečke máme miliardového Jokera, toho sme ale pokryli v článku nižšie.</p>
      <related>
        <a href="https://refresher.sk/76566-Joker-uz-v-kinach-zarobil-miliardu-dolarov-Joaquin-Phoenix-si-mysli-ze-je-pravym-Jokerom-nie-vzorom-pre-Jareda-Leta-a-inych"/>
      </related>
      <p>Z tabuľky TOP 10 nám vypadol Zombieland, a to už po 5 týždňoch. Konkurencie je však veľa. V súčasnosti má na konte 111 miliónov dolárov, pričom je možné, že sa dostane na hranicu 125-130 miliónov dolárov, čo by už mohlo stačiť na pokrytie nákladov. Obzvlášť, keď väčšina tržieb pochádza z domácej pôdy (zatiaľ až 70 miliónov), takže šanca na trojku tu stále je. Oveľa viac nás ale mrzí výpadok Terminátora. Dark Fate sa z tabuľky pratal už po 3 týždňoch. <br/><br/>Na konte má 233 miliónov dolárov. Síce sa dostane cez 300 miliónovú hranicu, no žiadny úspech to nebude. Pravdepodobne ide o posledný klinec do rakvy kedysi úspešnej a kvalitnej série. A to je škoda, keďže to po 2 dekádach začalo vyzerať veľmi nádejne. </p>
      <p>
        <i>To je od nás pre tentokrát všetko. Pokiaľ sa chceš v tabuľke lepšie orientovať, <b>Minulý týždeň</b> (<b>MT</b>) znamená poradie snímok pred siedmimi dňami (<b>N</b> je novinka a nedá sa teda nijako porovnávať).</i>
      </p>
      <p>
        <i><b>Víkend USA prezradí</b>, koľko zarobila snímka na pôde Spojených štátov, pod <b>-/+</b> sa skrýva údaj o percentuálnom náraste/strate tržieb v porovnaní s minulým týždňom. <b>Celosvetovo</b> je jednoduchý súčet všetkých tržieb na planéte a <b>Týždeň</b> ti napovie, ako dlho už snímka beží v kinách.</i>
      </p>
      <p>Na záver ešte dodáme, že naša rubrika Box Office je pravidelná a sledovať ju na našom webe môžeš v pravidelných týždňových intervaloch (predchádzajúce časti spolu s ďalšími informáciami o tržbách nájdeš <a href="http://filmkult.refresher.sk/box-office"><b>na tomto odkaze</b></a>).</p>
      <p>*Celosvetové údaje označené hviezdičkou značia, že ide len o tržby z USA</p>
      <table bordered="">
        <tr>
          <td>Poradie</td>
          <td>MT</td>
          <td>Názov filmu</td>
          <td>Víkend USA</td>
          <td>-/+</td>
          <td>Celosvetovo</td>
          <td>Týždeň</td>
        </tr>
        <tr>
          <td>1.</td>
          <td>N</td>
          <td>Ford vs. Ferrari</td>
          <td>$31,037,000</td>
          <td align="center">N</td>
          <td>$52,437,000</td>
          <td>1.</td>
        </tr>
        <tr>
          <td>2.</td>
          <td>N</td>
          <td>Midway</td>
          <td>$8,750,000</td>
          <td align="center">-51%</td>
          <td>$64,040,352</td>
          <td>2.</td>
        </tr>
        <tr>
          <td>3.</td>
          <td>N</td>
          <td>Charlie’s Angels</td>
          <td>$8,600,000</td>
          <td align="center">N</td>
          <td>$27,900,000</td>
          <td>1.</td>
        </tr>
        <tr>
          <td>4.</td>
          <td>N</td>
          <td>Playing with Fire</td>
          <td>$8,550,000</td>
          <td align="center">-33%</td>
          <td>$27,997,824</td>
          <td>2.</td>
        </tr>
        <tr>
          <td>5.</td>
          <td>1.</td>
          <td>Last Christmas</td>
          <td>$6,700,000</td>
          <td align="center">-41%</td>
          <td>$35,575,765</td>
          <td>2.</td>
        </tr>
        <tr>
          <td>6.</td>
          <td>2.</td>
          <td>Doctor Sleep</td>
          <td>$6,181,000</td>
          <td align="center">-56%</td>
          <td>$53,839,159</td>
          <td>2.</td>
        </tr>
        <tr>
          <td>7.</td>
          <td>3. </td>
          <td>The Good Liar</td>
          <td>$5,656,000</td>
          <td align="center">N</td>
          <td>$9,556,000</td>
          <td>1.</td>
        </tr>
        <tr>
          <td>8.</td>
          <td>4.</td>
          <td>Joker</td>
          <td>$5,635,000</td>
          <td align="center">-39%</td>
          <td>$1,016,599,593</td>
          <td>7.</td>
        </tr>
        <tr>
          <td>9.</td>
          <td>6.</td>
          <td>Maleficent 2</td>
          <td>$5,247,000</td>
          <td align="center">-38%</td>
          <td>$458,940,384</td>
          <td>5.</td>
        </tr>
        <tr>
          <td>10. </td>
          <td>5.</td>
          <td>Harriet</td>
          <td>$4,780,000</td>
          <td align="center">-35%</td>
          <td>$31,882,990*</td>
          <td>3.</td>
        </tr>
      </table>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/72939-Kristen-Stewart-sa-mozno-stane-tajnou-agentkou-Studio-Sony-ju-chce-obsadit-do-rebootu-Charlieho-anjelov"/>
        <a href="https://refresher.sk/71400-Solovka-Harley-Quinn-uz-ma-datum-premiery-a-Mel-Gibson-sa-chysta-rezirovat-western"/>
        <a href="https://refresher.sk/71385-V-prequeli-akcnej-serie-Kingsman-si-pravdepodobne-zahra-hlavnu-rolu-Ralph-Fiennes"/>
        <a href="https://refresher.sk/71246-2-seria-skveleho-Punishera-dorazi-na-Netflix-uz-v-januari"/>
        <a href="https://refresher.sk/73729-Sony-sa-ruti-do-dalsieho-prepadaku-Charlieho-anjeli-dostanu-restart-a-zreziruje-ich-komedialna-herecka"/>
        <a href="https://refresher.sk/70922-Christian-Bale-a-Matt-Damon-vyhlasuju-vojnu-najrychlejsiemu-autu-Ford-vs-Ferrari-bude-nezabudnutelnou-adrenalinovou-jazdou"/>
        <a href="https://refresher.sk/66786-Novi-Charlieho-anjelici-su-nesmierne-sexy-V-prvom-traileri-bojuju-so-zlocinom-netradicnym-stylom"/>
        <a href="https://refresher.sk/71359-Ben-Affleck-si-mozno-predsa-zahra-v-solovke-Batmana-a-Viggo-Mortensen-stvarni-gaya-ktory-sa-snazi-uzmierit-so-svojim-otcom"/>
      </related>
    </article>
  </body>
</html>