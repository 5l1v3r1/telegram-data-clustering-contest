<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/17/loves-dordult-a-szloven-horvat-hataron"/>
    <meta property="og:site_name" content="infostart"/>
    <meta property="article:published_time" content="2019-11-17T19:00:18+00:00"/>
    <meta property="og:title" content="Lövés dördült a szlovén-horvát határon"/>
    <meta property="og:description" content="Intézkedés közben meglőttek a horvát rendőrök egy illegális bevándorlót a szlovén-horvát határ közelében még szombaton, a férfi életveszélyes állapotban van."/>
  </head>
  <body>
    <article>
      <h1>Lövés dördült a szlovén-horvát határon</h1>
      <address><time datetime="2019-11-17T19:00:18+00:00">17 Nov 2019, 19:00</time> by <a rel="author">Infostart</a></address>
      <h3>Intézkedés közben meglőttek a horvát rendőrök egy illegális bevándorlót a szlovén-horvát határ közelében még szombaton, a férfi életveszélyes állapotban van.</h3>
      <p>Az Index.hr horvát hírportál a hasi és mellkasi sérüléseket szenvedett. A rijekai korházban azonnal megműtötték, de az intézmény közleménye szerint még nincs túl az életveszélyen. Davor Bozinovic horvát belügyminiszter sajtótájékoztatóján elmondta, hogy nem messze a szlovén-horvát határtól, a hegyvidéki Gorski Kotárban, nehezen megközelíthető területen egy nagyobb migráns csoportra bukkantak a hatóságok. A bevándorlók korábban illegálisan léphették át a boszniai-horvát határt és valószínűleg Szlovéniába akartak eljutni. Közölte, hogy intézkedés közben az egyik migráns megsebesült, a sérüléseket valószínűleg lőfegyver okozta, az ügyben nyomoz az ügyészség.</p>
      <p>A miniszter megjegyezte, hogy szombat délután a horvát rendőrség ugyanúgy járt el, mint bármelyik másik napon. Védte a határokat, megpróbálta feltartóztatni azokat a migránsokat, akik illegálisan akartak átjutni Horvátország területén.</p>
      <blockquote>A lapok úgy tudják, hogy a rendőrség 15 illegális bevándorlót tartóztatott fel az akcióban. Azt egyelőre nem közölték, hogy melyik országból származnak a bevándorlók.</blockquote>
      <p>Horvátországban a hatályos jogszabályok szerint a rendőrök csak abban az esetben használhatnak lőfegyvert, ha meg kell védeniük saját testi épségüket vagy egy másik személyét, akinek szintén veszélyben van az élete, vagy ha valakit bűncselekmény közben nem tudnak feltartóztatni és ha az a bűncselekmény legalább tíz évig terjedő börtönbüntetéssel jár.</p>
      <p>A Görögországból Észak-Macedónián, Szerbián és Magyarországon át Közép-Európa más országaiba vezető, korábbi balkáni migrációs útvonal 2016-os "lezárása" óta a menedékkérők más útvonalon - Bosznia-Hercegovina, Horvátország és Szlovénia érintésével - igyekeznek eljutni Nyugat-Európába. Mára Észak-Macedónia, Szerbia, Horvátország és Szlovénia is csak azokat engedi be, akik útlevéllel és megfelelő vízummal rendelkeznek vagy az adott országban akarnak menedéket kérni. A határsértések mindennaposak.</p>
      <p>
        <i>Nyitókép: (MTI/EPA/Armando Babani</i>
      </p>
    </article>
  </body>
</html>