<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/vitkovice-otocily-zapas-proti-pardubicim-rozhodl-bukarts/1822200?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T19:32:00+00:00"/>
    <meta property="og:title" content="Vítkovice otočily zápas proti Pardubicím, rozhodl Bukarts"/>
    <meta property="og:description" content="Ostrava - Hokejisté Vítkovic zopakovali páteční obrat a v dnešním duelu 19. kola extraligy proti Pardubicím také zápas z 0:2 otočili na vítězných 3:2 po samostatných nájezdech. Dva góly vstřelil nejlepší vítkovický kanonýr Roberts Bukarts. Východočeši podlehli Ostravanům pošesté v řadě. Byť v posledních třech kolech pokaždé zabodovali, zůstávají na posledním místě tabulky."/>
  </head>
  <body>
    <article>
      <h1>Vítkovice otočily zápas proti Pardubicím, rozhodl Bukarts</h1>
      <address><time datetime="2019-11-17T19:32:00+00:00">17 Nov 2019, 19:32</time> by <a rel="author" href="http://www.ctk.cz/" target="_blank">ČTK</a></address>
      <p>Ostrava - Hokejisté Vítkovic zopakovali páteční obrat a v dnešním duelu 19. kola extraligy proti Pardubicím také zápas z 0:2 otočili na vítězných 3:2 po samostatných nájezdech. Dva góly vstřelil nejlepší vítkovický kanonýr Roberts Bukarts. Východočeši podlehli Ostravanům pošesté v řadě. Byť v posledních třech kolech pokaždé zabodovali, zůstávají na posledním místě tabulky.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>"Je to ztráta po takovém průběhu. Chtěli jsme více. Příčinu ztráty dvou bodů bych viděl ve druhé polovině druhé třetiny, kde jsme neproměnili několik šancí," konstatoval pardubický trenér Radek Bělohlav.</p>
      <p>Vítkovice po velkém pátečním obratu proti Kometě znovu začaly vlažně a byli to hosté, kteří v úvodu vyvinuli větší aktivitu. Do vedení je poslal ve 14. minutě Beran, který při signalizované výhodě Svobodou tečoval Zdráhalovo nahození. Hosté pak z brejku mohli i zvýšit, ale Harju padajícího Svobodu nepřehodil.</p>
      <p>Domácí se k ohrožení pardubické brány dostali až v úplném závěru první dvacetiminutovky. Páteční hrdina Bukarts byl sám před Kacetlem, který však jeho ránu vyrazil.</p>
      <p>Do druhé části naopak Vítkovičtí nastoupili mnohem lépe a vytvořili si převahu. Do sóla se nečekaně dostal obránce Bodák, ale Kacetl jeho akci eliminoval stejně jako o pár minut později možnost Schleisse.</p>
      <p>Pak ale opět přišly příležitosti Pardubic. Svoboda vychytal Tybora i Mandáta, ale v 36. minutě už nedokázal odvrátit gól po hostujícím přečíslení dva na jednoho a Látalově střele. Do podobného průniku se Látal dostal znovu v dalším střídání, ale Svoboda domácí podržel.</p>
      <p>"My jsme dvě třetiny hráli velice dobře, dobře nám jezdily nohy, oni toho moc neměli. Pak se asi něco změnili a byli o trošku lepší," mínil pardubický brankář Ondřej Kacetl.</p>
      <p>Domácí opět začali dohánět promarněný čas až v třetí části. Bukarts ve 43. minutě po kombinaci s Romanem ranou bez přípravy prostřelil Kacetla a domácím znovu narostla křídla. "Nevím, čím to je. Najednou když prohráváme, tak to z nás spadne. Ale musíme se na to zaměřit, protože to určitě nebude vycházet donekonečna," řekl vítkovický útočník Stránský.</p>
      <p>Už jen na tři pětky, které kouč Petr na ledě točil, nabraly tempo a ve 49. minutě bylo vyrovnáno, když ze vzduchu baseballově zasmečoval puk do sítě Stránský. Regulérnost gólu pak rozhodčí zkoumali nadvakrát bezmála deset minut.</p>
      <p>"Byl jsem si jistý, že to není vysoká hůl. Možná to tak vypadalo, ale puk jsem trefil pod břevnem, byl jsem si jistý," prohlásil Stránský. "Zkoumali to hodně dlouho, a rozhodli, jak rozhodli. Něco tam možná bylo, ale gól platil, tak nemá cenu to řešit," namítl Kacetl.</p>
      <p>Vítkovice mohly skóre obrátit ve vlastním oslabení; Schleiss a Mallet v něm jeli dvakrát sami na Kacetla, který však zabránil nejhoršímu. Zato v prodloužení měli blíže k bonusovému bodu hosté, Tybor však trefil jen tyčku a Mandát při velkém tlaku v přesilovce zblízka za Svobodu puk nepropasíroval.</p>
      <p>Hrdinou nájezdů byl vítkovický Bukarts, který proměnil oba pokusy a v šesté sérii rozhodl. "Škoda že když vedeme 2:0, necháme si to ujít. Těžko říct, proč jsme ve třetí trošku polevili. Oni pak byli o něco lepší," dodal Kacetl.</p>
      <h3>Hlasy trenérů po utkání:</h3>
      <p><b>Jakub Petr (Vítkovice):</b> "Vstup do utkání nebyl špatný. Ale Pardubice v přesilové situaci ve výhodě vstřelily první branku, my jsme v tom možná hledali zase zbytečnou vědu. V úvodu druhé třetiny jsme měli nějaké šance, ale pak jsme ten zápas nějak ztratili z rukou a tam Pardubice mohly o utkání rozhodnout. Mužstvo ale má velkou vnitřní sílu, věří, že za každého stavu s tím zápasem může něco udělat. Chtěli jsme, ať se hráči před poslední třetinou uvolní a jdou zahrát kvalitní třetinu. Přiznávám ale, že jsme měli dneska štěstí."</p>
      <p><b>Radek Bělohlav (Pardubice):</b> "My jsme dneska odehráli dobrou první třetinu. Příčinu ztráty dvou bodů bych viděl ve druhé polovině druhé třetiny, kde jsme neproměnili několik šancí. Mohli jsme zvýšit. V prodloužení jsme taky měli využít přesilovku. Je to ztráta po takovém průběhu. Chtěli jsme více. V třetí třetině se dalo čekat, že nás soupeř zatlačí a podařilo se mu vyrovnat."</p>
      <h3>HC Vítkovice Ridera - HC Dynamo Pardubice 3:2 po sam. nájezdech (0:1, 0:1, 2:0 - 0:0)</h3>
      <p>Branky a nahrávky: 43. Roberts Bukarts (O. Roman, M. Svoboda), 49. Š. Stránský (P. Zdráhal), rozhodující sam. nájezd Roberts Bukarts - 14. M. Beran (J. Zdráhal), 36. M. Látal. Rozhodčí: Hradil, M. Sýkora - Hlavatý, Špringl. Vyloučení: 5:5. Bez využití. Diváci: 4825.</p>
      <h3>Sestavy:</h3>
      <p><b>Vítkovice:</b> M. Svoboda - Šidlík, Kvasnička, Trška, Bodák, Výtisk, D. Krenželok - Schleiss, O. Roman, Lakatoš - P. Zdráhal, Š. Stránský, Roberts Bukarts - Mallet, J. Baláž, Dej - Guman, Werbik, Razgals. Trenéři: Petr a Trnka.</p>
      <p><b>Pardubice:</b> Kacetl - Holland, Eklund, Ivan, J. Kolář, J. Zdráhal, J. Mikuš - Tybor, R. Kousal, Mandát - Hovorka, T. Knotek, M. Látal - D. Kindl, Blümel, Harju - O. Matýs, Pochobradský, M. Beran. Trenéři: Bělohlav, Janecký a Čáslava.</p>
    </article>
  </body>
</html>