<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gikk-til-angrep-pa-pizza-kunder/71830674"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T19:55:38+00:00"/>
    <meta property="og:title" content="Gikk til angrep på pizza-kunder"/>
    <meta property="og:description" content="- De ansatte er sjokkerte, sier politiet."/>
  </head>
  <body>
    <article>
      <h1>Gikk til angrep på pizza-kunder</h1>
      <h2>- De ansatte er sjokkerte, sier politiet.</h2>
      <address><time datetime="2019-11-17T19:55:38+00:00">17 Nov 2019, 19:55</time> by <a rel="author">Audun Hageskal</a></address>
      <p><a href="https://www.bt.no/nyheter/direkte/i/BR649v/Nyheter-direkte">Bergens Tidende</a> skriver søndag kveld at en mann i 30-åra og ei kvinne i 20-åra er satt i arresten etter å ha angrepet kunder og ansatte på en pizzeria i Bergen sentrum.</p>
      <p>- Vi kom forholdsvis raskt til stedet, og fikk pågrepet dem. Ingen skal ha blitt alvorlig skadet, sier operasjonsleder Per Algrøy til avisa.</p>
      <p>De to ble pågrepet. Begge skal ha vært beruset og kjenninger av politiet.</p>
      <h3>Sparket og slått</h3>
      <p>Til Dagbladet forteller operasjonslederen at det var hos Bergen pizza at bråket fant sted. Politiet har avsluttet på stedet like før klokka 21.</p>
      <p>
        <b>- En politimann ble sparket i en fot da de ble pågrepet. I tillegg har en ansatt blitt slått og sparket i beinet og i overkroppen. Ingen av dem framstår skadd, sier Algrøy.</b>
      </p>
      <p>De ansatte skal imidlertid være preget av hendelsen.</p>
      <p>- De er sjokkerte over det som har skjedd, sier Algrøy.</p>
      <h3>Natt i arresten</h3>
      <p>Ingen av gjestene skal ha blitt skadd i hendelsen. Det skal heller ikke være skade på inventar på stedet.</p>
      <p>
        <b>- De pågrepne blir i arresten i natt. Jeg antar de blir avhørt i morgen, sier operasjonslederen til Dagbladet.</b>
      </p>
    </article>
  </body>
</html>