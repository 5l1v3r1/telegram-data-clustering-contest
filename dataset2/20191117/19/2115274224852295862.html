<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/di_maio_ius_soli_pd_zingaretti-6567754/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T19:10:00+00:00"/>
    <meta property="og:title" content="Di Maio è &quot;sconcertato&quot; dal rilancio del Pd sullo ius soli"/>
    <meta property="og:description" content="Anche il centrodestra replica a Zingaretti. Salvini: &quot;Pronti a dare battaglia&quot;. Calderoli: &quot;Una misura che non serve a niente&quot;"/>
  </head>
  <body>
    <article>
      <h1>Di Maio è "sconcertato" dal rilancio del Pd sullo ius soli</h1>
      <h2>Anche il centrodestra replica a Zingaretti. Salvini: "Pronti a dare battaglia". Calderoli: "Una misura che non serve a niente"</h2>
      <address><time datetime="2019-11-17T19:10:00+00:00">17 Nov 2019, 19:10</time> by <a rel="author">AGI - Agenzia Giornalistica Italia</a></address>
      <p>"Abbiamo un'Italia sotto l'acqua, da nord a sud ci sono richieste di stato d'emergenza, c'è una multinazionale che sta mettendo in discussione 10500 lavoratori a Taranto. Io sono sconcertato...". Lo ha detto il capo politico M5s, <b>Luigi Di Maio</b>, al suo arrivo a Salerno, rispondendo alle domande dei cronisti sulle parole di Zingaretti che oggi ha rilanciato il tema dello ius soli. "In questo momento i cittadini ci chiedono di affrontare delle emergenze", ha proseguito, "no a slogan. Dobbiamo governare. Ci sono delle priorità" da affrontare. </p>
      <p> "Lo Ius Culturae e lo Ius Soli sono una scelta di campo del Partito democratico", aveva detto Zingaretti alla convention del Pd. Parole che hanno suscitato subito la reazione del centrodestra. "Siamo pronti a dare battaglia, dentro e fuori il Parlamento", scrive su Twitter <b>Matteo Salvini</b>. <b>Roberto Calderoli</b> parla di "una misura che non serve a niente a chi non ha raggiunto i 18 anni, perché l'unica differenza, tra chi la ha la cittadinanza e chi non ha la ha, in termini di diritti è solo il voto, il diritto elettorale attivo e passivo, per il resto non cambia nulla. A meno che lo Ius culturae poi non voglia essere abbinato all'abbassamento del diritto di voto a 16 anni, per fare in modo di avere qualche centinaia di migliaia di nuovi elettori. Il Pd e Zingaretti tornino alla realtà".</p>
      <p>"Italia in piena emergenza maltempo, l'Ilva a rischio chiusura con migliaia di persone che finiranno senza lavoro, Alitalia allo sbando, le infrastrutture bloccate con le imprese di costruzione in crisi, i giovani che vanno via perché non trovano lavoro, i pensionati che non arrivano a fine mese, le tasche dei cittadini sempre piu' vuote e qual è l'urgenza del Pd? Lo Ius Soli e Ius Culturae!", è il commento del governatore ligure <b>Giovanni Toti</b>.</p>
    </article>
  </body>
</html>