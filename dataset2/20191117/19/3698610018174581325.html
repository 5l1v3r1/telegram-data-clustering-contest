<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-britaniyi-ne-zmogli-viznachiti-masshtab-vtruchannya-rf-u-referendum-schodo-brexit-329977_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T19:45:00+00:00"/>
    <meta property="og:title" content="У Британії не змогли визначити масштаб втручання РФ у референдум щодо Brexit"/>
    <meta property="og:description" content="Адміністрація прем'єра Джонсона неодноразово заперечувала російський вплив на бажання британців вийти з ЄС."/>
  </head>
  <body>
    <article>
      <h1>У Британії не змогли визначити масштаб втручання РФ у референдум щодо Brexit</h1>
      <h2>Адміністрація прем'єра Джонсона неодноразово заперечувала російський вплив на бажання британців вийти з ЄС.</h2>
      <address>
        <time datetime="2019-11-17T19:45:00+00:00">17 Nov 2019, 19:45</time>
      </address>
      <p>Комітет із розвідки і безпеки парламенту Великої Британії визнав факт <b><a href="https://dt.ua/WORLD/dzhonson-rozpoviv-scho-nemaye-niyakih-dokaziv-pro-vtruchannya-rf-u-spravi-krayini-329852_.html">російського втручання на результати референдуму щодо виходу країни з ЄС</a></b>, але не зміг "кількісно виміряти" його, пише британське видання <a href="https://www.thetimes.co.uk/">The Times</a>.</p>
      <p>У звіті міжпартійного комітету не сказано, чи мала Росія достатній вплив на результати голосування 2016 року. Однак як приклад впливу наводяться статті антиєвропейської спрямованості, поширені напередодні референдуму російськими телеканалом RT і агентством Sputnik.</p>
      <p>Тіньова міністерка закордонних справ (в опозиційному уряді лейбористів – ред.) Емілі Торнберрі вважає, що результати розслідування порушують "серйозні питання" про заходи безпеки, які будуть запроваджені на загальних виборах у грудні.</p>
      <p>"Якщо вірно, що наші служби безпеки не змогли дійти висновку про ступінь або вплив російського втручання на референдум 2016 року, то це порушує серйозні питання, які вимагають серйозних відповідей", - сказала вона.</p>
      <p>Підготовка документу тривала півтора роки, цей звіт раніше не оприлюднювався, повідомляє "<a href="https://www.eurointegration.com.ua/news/2019/11/17/7103134/">Європейська правда</a>".</p>
      <p>Раніше екскандидатка у президенти США Гілларі <b><a href="https://dt.ua/WORLD/klinton-rozkritikuvala-dzhonsona-cherez-zatrimku-z-publikaciyeyu-dopovidi-pro-vtruchannya-rf-u-veliko-britaniyu-329352_.html">Клінтон заявила, що відмова Великої Британії публікувати парламентський звіт </a></b>про можливе російське втручання є "нез'ясовною і ганебною".</p>
      <p>"Мені видається незбагненним, що ваш уряд не публікує урядову доповідь про російський вплив. Нез'ясованим і ганебним. Кожна людина, яка візьме участь у голосуванні, заслуговує того, щоб побачити цю доповідь до виборів", - сказала політик.</p>
      <p>Доповідь парламентського комітету з розвідки і безпеки була перевірена спецслужбами, однак офіс прем'єр-міністра Бориса Джонсона поки не дав згоду на його публікацію, що означає, що він не буде оприлюднений до виборів 12 грудня.</p>
      <p>Адміністрація <b><a href="https://dt.ua/WORLD/britansku-rozvidku-poperedili-pro-vtruchannya-rf-u-spravi-krayini-cnn-329193_.html">прем'єра Джонсона неодноразово заперечувала</a></b>, що нездатність опублікувати звіт до виборів є політично вмотивованою. </p>
      <footer>За матеріалами: <a href="https://dt.ua/go/aHR0cDovL3d3dy5ldXJvaW50ZWdyYXRpb24uY29tLnVhLw==">Європейська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>