<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/diablo-2-remastered-sarebbe-complicato/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T06:28:00+00:00"/>
    <meta property="og:title" content="Diablo 2 Remastered, secondo gli autori sarebbe molto complicato da realizzare | Game Division"/>
    <meta property="og:description" content="Secondo gli autori, ormai ex Blizzard, Diablo 2 Remastered sarebbe difficile da realizzare perché codice sorgente e asset non sono più disponibili."/>
  </head>
  <body>
    <article>
      <h1>Diablo 2 Remastered, secondo gli autori sarebbe molto complicato da realizzare | Game Division</h1>
      <address>
        <time datetime="2019-11-17T06:28:00+00:00">17 Nov 2019, 06:28</time>
      </address>
      <p>Nelle settimane che hanno preceduto <b>BlizzCon 2019</b> erano emerse molte <b>indiscrezioni</b> che alla fine si sono concretizzate, a parte una: quella su <b>Diablo 2 Remastered</b>. Su una possibile versione aggiornata del gioco sono intervenuti a ExileCon 2019 i <b>creatori della serie</b>. Max ed Erich Schaefer insieme a David Brevik, che avevano lasciato Blizzard dopo Diablo 2, hanno raccontato un <b>episodio</b> dello sviluppo del gioco che potrebbe rendere più <b>complicato</b> un eventuale remaster.</p>
      <p>Gli sviluppatori hanno ricordato che, ad un certo punto, il codice sorgente del gioco e gli asset <b>erano andati persi.</b> <i>“In teoria avremmo dovuto avere una copia di tutto</i> – ha detto Erich Schaefer – <i>ma  in realtà non l’avevamo fatta. Abbiamo passato giorni di vero e proprio panico”</i>. Il team Blizzard North era comunque riuscito a <b>recuperare</b> delle versioni di Diablo 2 che gli sviluppatori avevano portato <b>a casa</b> in modo da poterle provare.</p>
      <figure>
        <img src="https://www.tomshw.it/images/images/2019/11/diablo-2-63434.jpg"/>
      </figure>
      <p>Leggi anche: <a href="https://www.tomshw.it/videogioco/diablo-4-gameplay-druido-incantatrice/">Diablo 4: nuovi gameplay con protagonisti il Druido e l’Incantatrice</a></p>
      <p><i>“Abbiamo passato un paio di giorni a ricostruire il gioco ed era andata bene ma abbiamo perso tutto il materiale originale</i> – ha detto Erich Schaefer – <i>Sarebbe molto difficile per Blizzard realizzare oggi Diablo 2 Remastered perché tutti gli asset che avevamo all’epoca non ci sono più. Dovrebbero ricominciare da capo”</i>. I fratelli Schaefer e Brevik avevano sviluppato <b>il primo Diablo</b> come studio indipendente prima dell’acquisizione da parte di Blizzard alla vigilia dell’uscita del gioco <b>nel 1996</b>. Bisogna comunque sottolineare che la <b>perdita</b> del codice sorgente e degli asset dei giochi sviluppati negli anni ‘90 è <b>molto comune</b> sia perché le case di sviluppo come <b>prassi</b> non conservavano i dati sia perché i <b>costi</b> di archiviazione erano molto alti.</p>
      <p>Questo però non impedisce di realizzare remaster con procedure di <b>ingegneria inversa</b>, ad esempio, ricostruendo il codice partendo dal prodotto finale. L’impossibilità di accedere agli asset originari spesso però oltre a<b> complicare</b> la fase di sviluppo porta anche un <b>risultato finale inferiore</b> a quello che sarebbe potuto ottenere utilizzando il codice sorgente. Sempre <b>Blizzard</b> un paio di anni fa aveva contattato un utente eBay che si era aggiudicato un disco dall’etichetta “StarCraft Gold Master Source Code” restituendolo all’azienda in cambio di una serie di ricompense.</p>
      <blockquote>Dragon’s Dogma: Dark Arisen è un action RPG sviluppato da Capcom e disponibile <a href="https://toms.it/QsxHw">anche su Steam</a>.</blockquote>
    </article>
  </body>
</html>