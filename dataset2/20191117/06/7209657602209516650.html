<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/imola/cronaca/frutta-sigarette-1.4890079"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-17T06:05:36+00:00"/>
    <meta property="og:title" content="Imola, 5 chili di frutta in cambio di mozziconi di sigarette"/>
    <meta property="og:description" content="L’iniziativa ambientalista della Valle delle albicocche: &quot;Le cicche sono riciclabili&quot;"/>
  </head>
  <body>
    <article>
      <h1>Imola, 5 chili di frutta in cambio di mozziconi di sigarette</h1>
      <h2>L’iniziativa ambientalista della Valle delle albicocche: "Le cicche sono riciclabili"</h2>
      <address><time datetime="2019-11-17T06:05:36+00:00">17 Nov 2019, 06:05</time> by <a rel="author">il Resto del Carlino</a></address>
      <p>Imola, 17 novembre 2019 – <b>La Valle delle Albicocche</b>, azienda agricola biologica con campi e frutteti a <b>Casalfiumanese e Bagnacavallo</b>, ha lanciato una simpatica e utile campagna ambientale. <b>Fino al 31 dicembre</b>, infatti, «regalerà 5 chili fra frutta e ortaggi misti di stagione a chiunque consegnerà <b>300 grammi di cicche di sigarette</b>, contribuendo così alla pulizia del territorio e a impedire che questi mozziconi ci facciano compagnia per terra, sui marciapiedi, nelle nostre spiagge, nei prati e così via»: così <b>Domenico Errani</b>, promotore dell’iniziativa, che coincide, tra l’altro, con la <b>campagna di sensibilizzazione</b> del Comune di Imola, per uno smaltimento corretto dei mozziconi di sigaretta (sono in fase di installazione una quarantina di nuovi posacenere).<br/><br/>Una volta che i raccoglitori volontari di cicche <b>avranno raggiunto il peso dei mozziconi</b> (trecento grammi il minimo per avere diritto al regalo di frutta e verdura) potranno farlo sapere all’azienda agricola e consegnare il tutto «con conseguente ritiro dei 5 chilogrammi di prodotti il lunedì e giovedì a Imola, dalle 17.30 alle 18.30, nella sede dell’associazione Primola, in via Lippi 2/C». Oppure consegne tutti i giorni (previa accordo telefonico) direttamente in azienda in via Granaroli 8 a Bagnacavallo (info 334 1308514).<br/><br/>Dopo la raccolta e lo stoccaggio, gli organizzatori (con Errani c’è anche l’associazione Cambiavento) informano che le cicche, grazie alla collaborazione di Tetra Engineering di Torino, sono portate <b>al «reattore idrotermale</b>, dove si sviluppa il processo di carbonizzazione idrotermale che trasforma i mozziconi in biocarbone, utilizzabile in diverse applicazioni industriali. Per esempio pigmento per inchiostri e pitture, sequestrante d’acqua, produzione carboni attivi, precursore per nerofumo, produzione di ammendanti, abrasivi (come il carburo di silicio), e non solo».</p>
      <p>Oltre a Imola, «molti altri Comuni, ad esempio della Riviera Adriatica, <b>da tempo sono impegnati su questo fronte</b>. Occorre comprendere che gettare per terra i rifiuti è segno di maleducazione e si contribuisce all’inquinamento delle città. Gettare i mozziconi, ad esempio, nei tombini si arreca un ulteriore danno perché difficilmente recuperabili. Quanti di noi si sono lamentati, altro esempio, quando in spiaggia, tra la sabbia, <b>troviamo decine e decine di cicche buttate</b> senza pensare al danno che si arreca all’ambiente e a tutti noi. Vivere in un ambiente pulito è un bene comune. Se ognuno fa la sua parte ci guadagniamo tutti». Segnalano gli imprenditori della Valle delle Albicocche che l’iniziativa sta prendendo piede: c’è chi raccoglie cicche nel Pavaglione di Lugo, chi lo fa in centro a Ravenna, oppure un insegnante di geografia in pensione, Luciano da Lugo, che ha cercato informazioni sulla campagna per aderire, nonostante età e acciacchi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>