<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621893/%D9%85%D8%B5%D9%88%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D8%AF%D8%B1-%D9%85%D8%AC%D9%84%D8%B3-%D8%B1%D8%AF-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T06:23:00+00:00"/>
    <meta property="og:title" content="مصوبه افزایش قیمت بنزین در مجلس رد خواهد شد؟"/>
    <meta property="og:description" content="یک عضو فراکسیون امید از لغو مصوبه سران سه قوه درخصوص بنزین از سوی مجلس خبر داد."/>
  </head>
  <body>
    <article>
      <h1>مصوبه افزایش قیمت بنزین در مجلس رد خواهد شد؟</h1>
      <address>
        <time datetime="2019-11-17T06:23:00+00:00">17 Nov 2019, 06:23</time>
      </address>
      <p>
        <i>یک عضو فراکسیون امید از لغو مصوبه سران سه قوه درخصوص بنزین از سوی مجلس خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بهرام پارسایی درباره مصوبه اخیر سران سه قوا در خصوص افزایش قیمت بنزین و طرح‌های که در مجلس برای لغو این مصوبه ارائه خواهد شد، گفت: بدون شک مجلس شورای اسلامی مصوبه سران سه قوه را در خصوص افزایش قیمت بنزین را لغو خواهد کرد. <br/><br/>نماینده شیراز در مجلس شورای اسلامی یادآور شد: افزایش قیمت بنزین در قالب بودجه ۹۸ به مجلس آمد اما نمایندگان به آن رأی ندادند و پس از آن چندین بار در این مورد رأی‌گیری استمزاجی گرفته شد که از سوی وکلای ملت رأی نیاورد. ما در مجلس در قالب طرح‌های دو و سه فوریتی در خصوص این مصوبه تصمیم‌گیری انجام خواهیم داد و آن را به طور قطع لغو می‌کنیم.</p>
      <figure>
        <img src="https://aftabnews.ir/files/fa/news/1398/8/26/360107_670.jpg"/>
      </figure>
      <p>این عضو فراکسیون امید با بیان اینکه مطالبی که از افرادی به عنوان دفاع‌کننده از دلایل افزایش قیمت بنزین مطرح می‌شود به هیچ عنوان منطقی نیست، گفت: آن‌ها می‌گویند قصد ما از اجرایی کردن این مصوبه حمایت از مستضعفان، نیازماندن و محرومان است در صورتی که امروز همین افراد، معترض به افزایش قیمت بنزین هستند چراکه قبلا طعم افزایش قیمت بنزین در کنار گرفتن یارانه را که با خود، تورم به همراه داشت چشیده‌اند و پشیمان شده‌اند. امروز هم این دولت می‌خواهد همان سیاست شکست خورده را دنبال کند.<br/><br/>این نماینده مجلس شورای اسلامی ادامه داد: نمی‌دانم چه شد این تصمیم گرفته شد باید بگویم مجلس به هیچ عنوان راضی به این افزایش قیمت نیست و نمایندگان مجلس از آن استقبال نمی‌کنند.<br/><br/>وی افزود: افزایش قیمت باعث تنش و نگرانی بین مردم شده است و با اطمینان می‌گویم که از سوی مجلس رد خواهد شد.<br/><br/>پارسایی در خصوص اینکه رئیس مجلس از مخالفت نمایندگان آگاه بود اما این مصوبه را امضا کرد، گفت: هرکسی که این مصوبه را امضا کرده است باید پاسخگوی افکار عمومی باشد. این اختیاری که به سران سه قوه داده شده است برای این نیست که اختیارات فرا قوه‌ای داشته باشند. هنگامی که از نظر مجلس مطلع هستند نباید چنین تصمیمی بگیرند.<br/><br/>وی با اشاره به این که امروز مردم فشارهای زیادی تحمل می‌کنند ما نباید فشار دیگری را بر آن‌ها تحمیل کنیم، گفت: می‌گویند قرار است که به ۶۰ میلیون نفر از کنار این اصلاح قیمت یارانه داده شود آیا این افراد از بنزین استفاده نمی‌کنند؟ می‌خواهند یک باک بنزین با ۵۰ درصد گران‌تر از قبل به او بدهند بعد قصد حمایت دارند!<br/><br/>این عضو فراکسیون امید گفت: شایسته و زیبنده مردم نیست که دست‌شان جلوی دولت دراز باشد. اگر می‌خواهیم مصرف سوخت کاهش پیدا کند اول سرچشمه اصلی که همان تولید خودروهای بی کیفیت است را متوقف کنیم و سپس جلوی قاچاق سوخت را بگیریم.<br/><br/>وی تاکید کرد: ما می‌دانیم قیمت سوخت در کشور ما ارزان است اما هیچ کس هم نمی‌تواند انکار کند درآمد حقوق بگیران چه کارگران و چه کارمندان نسبت به کشورهایی که نام می‌بردند پائین است و امیدوارم قبل از آنکه مجلس تصمیم بگیرد دولت این موضوع را حل کند.</p>
    </article>
  </body>
</html>