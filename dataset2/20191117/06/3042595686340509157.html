<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/stjerna-om-a-vaere-polyamoros/71821973"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T06:55:08+00:00"/>
    <meta property="og:title" content="Stjerna om å være polyamorøs"/>
    <meta property="og:description" content="- Jeg elsker å kunne elske to mennesker på en gang."/>
  </head>
  <body>
    <article>
      <h1>Stjerna om å være polyamorøs</h1>
      <h2>- Jeg elsker å kunne elske to mennesker på en gang.</h2>
      <address><time datetime="2019-11-17T06:55:08+00:00">17 Nov 2019, 06:55</time> by <a rel="author">Martine Johansen</a></address>
      <p>Den 22 år gamle skuespilleren <a href="https://www.dagbladet.no/kjendis/disney-stjerna-havnet-nesten-pa-gata---det-var-bare-stusslig/68569243">Bella Thorne</a> skaper stadig overskrifter om privatlivet sitt i amerikanske medier.</p>
      <p>Hun har blant annet delt åpenhjertig om sitt <a href="https://www.dagbladet.no/kjendis/letter-pa-sloret-om-sitt-apne-forhold/70714108">tidligere åpne forhold</a>, og at hun hadde to kjærester, en mann og en kvinne.</p>
      <p>I juli avslørte Thorne også <a href="https://www.dagbladet.no/kjendis/disney-stjerna---jeg-er-panseksuell/71423694">at hun er panseksuell</a> (å tiltrekkes følelsesmessig og/eller seksuelt av en person uavhengig av vedkommendes biologiske kjønn eller vedkommendes kjønnsidentitet, journ.anm.) i et intervju med «Good Morning America», ifølge <a href="https://people.com/music/bella-thorne-comes-out-as-pansexual/">People</a>.</p>
      <p>- Du liker det du liker. Spiller ingen rolle om det er ei jente eller en gutt, han eller hun, de eller dette eller det. Det handler rett og slett om å like personlighet. Du liker vesener, uttalte 22-åringen.</p>
      <figure>
        <embed-post data-src="https://www.instagram.com/p/B3xTMASnpC2" data-service="Instagram"/>
      </figure>
      <h3>- Litt vanskelig</h3>
      <p>Nylig debuterte hun også som <a href="https://www.seher.no/kjendis/disney-stjernen-debuterer-med-pornofilm/71490334">regissør i en pornofilm</a>, og lanserte sin egen linje med cannabis.</p>
      <p>I et nytt intervju med <a href="https://www.cosmopolitan.com/entertainment/celebs/a29800901/bella-thorne-forbidden-flowers-interview-marijuana-polyamory/">Cosmopolitan</a>, forteller hun nå åpenhjertig om hvordan det er å være i et polyamorøst forhold.</p>
      <p>Disney-stjerna legger ikke skjul på at det er vanskelig å date to mennesker samtidig.</p>
      <p>
        <b>- Akkurat nå er jeg bare sammen med Ben (kjæresten, Benjamin Mascolo, journ.anm.), så jeg dater ingen jente for tida. Hvis du skal date en mann og en kvinne samtidig, blir de menneskene nødt til å gå overens. Virkelig gå overens, bokstavelig talt ligge med hverandre. Skjønner du hva jeg mener? Alt går ned til å finne den riktige kombinasjonen av to mennesker, forteller Thorne.</b>
      </p>
      <h3>Mener det kan endre tankesettet</h3>
      <p>Videre forteller hun at hvis det fungerer så kan man tilbringe en hel helg med to mennesker og stortrives i hverandres selskap - noe hun beskriver som en «morsom opplevelse». Dette har Thorne opplevd et par ganger tidligere og forteller at hun elsker ideen.</p>
      <h4>Polyamori</h4>
      <p>Poly er et paraplybegrep som dekker etisk ikke-monogame relasjoner.</p>
      <p>Å være poly vil si å ikke ønske å leve i lukkede tosomme relasjoner.</p>
      <p>Heller enn å definere gruppen ut fra hva man ikke er så gir definisjon som poly en positiv identitesmarkør. Det føles mer rett å være kvinne enn å være ikke-mann.</p>
      <p>Kilde: Poly Norge</p>
      <p>- Jeg elsker å kunne elske to mennesker på en gang. Jeg elsker å dele historier med tre personer i ett rom. Så jeg prøver alltid å finne måter å få det til å fungere, fordi jeg tror det virkelig ville gjort meg lykkelig, fortsetter skuespilleren.</p>
      <p>På spørsmål fra magasinet om det er vanskelig å finne to mennesker som er villige til å være i et slikt forhold, svarer Thorne at de fleste er skeptiske i starten.</p>
      <p>Videre forteller 22-åringen at hun har full forståelse for dem som ikke ønsker å ta del i et slikt forhold, men påpeker at på det stadiet i livet hun er i nå så ønsker hun å finne det som gjør henne lykkeligst.</p>
      <figure>
        <embed-post data-src="https://www.instagram.com/p/B4vVmt5Hts1" data-service="Instagram"/>
      </figure>
      <p>- Hvis du ikke vil være med på det oppdraget sammen med meg, så er det greit nok, jeg forstår det. Hvis det vil såre deg, så er vi ikke rett for hverandre på dette tidspunktet i livet mitt, fordi det er dette jeg ser etter, forteller Thorne.</p>
      <p>22-åringen fortsetter med å fortelle at det også mange som er interessert i et polyamorøst forhold, og hun mener at det kan være med på å endre tankesettet deres.</p>
      <p>- Mange mennesker er faktisk med, og det endrer tankene deres totalt. Til å begynne med, måper de og tenker «hvordan får du det til?», og så snakker vi om det, og de bare: «wow, det høres faktisk ganske vakkert ut», legger hun til.</p>
      <h3>Ønsker seg ikke et monogamt forhold</h3>
      <p>Det var i oktober i fjor at skuespilleren avslørte at hun var i et åpent forhold med både en mann og en kvinne.</p>
      <p>22-åringens utkårede var rapperen Derek Smith (32), bedre kjent under navnet Mod Sun, og Youtube-stjerna Tana Mongeau (21).</p>
      <figure>
        <img src="https://dbstatic.no/71822500.jpg?imageId=71822500&amp;x=0&amp;y=0&amp;cropw=100&amp;croph=96.984924623116&amp;width=643&amp;height=387"/>
        <figcaption><b>BRUDD:</b> Disney-stjerna Bella Thorne ønsker å bryte ned gammeldagse forestillinger om hvordan et parforhold skal være. 22-åringen var i et forhold med både Mod Sun (t.v.) og Tana Mongeau (t.h.) tidligere i år. Foto: NTB Scanpix Vis mer</figcaption>
      </figure>
      <p>I februar ble det kjent at forholdet til sistnevnte var over, og bare en måned seinere var det også spikeren i kista for forholdet med rapperen.</p>
      <p>Det er imidlertid ikke første gang at Thorne forteller åpent om det mange beskriver som et uvanlig forhold. I et større intervju med Gay Times, gjengitt av <a href="https://people.com/music/bella-thorne-talks-open-relationship-mod-sun-tana-mongeau/">People</a>, i januar, påpekte 22-åringen at hun har møtt mange mennesker som har hatt vanskeligheter med å forstå hvorfor man velger bort et «tradisjonelt», monogamt parforhold.</p>
      <p>- Jeg tror egentlig ingen klarer å begripe de båndene jeg har med Mod eller Tana. Vi fleiper <a href="https://www.seher.no/kjendis/derfor-har-tv-profilen-to-kjaerester/70114925#_ga=2.203120081.1191216418.1573799777-989835146.1562011371">med det å være polyamorøse</a>, men vi setter ikke et stempel på det, og ønsker ikke å bli satt i bås. Det er som det er, sa hun.</p>
      <p>
        <b>Videre mente skuespilleren at mange har konkrete forestillinger om seksuelle legninger, men at det ikke er så svart og hvitt som mange tror.</b>
      </p>
      <p>- I denne verdenen tenker folk gjerne: «Du er enten homofil eller heterofil, det finnes ingen mellomting. Dersom du lå med en gutt én gang, så må du jo være homofil?». Det er ikke slik det er, det kalles flytende seksualitet, fortalte 22-åringen til Gay Times.</p>
    </article>
  </body>
</html>