<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/utonile-so-med-resevanjem-psov-249039"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T06:58:00+00:00"/>
    <meta property="og:title" content="Utonile so med reševanjem psov"/>
    <meta property="og:description" content="RATISLAVA – Slovaška še vedno žaluje za 12 žrtvami strahotne prometne nesreče, v kateri je preveč naložen tovornjak udaril v avtobus s srednješolci in ga potisnil v jarek, ko jo je že dole..."/>
  </head>
  <body>
    <article>
      <h1>Utonile so med reševanjem psov</h1>
      <h2>Tri prostovoljke iz živalskega zavetišča so umrle med drzno akcijo. Slovakinje je z avtom vred odnesla deroča voda.</h2>
      <address><time datetime="2019-11-17T06:58:00+00:00">17 Nov 2019, 06:58</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/14/1656058.jpg"/>
          <figcaption>Poplave so ogrozile tudi številne varovance zavetišč za zapuščene živali. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/11/14/1656059.jpg"/>
          <figcaption>Obilno deževje je na Slovaškem terjalo tudi smrtni davek.</figcaption>
        </figure>
      </slideshow>
      <p>RATISLAVA – Slovaška še vedno žaluje za 12 žrtvami strahotne prometne nesreče, v kateri je preveč naložen tovornjak udaril v avtobus s srednješolci in ga potisnil v jarek, ko jo je že doletela nova tragedija. Med reševanjem psov iz zavetišča so umrle tri državljanke, za katere je bila usodna deroča voda v obilnem deževju.</p>
      <figure>
        <img src="https://www.slovenskenovice.si/images/slike/2019/11/14/1656059.jpg"/>
        <figcaption>Obilno deževje je na Slovaškem terjalo tudi smrtni davek.</figcaption>
      </figure>
      <p>Po poročanju medijev so se ženske, znane kot <b>Zuzana</b>, <b>Katka </b>in <b>Zdenka</b>, vse tri prostovoljke v zavetišču za zapuščene živali, namenile v drugo zavetišče reševat ogrožene varovance, saj je naraščajoča voda že neusmiljeno zalivala poslopje, zato se je osebje na lastno pest odločilo za evakuacijo. V Revuci, 300 kilometrov od Bratislave, je reka Muran prestopila bregove in poplavila mesto, trojica žensk iz bližnje Roznave pa se je z avtomobilom pogumno odpravila pomagat nemočnim psom: tri so naložile v vozilo, da bi jih odpeljale na varno, a je bila deroča voda močnejša od avtomobila, odnesla ga je, so povedale šokirane priče.<br/><br/>Kljub takojšnji reševalni akciji pogumnim ženskam ni bilo več pomoči. Kot poročajo oblasti, so truplo ene že našli, drugi dve pa še iščejo, a v ujmi zanesljivo nista preživeli, menijo, vreme pa je bilo nedvomno usodno tudi za pse. Slovaške oblasti so zdaj na udaru številnih kritik javnosti, saj naj bi organizacija, ki je skrbela za potopljeno zavetišče, že več ur prej prosila za pomoč, a se nihče ni odzval, zato so prostovoljce iz drugih zavetišč prosili, da bi jim pomagali živali pravočasno prepeljati na varno. Za tri junakinje je bila raven vode očitno že previsoka.</p>
    </article>
  </body>
</html>