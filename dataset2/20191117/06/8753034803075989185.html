<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/EWX7Ql/14-aaring-slaatt-og-ranet-i-oestre-bydel"/>
    <meta property="og:site_name" content="Aftenbladet"/>
    <meta property="article:published_time" content="2019-11-17T06:50:24+00:00"/>
    <meta property="og:title" content="14-åring slått og ranet i Østre bydel"/>
    <meta property="og:description" content="En 14 år gammel gutt ble sent lørdag kveld ranet og utsatt for vold av to gutter på 16 og 18 år i Stavanger."/>
  </head>
  <body>
    <article>
      <h1>14-åring slått og ranet i Østre bydel</h1>
      <h2>En 14 år gammel gutt ble sent lørdag kveld ranet og utsatt for vold av to gutter på 16 og 18 år i Stavanger.</h2>
      <address><time datetime="2019-11-17T06:50:24+00:00">17 Nov 2019, 06:50</time> by <a rel="author">Dag-Henrik Fosse</a></address>
      <p>Gutten ble slått i ansiktet av gjerningspersonene utenfor en dagligvarebutikk i Breivikveien i Østre bydel, sier operasjonsldere Arnt Henning Larsen til Aftenbladet.</p>
      <p>14-åringen skal ikke være hardt skadet. Han ble også frastjålet flere eiendeler.</p>
      <p>– Politiet ble tipset om voldsbruken, og var raskt på stedet, sier operasjonslederen.</p>
      <p>Politiet ble varslet om ranet klokken 23.10 lørdag kveld. Operasjonsleder Olaug Bjørnsen opplyser til NTB at hun ikke kjenner ikke til om det er noen relasjon mellom de involverte i saken der 14-åringen ble utsatt for ran og vold i Breivikveien.</p>
      <h3>Løp fra stedet</h3>
      <p>De to mistenkte hadde løpt fra stedet før politiet kom frem, men ble pågrepet like etter av politiet.</p>
      <p>18-åringen er satt i arrest, mens 16-åringen er overlatt til barnevernet. Begge er tidligere kjenninger for politiet i saker som blant annet involverer vinningskriminalitet og narkotika.</p>
      <p>– Vi ser alvorlig på dette og har brukt mye tid og ressurser på det gjennom natten. Blant annet har vi ransaket flere adresser og funnet igjen noe av godset, i tillegg til at vi har tatt avhør, forteller Bjørnsen. Videre skal det vurderes om verge skal involveres.</p>
      <p><b>LES OGSÅ: </b>Forsker: – Sosiale medier får vold mellom unge til å eskalere</p>
      <h3>Slagsmål også på Byterminalen</h3>
      <p>Ti minutter før voldsepisoden i Østre bydel fikk politiet melding om slagsmål ved Byterminalen. Flere personer var involvert.</p>
      <p>Også her ble en mindreårig gutt utsatt for vold. Han ble slått i ansiktet av en mann i tenårene. Politiet rykket ut til tumultene, og pågrep gjerningsmannen som ble innbrakt og satt i arrest.</p>
      <h3>Ungdomsvold hver helg</h3>
      <p>De siste helgene har det vært flere tilfeller av vold mot svært unge tenåringer i Stavanger og Sandnes. 3. november ble en <a href="https://www.aftenbladet.no/lokalt/i/zGzKK4/13-aaring-overfalt-av-jentegjeng-paa-byterminalen">13-åring overfalt av en jentegjeng</a> på Byterminalen. Overgrepet ble filmet.</p>
      <p>Helgen etter var det flere slåsskamper med unge involverte, blant annet på Ganddal fritidsklubb i Sandnes. <a href="https://www.aftenbladet.no/lokalt/i/pLxEoW/jente-slaatt-ned-da-hun-proevde-aa-stoppe-slaasskamp-inne-paa-bydelshuset">Her fikk ei jente hjernerystelse</a> da hun prøvde å gå mellom de som slåss, og politiet mottok i ettertid <a href="https://www.aftenbladet.no/lokalt/i/P9XBW5/ungdomsvolden-paa-ganddal-politiet-har-mottatt-flere-anmeldelser">minst tre anmeldelser om vold</a> fra treffet på fritidsklubben.</p>
      <p>I september rapporterte politiet at hele <a href="https://www.aftenbladet.no/lokalt/i/70LlwV/aatte-ungdommer-har-blitt-ranet-i-stavanger-det-siste-halve-aaret">åtte ungdommer var blitt ranet i Stavanger</a> det siste halve året.</p>
      <p>Også i fjor på høst og vinter var dette et problem - da <a href="https://www.aftenbladet.no/lokalt/i/l12exy/politiet-slaar-alarm-ti-ungdoms-slaasskamper-paa-ti-dager-i-stavanger-og-sola">slo politiet alarm etter å ha fått melding om ti slåsskamper på ti dager</a> i Stavanger og Sola.</p>
      <p>
        <b>Les mer om det som har skjedd i helgen:</b>
      </p>
      <aside>
        <a href="https://www.aftenbladet.no/article/sa-awe6l5.html">Kvinne slo dørvakt og sparket politimann</a>
      </aside>
      <aside>
        <a href="https://www.aftenbladet.no/article/sa-70o2jv.html">Drukningsulykken i Vannassen: Politiet har vært i kontakt med antatt pårørende</a>
      </aside>
      <aside>
        <a href="https://www.aftenbladet.no/article/sa-AdBAm5.html">Voldtekt i Stavanger: Politiet ønsker flere tips</a>
      </aside>
    </article>
  </body>
</html>