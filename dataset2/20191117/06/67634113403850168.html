<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150762/"/>
    <meta property="og:site_name" content="AgroNews"/>
    <meta property="article:published_time" content="2019-11-17T06:04:00+00:00"/>
    <meta property="og:title" content="З України вивели $1,5 млрд прибутку від експорту зерна"/>
    <meta property="og:description" content="Більшість українського експорту сільгосппродукції здійснюється через території, де діють низькі податки. Про це йдеться у дослідженні, презентованому 13 листопада у Європарламенті, повідомляє Deutsche Welle. Автори дослідження порівняли митні ціни, за якими зерно експортували з України, з..."/>
  </head>
  <body>
    <article>
      <h1>З України вивели $1,5 млрд прибутку від експорту зерна</h1>
      <address><time datetime="2019-11-17T06:04:00+00:00">17 Nov 2019, 06:04</time> by <a rel="author">agronews.uaode/author</a></address>
      <p><b>Більшість українського експорту сільгосппродукції здійснюється через території, де діють низькі податки. Про це йдеться у дослідженні, презентованому 13 листопада у Європарламенті, повідомляє </b><a href="https://www.dw.com/uk/%D0%B7-%D1%83%D0%BA%D1%80%D0%B0%D1%97%D0%BD%D0%B8-%D0%B2%D0%B8%D0%B2%D0%B5%D0%BB%D0%B8-15-%D0%BC%D1%96%D0%BB%D1%8C%D1%8F%D1%80%D0%B4%D0%B0-%D0%B4%D0%BE%D0%BB%D0%B0%D1%80%D1%96%D0%B2-%D0%BF%D1%80%D0%B8%D0%B1%D1%83%D1%82%D0%BA%D1%83-%D0%B7-%D0%B5%D0%BA%D1%81%D0%BF%D0%BE%D1%80%D1%82%D1%83-%D0%B7%D0%B5%D1%80%D0%BD%D0%B0-%D0%B4%D0%BE%D1%81%D0%BB%D1%96%D0%B4%D0%B6%D0%B5%D0%BD%D0%BD%D1%8F/a-51232179">Deutsche Welle</a>.</p>
      <p>Автори дослідження порівняли митні ціни, за якими зерно експортували з України, з ринковими цінами на той самий період на відповідні марки зерна. Як зазначають автори дослідження, 64% пшениці експортувалися з України через Швейцарію та території, що перебувають під юрисдикцією Великобританії, ще 11% — через Об’єднані Арабські Емірати та Кіпр. При цьому всі вони не були основними країнами призначення експорту.</p>
      <p>Оскільки податки у Швейцарії, Великобританії та на Кіпрі є нижчими, ніж в Україні та багатьох країнах призначення, то експорт через них дозволяв виводити прибуток.</p>
      <p>«Наші оцінки потенційного виведення прибутку демонструють, що за підсумками експорту пшениці та кукурудзи, який становить приблизно 40% українського агроекспорту, близько $1,5 млрд були потенційно виведені з 2015 по 2017 рік», — ідеться у дослідженні.</p>
      <p>Різниця між митними та ринковими цінами у $1,5 млрд «ще не означає, що податки не сплатили, але вона означає високий ризик ухилення від сплати податків», зазначив керівник групи авторів дослідження Томмазо Фаччіо, який викладає у Ноттінгемському університеті. Для того, аби визначити, чи були сплачені податки в Україні, потрібно перевірити податкові декларації великих гравців, говорить дослідник, проте їх немає у відкритому доступі.</p>
      <p>У дослідженні зазначають, що з другої половини 2016 року різниця між митними та ринковими цінами «значно» скоротилася. Однією з причин цього називається ухвалення у липні 2015 року нових податкових норм щодо трансфертного ціноутворення.</p>
      <p>На запитання, чи спостерігають автори дослідження продовження практики виведення прибутку зараз, Фаччіо відповів: «До 2016 року була куди більша різниця між цінами, які показувалися, та ринковими цінами. Але після 2016 року все одно залишається велика різниця (…) Є ризик, що виведення прибутку досі відбувається».</p>
      <p>Євродепутат фракції Європейської народної партії Міхаель Ґалер (Michael Gahler) заявив, що використає результати цього дослідження у своїй роботі постійного доповідача Європарламенту щодо України.</p>
      <p>«Я подивлюся на це, та ми пошукаємо шляхи та засоби, як можна покращити ситуацію», — пообіцяв він.</p>
      <p>«В Україні ухилення від сплати податків — це справді хвороба. І ми повинні протидіяти цьому або хоча би привертати увагу до цього», — заявила євродепута фракції Зелених Віола фон Крамон (Viola von Cramon) , яка є першою заступницею голови делегації Європарламенту щодо асоціації з Україною. Вона додала, що бачить те саме у всіх пострадянських країнах.</p>
    </article>
  </body>
</html>