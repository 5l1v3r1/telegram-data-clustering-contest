<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742063"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T06:12:00+00:00"/>
    <meta property="og:title" content="ฮ่องกงปิดโรงเรียนต่อ-ตำรวจล้อมม็อบ &quot;โพลียู&quot;"/>
    <meta property="og:description" content="สำนักงานการศึกษาฮ่องกงประกาศปิดโรงเรียนต่อในวันจันทร์ที่ 18 พ.ย. นี้ 'เพื่อความปลอดภัย' ด้านว่าที่ผู้บัญชาการตำรวจคนใหม่นำทีมหน่วยปราบจลาจล เร่งกระชับพื้นที่มหาวิทยาลัยฮ่องกงโพลีเทคนิคคืนจากผู้ประท้วงชุดดำ"/>
  </head>
  <body>
    <article>
      <h1>ฮ่องกงปิดโรงเรียนต่อ-ตำรวจล้อมม็อบ "โพลียู"</h1>
      <address>
        <time datetime="2019-11-17T06:12:00+00:00">17 Nov 2019, 06:12</time>
      </address>
      <p>
        <b>สำนักงานการศึกษาฮ่องกงประกาศปิดโรงเรียนต่อในวันจันทร์ที่ 18 พ.ย. นี้ "เพื่อความปลอดภัย" ด้านว่าที่ผู้บัญชาการตำรวจคนใหม่นำทีมหน่วยปราบจลาจล เร่งกระชับพื้นที่มหาวิทยาลัยฮ่องกงโพลีเทคนิคคืนจากผู้ประท้วงชุดดำ</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 17 พ.ย. ว่าสำนักงานการศึกษาฮ่องกงออกแถลงการณ์เมื่อวันอาทิตย์ เรื่องการปิดโรงเรียนทุกแห่งและทุกระดับตั้งแต่อนุบาลจนถึงมัธยมปลาย "อีกอย่างน้อย 1 วัน" คือ ในวันจันทร์ที่ 17 พ.ย. นี้ "ด้วยเหตุผลด้านความมั่นคง" หลังประกาศปิดเรียนระหว่างวันพฤหัสบดีถึงวันศุกร์ที่ผ่านมา ทั้งนี้ แถลงการณ์มีคำยืนยันว่า โรงเรียนทุกแห่งจะกลับมาเปิดทำการเรียนการสอน "ภายในอนาคตอันใกล้นี้" และเตือนว่าในขณะที่สถานการณ์ยังไม่ปลอดภัย นักเรียนควรอยู่ที่บ้านเพื่อเตรียมความพร้อมในการกลับเข้าเรียน ไม่ใช่การเข้าร่วม "กิจกรรมผิดกฎหมาย" หลังมีรายงานว่า ผู้ประท้วงชุดดำในมหาวิทยาลัยไม่ได้มีเพียงนักศึกษาของสถาบันนั้น แต่ยังมีนักเรียนมัธยมเข้าร่วมด้วย</p>
      <figure>
        <img src="https://www.dailynews.co.th/admin/upload/20191117/news_bfLDESjtav121915_533.jpg?v=20191118074?v=2124"/>
      </figure>
      <p> </p>
      <figure>
        <iframe data-src="https://twitter.com/tictoc/status/1195917546240630785?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191117/news_YllFLkLuXi121948_533.jpg?v=20191118074?v=6829"/>
      </figure>
      <p> <br/>ทั้งนี้ การประกาศโดยสำนักงานการศึกษาฮ่องกงเกิดขึ้นในเวลาเดียวกับที่ตำรวจปราบจลาจลปะทะอย่างดุเดือดกับผู้ประท้วงชุดดำที่มหาวิทยาลัยฮ่องกงโพลีเทคนิค ( โพลียู ) เพื่อกระชับพื้นที่ โดยเจ้าหน้าที่ต้องการให้อุโมงค์เชื่อมระหว่างฝั่งเกาลูนกับฝั่งฮ่องกงเปิดใช้งานสำหรับการจราจรในวันจันทร์ แต่กลุ่มผู้ประท้วงหัวรุนแรงยังคงปิดกั้นเส้นทางจราจรเข้าสู่อุโมงค์ด้วยการตั้งเครื่องกีดขวางหนาแน่น และมีรายงานว่าเจ้าหน้าที่คริส ถัง รองผู้บัญชาการตำรวจฮ่องกง วัย 54 ปี ว่าที่ผู้บัญชาการตำรวจฮ่องกงคนใหม่ นำเจ้าหน้าที่ปราบจลาจลปฏิบัติการกระชับพื้นที่ครั้งนี้ด้วยตัวเอง<br/> </p>
      <figure>
        <iframe data-src="https://twitter.com/tictoc/status/1195925911037591553?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191117/news_Akdgpryzoq122321_533.jpg?v=20191118074?v=7156"/>
      </figure>
      <figure>
        <img src="https://www.dailynews.co.th/admin/upload/20191117/news_NxwrrvybET122047_533.jpg?v=20191118074?v=8323"/>
      </figure>
      <p> </p>
      <figure>
        <iframe data-src="https://twitter.com/tictoc/status/1195921651461849088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/tictoc/status/1195947213047914496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่ต่อมาในช่วงบ่ายของวันอาทิตย์ตามเวลาท้องถิ่น ตำรวจระดมรถฉีดน้ำแรงดันสูงและยานยนต์หุ้มเกราะฝ่าแนวกั้นด้านนอกของกลุ่มผู้ชุมนุมได้ โดยรถได้ระดมฉีดน้ำแรงดันสูงผสมสีเข้าใส่ผู้ประท้วง ซึ่งปาก้อนอิฐและระเบิดเพลิงเข้าใส่รถของเจ้าหน้าที่อย่างต่อเนื่อง อนึ่ง สื่อท้องถิ่นหลายแห่งของฮ่องกงรายงานด้วยว่า ตำรวจต้องการทลายค่ายของผู้ประท้วงในโพลียู ซึ่งได้กลายเป็น "สถาบันฝึกฝนการใช้อาวุธ" หลังมีการเผยแพร่ภาพกลุ่มผู้ประท้วงชุดดำทดสอบประสิทธิภาพของระเบิดเพลิง เครื่องยิงก้อนอิฐ การซ้อมยิงธนู และการจับกลุ่มผลิตอาวุธอีกหลายรูปแบบ.<br/><br/><b>เครดิตภาพ : AP</b></p>
    </article>
  </body>
</html>