<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/16/cpm-removes-vk-prasanth-from-inauguration-program.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T06:13:00+00:00"/>
    <meta property="og:title" content="തിരഞ്ഞെടുപ്പ് വിജയാരവം മായുംമുൻപേ വി.കെ.പ്രശാന്തിന് വെട്ടിനിരത്തൽ"/>
    <meta property="og:description" content="തിരുവനന്തപുരം ∙ വട്ടിയൂർക്കാവ് തിരഞ്ഞെടുപ്പു വിജയത്തിന്റെ മധുരം മായും മുൻപേ 'എംഎൽഎ ബ്രോ'യെ ഉദ്ഘാടന പരിപാടിയിൽ നിന്നു പാർട്ടി വെട്ടി. തിരുവനന്തപുരം.V.K. Prasanth. Manorama News. manorama online. CPIM.Kerala News. Malayalam News. Manorama Online"/>
  </head>
  <body>
    <article>
      <h1>തിരഞ്ഞെടുപ്പ് വിജയാരവം മായുംമുൻപേ വി.കെ.പ്രശാന്തിന് വെട്ടിനിരത്തൽ</h1>
      <address><time datetime="2019-11-17T06:13:00+00:00">17 Nov 2019, 06:13</time> by <a rel="author">ഷില്ലർ സ്റ്റീഫൻ</a></address>
      <p>തിരുവനന്തപുരം ∙ വട്ടിയൂർക്കാവ് തിരഞ്ഞെടുപ്പു വിജയത്തിന്റെ മധുരം മായും മുൻപേ ‘എംഎൽഎ ബ്രോ’യെ ഉദ്ഘാടന പരിപാടിയിൽ നിന്നു പാർട്ടി വെട്ടി. തിരുവനന്തപുരം സർക്കിൾ സഹകരണ യൂണിയന്റെ സഹകരണ വാരാഘോഷ ചടങ്ങിൽ ആദ്യം നിശ്ചയിച്ച വി.കെ.പ്രശാന്ത് എംഎൽഎയെ മാറ്റി കാട്ടാക്കട എംഎൽ‌എ ഐ.ബി.സതീഷിനെ ഉദ്ഘാടകനാക്കി. സഹകരണ വാരാഘോഷത്തിന്റെ താലൂക്കുതല സമ്മേളനം ഇന്നലെ സതീഷാണ് ഉദ്ഘാടനം ചെയ്തത്.</p>
      <p>സിപിഎമ്മിനു മേൽക്കൈയുള്ള സർക്കിൾ സഹകരണ യൂണിയനിൽ അവസാനനിമിഷം ഉദ്ഘാടകനെ മാറ്റാൻ കാരണം പാർട്ടി ജില്ലാ നേതൃത്വത്തിന്റെ ഇടപടലെന്നാണു സൂചന. കഴക്കൂട്ടം ഏരിയ കമ്മിറ്റി അംഗമായ പ്രശാന്തിനെ ഒഴിവാക്കി ജില്ലാ കമ്മിറ്റി അംഗം സതീഷിനെ നിശ്ചയിക്കാൻ നിർദേശിക്കുകയായിരുന്നു.</p>
      <p>വി.കെ.പ്രശാന്തിനെ ഉദ്ഘാടകനാക്കി ആദ്യം നോട്ടിസുകൾ അച്ചടിച്ചു വിതരണം ചെയ്തിരുന്നു. സതീഷ് ഉദ്ഘാടകനായതോടെ ഏതാനും നോട്ടിസുകൾ മാറ്റി അച്ചടിച്ചു. 2 നോട്ടിസുകളുടെയും മുൻ പേജിൽ മുഖ്യമന്ത്രി പിണറായി വിജയൻ, മന്ത്രി കടകംപള്ളി സുരേന്ദ്രൻ, സിപിഎമ്മിന്റെയും സംസ്ഥാന സഹകരണ യൂണിയന്റെയും നേതാവായ കോലിയക്കോട് കൃഷ്ണൻനായർ എന്നിവരുടെ ചിത്രങ്ങളുണ്ട്. ഇവർക്കൊപ്പമുള്ള ഉദ്ഘാടകരുടെ ചിത്രങ്ങൾക്കല്ലാതെ ഉൾപ്പേജിലെ കാര്യപരിപാടിക്കും പ്രസംഗകർക്കും നോട്ടിസുകളിൽ മാറ്റമില്ല. ഉദ്ഘാടനച്ചടങ്ങിനു ശേഷം, ‘സഹകാരികൾ തമ്മിലുള്ള സഹകരണം ശക്തിപ്പെടുത്തൽ’ പ്രബന്ധ അവതരണവും ചർച്ചയും നടത്തിയാണു പരിപാടി സമാപിച്ചത്.</p>
      <p>തിരുവനന്തപുരം സർക്കിൾ സഹകരണ യൂണിയനിലെ ഉൾപ്പോരും രണ്ടു തരം നോട്ടിസുകളും സിപിഎം പ്രവർത്തകരെയും സഹകാരികളെയും ആശയക്കുഴപ്പത്തിലാക്കി. മന്ത്രി കടകംപള്ളി സുരേന്ദ്രൻ ഭരിക്കുന്ന സഹകരണ വകുപ്പിലാണു നടപടികളെന്നതും ചർച്ചയായിട്ടുണ്ട്. അതേസമയം, വി.കെ.പ്രശാന്ത് എംഎൽഎയ്ക്കു മണ്ഡലപര്യടനം നിശ്ചയിച്ചതിനാലാണു മറ്റൊരു ഉദ്ഘാടകനെ കണ്ടെത്തിയതെന്നതാണു ബന്ധപ്പെട്ടവരുടെ വിശദീകരണം.</p>
      <p><b>English Summary</b>: CPM removes V.K. Prasanth from inauguration program</p>
    </article>
  </body>
</html>