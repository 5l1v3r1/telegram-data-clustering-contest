<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/ernakulam/local-news/2019/11/16/ernakulam-kochi-airport-rules.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T06:18:00+00:00"/>
    <meta property="og:title" content="മദ്യപിച്ച് ജോലിക്കെത്തിയാൽ നടപടി, റീഡിങ് 0.001 ആയാൽപ്പോലും പിടി വീഴും..."/>
    <meta property="og:description" content="നെടുമ്പാശേരി ∙ മദ്യപിച്ച് വാഹനമോടിക്കുന്നവർ മാത്രമല്ല, ഇനി കൊച്ചി രാജ്യാന്തര വിമാനത്താവളത്തിലെ ജീവനക്കാരും മദ്യപിച്ച് ജോലിക്കെത്തിയാൽ പിടിയിലാകും..Ernakulam News. Kochi News. എറണാകുളം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മദ്യപിച്ച് ജോലിക്കെത്തിയാൽ നടപടി, റീഡിങ് 0.001 ആയാൽപ്പോലും പിടി വീഴും...</h1>
      <address><time datetime="2019-11-17T06:18:00+00:00">17 Nov 2019, 06:18</time> by <a rel="author">മനോരമ ലേഖകൻ</a></address>
      <p>നെടുമ്പാശേരി ∙ മദ്യപിച്ച് വാഹനമോടിക്കുന്നവർ മാത്രമല്ല, ഇനി കൊച്ചി രാജ്യാന്തര വിമാനത്താവളത്തിലെ ജീവനക്കാരും മദ്യപിച്ച് ജോലിക്കെത്തിയാൽ പിടിയിലാകും. വിമാനത്താവളങ്ങളിലെ സുരക്ഷാസംവിധാനങ്ങൾ കർശനമാക്കുന്നതിന്റെ ഭാഗമായാണ് വ്യോമയാന ഡയറക്ടർ ജനറൽ(ഡിജിസിഎ) വിമാനത്താവളങ്ങളിലും ബ്രെത്തലൈസർ പരിശോധന നിർബന്ധമാക്കിയത്. കൊച്ചി രാജ്യാന്തര വിമാനത്താവളത്തിൽ നടത്തിയ പരിശോധനകളിൽ ഒരു റാംപ് ഡ്രൈവർ ഇതിനകം പിടിക്കപ്പെട്ട് പുറത്തായി.</p>
      <p>പൈലറ്റിനും കാബിൻ ജീവനക്കാർക്കും പുറമേ വിമാനത്താവളത്തിലെ വ്യോമഭാഗത്ത് ജോലി ചെയ്യുന്ന എല്ലാവർക്കും ബ്രെത്തലൈസർ പരിശോധന കർക്കശമാക്കിയാണ് ഡിജിസിഎ ഉത്തരവിട്ടിരിക്കുന്നത്. രാജ്യത്തെ പ്രധാന വിമാനത്താവളങ്ങളിലെല്ലാം പരിശോധനകൾ ആരംഭിച്ചുകഴിഞ്ഞു. രാജ്യത്തെമ്പാടുമായി ഏതാണ്ട് നൂറോളം പേർ ഇതിനകം തന്നെ പരിശോധനകളിൽ പിടിക്കപ്പെട്ടിട്ടുണ്ട്.</p>
      <p>വ്യോമഗതാഗത നിയന്ത്രണം, വിമാന അറ്റകുറ്റപ്പണികൾ, ഗ്രൗണ്ട് ഹാൻഡ്‌ലിങ്, ഫയർ ആൻഡ് റസ്ക്യൂ, എയ്റോബ്രിജ് ഓപ്പറേഷൻ, ഇന്ധന, ഭക്ഷണ വിതരണം തുടങ്ങിയ വിഭാഗങ്ങളിലെ ജോലിക്കാരെല്ലാം ഇനി ബ്രെത്തലൈസർ പരിശോധനയ്ക്ക് വിധേയമാകണം. കൊച്ചി രാജ്യാന്തര വിമാനത്താവളത്തിൽ അങ്കമാലി എൽഎഫ് ആശുപത്രിയുടെ നേതൃത്വത്തിൽ പ്രവർത്തിക്കുന്ന മെഡിക്കൽ യൂണിറ്റിന്റെ സഹകരണത്തോടെയാണ് പരിശോധനകൾ നടത്തുന്നത്. അനലൈസറിൽ റീഡിങ് 0.001 ആയാൽപ്പോലും പോസിറ്റീവ് ആയി കണക്കാക്കും. പരിശോധനയിൽ ഒരാൾ പിടിക്കപ്പെട്ടാൽ 15–20 മിനിറ്റിനുള്ളിൽ ഒരിക്കൽക്കൂടി ഇയാളെ പരിശോധനയ്ക്ക് വിധേയമാക്കും.</p>
      <p>മെഷീന്റെ പോരായ്മയാണോ എന്നു പരിശോധിക്കാൻ ഇതിനിടെ മുഖവും വായും കഴുകാൻ ഇയാൾക്ക് അവസരം നൽകും. ഒരു സാക്ഷിയുടെ സാനിധ്യത്തിലായിരിക്കും രണ്ടാമത്തെ പരിശോധന നടത്തുന്നത്. രണ്ടാമത്തെ പരിശോധനാ റിപ്പോർട്ടും പോസ്റ്റീവ് ആയാൽ നടപടിയുണ്ടാകും.  ലൈസൻസ് ആവശ്യമുള്ള ജീവനക്കാരനാണെങ്കിൽ മൂന്നു മാസത്തേക്ക് ലൈസൻസ് സസ്പെൻഡ് ചെയ്യും.  രണ്ടാം പ്രാവശ്യവും പിടിക്കപ്പെട്ടാൽ സസ്പെൻഷൻ ഒരു വർഷത്തേക്കാണ്. മൂന്നാം പ്രാവശ്യം പിടിക്കപ്പെട്ടാൽ മൂന്നു വർഷത്തേക്കും നാലാംപ്രാവശ്യം പിടിക്കപ്പെട്ടാൽ എന്നെന്നേക്കുമായും ലൈസൻസ് സസ്പെൻഡ് ചെയ്യും. ലൈസൻസ് ആവശ്യമില്ലാത്ത ജോലികൾക്കാകട്ടെ നടപടികൾ സ്വീകരിക്കേണ്ടത് അതതു കമ്പനികളാണ്. അതിനും മാനദണ്ഡങ്ങൾ ഡിജിസിഎ നിശ്ചയിച്ചിട്ടുണ്ട്.</p>
    </article>
  </body>
</html>