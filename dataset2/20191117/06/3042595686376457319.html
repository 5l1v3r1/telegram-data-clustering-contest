<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/henriksen-bombe/71828202"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T06:18:35+00:00"/>
    <meta property="og:title" content="- Henriksen-bombe"/>
    <meta property="og:description" content="Får ikke spille i Hull. Tyrkisk lokalavis melder at Trabzonspor har intensivert jakten på Markus Henriksen (27)."/>
  </head>
  <body>
    <article>
      <h1>- Henriksen-bombe</h1>
      <h2>Får ikke spille i Hull. Tyrkisk lokalavis melder at Trabzonspor har intensivert jakten på Markus Henriksen (27).</h2>
      <address><time datetime="2019-11-17T06:18:35+00:00">17 Nov 2019, 06:18</time> by <a rel="author">TORE ULRIK BRATLAND</a></address>
      <ul>
        <li>
          <b>Malta - Norge, kl. 20.45 mandag</b>
        </li>
      </ul>
      <p>VALLETTA (Dagbladet): Markus Henriksen og Norge landet lørdag kveld på Malta. Mandag venter den siste kampen i EM-kvaliken, et oppgjør som er helt ubetydelig med tanke på utfallet av gruppa.</p>
      <p>Henriksen - som har kontrakt med Hull fram til sommeren - befinner seg i en ganske så spesiell situasjon. Han har ikke spilt en eneste A-kamp for Championship-klubben denne sesongen, men får fortsatt tillit av Lars Lagerbäck på landslaget.</p>
      <p>
        <b>Nå kan klubbsituasjonen muligens løse seg. Lokalavisa <a href="https://www.karadenizgazete.com.tr/spor/trabzonspor/trabzonsporda-henriksen-bombasi/241076">Karadeniz</a> i tyrkiske Trabzon skriver at klubben i byen, Trabzonspor, har intensivert jakten på Henriksen.</b>
      </p>
      <p>- Henriksen-bombe i Trabzonspor, rapporterer avisa.</p>
      <p>- Trabzonspor har bestemt seg for å styrke troppen. Med Ogenyi Onazi ute i et år, og John Obi Mikel ofte skadet, har klubben rettet blikket mot Hull-stjerna, heter det. Også<a href="https://www.gazetedamga.com.tr/spor/markus-henriksen-harekati-basladi-h25665.html"> Gazeta Damga</a> melder om koblingen.</p>
      <p>
        <b>Overfor Dagbladet legger Henriksen ikke skjul på at han vil bort fra Hull. Første mulighet er overgangsvinduet i januar. Hva som helt konkret er situasjonen i Hull, er det bare Henriksen og klubben som vet.</b>
      </p>
      <p>I sommer takket han nei til en kontraktsforlengelse. Mange tolker det som at klubben nå straffer ham, fordi han ikke vil være en del av framtida. Men Henriksen legger ikke skjul på at hele sannheten ikke har kommet fram.</p>
      <p>- Det er mye som har skjedd der to pluss to egentlig er fire, men som ikke har blitt det. Det er noe grums som ligger bak. Spilleforholdene er ikke like, så er det opp til klubben å svare på sånne spørsmål, sier han.</p>
      <p>Skulle Trabzonspor bli løsningen, vil han bli lagkamerat med trønderkompisen Alexander Sørloth. Etter fiaskoen i Crystal Palace har Sørloth nærmest stått opp fra de «fotballdøde». Han har seks mål og tre målgivende i serien, for klubben som kjemper om gullet. I tillegg scoret han to mål i kvalifiseringen til Europa League.</p>
      <p>Så populær er Sørloth at selv de to målene i 4-0-seieren over Færøyene fredag, skapte overskrifter her og der i Tyrkia.</p>
      <p>Om framtida sier Henriksen:</p>
      <p>- Forhåpentligvis blir det en «happy ending» til slutt. Alt er aktuelt.</p>
      <p>Fredag leverte han til karakteren fem på Dagbladets spillerbørs:</p>
      <p>
        <b>- Jeg har trent såpass hardt at jeg vet at jeg er i kjempegod form, sier han.</b>
      </p>
      <p>- Jeg har vært helt klar hele veien på at situasjonen min i Hull ikke er optimal. Men heldigvis stoler trenerne på meg. Jeg føler jeg har spilt gode landskamper. Og så håper jeg at det ordner seg i januar allerede.</p>
      <p>
        <b>Norge møter et Malta som tapte 7-0 for Spania fredag. Laget ligger sist i gruppa, Norge er på fjerdeplass. Spania og Sverige er klare for EM-sluttspillet.</b>
      </p>
      <p>Norges sjanser er i Nations League i mars.</p>
      <table bordered="">
        <tr>
          <td>EM-KVALIK</td>
          <td/>
          <td/>
          <td/>
          <td/>
          <td/>
          <td/>
          <td/>
          <td/>
        </tr>
        <tr>
          <td>Spania</td>
          <td>9</td>
          <td>7</td>
          <td>2</td>
          <td>0</td>
          <td>26</td>
          <td>-</td>
          <td>5</td>
          <td>23</td>
        </tr>
        <tr>
          <td>Sverige</td>
          <td>9</td>
          <td>5</td>
          <td>3</td>
          <td>1</td>
          <td>20</td>
          <td>-</td>
          <td>9</td>
          <td>18</td>
        </tr>
        <tr>
          <td>Romania</td>
          <td>9</td>
          <td>4</td>
          <td>2</td>
          <td>3</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Norge</td>
          <td>9</td>
          <td>3</td>
          <td>5</td>
          <td>1</td>
          <td>17</td>
          <td>-</td>
          <td>10</td>
          <td>14</td>
        </tr>
        <tr>
          <td>Færøyene</td>
          <td>9</td>
          <td>1</td>
          <td>0</td>
          <td>8</td>
          <td>4</td>
          <td>-</td>
          <td>27</td>
          <td>3</td>
        </tr>
        <tr>
          <td>Malta</td>
          <td>9</td>
          <td>1</td>
          <td>0</td>
          <td>8</td>
          <td>2</td>
          <td>-</td>
          <td>25</td>
          <td>3</td>
        </tr>
      </table>
    </article>
  </body>
</html>