<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tragedia-az-ulloi-uton-ket-rendor-halala-szarad-a-reszeg-sofor-lelken/186784"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T06:30:00+00:00"/>
    <meta property="og:title" content="Tragédia az Üllői úton: két rendőr halála szárad a részeg sofőr lelkén"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tragédia az Üllői úton: két rendőr halála szárad a részeg sofőr lelkén</mark>
      </h1>
      <address><time datetime="2019-11-17T06:30:00+00:00">17 Nov 2019, 06:30</time> by <a rel="author">Bors</a></address>
      <p>A két fiatal rendőrnek - Windt Bálint őrmesternek és Demecs Gergely törzsőrmesternek - esélye sem volt a túlélésre, már négy év telt el a tragikus baleset óta, most végre pont kerülhet az ügy végére.</p>
      <p>Mint arról <a href="http://www.borsonline.hu/aktualis/a-kettos-rendorhalalban-erintett-apa-az-unokam-felno-mire-elitelik-a-fiam-gyilkosat/133596">a Bors többször is beszámolt</a>: K. G. Gy. jogosítvány nélkül, részegen okozta két fiatal rendőr halálát 2015 februárjában.</p>
      <p>K. G. Gy. Budapesten az Üllői út és a Mikszáth Kálmán utca kereszteződésében szeretett volna nagy ívben balra kanyarodni. Ugyanebben a pillanatban érkezett meg a rendőrautó, ami még nem kapcsolta be a megkülönböztető jelzést, és nagy sebességgel, majdnem 140-es tempóval ért a kereszteződéshez.</p>
      <figure>
        <img src="http://media.borsonline.hu/cikk/20/192378/big-lead/650x360/2026296_rendorhalal.jpg"/>
      </figure>
      <p>A gyanúsított mindezektől függetlenül levágta a kanyart és elkezdett befordulni, aminek következtében összeütközött a rendőrautóval, ami az ütközéstől kisodródott és nekicsapódott egy taxinak. Az ittas férfi segítségnyújtás és a mentők kiérkezésének megvárása nélkül tovább hajtott. Később viszont visszatért a helyszínre. A rendőrök ekkor kapták el. A véralkoholszintje olyan magas volt, hogy nem sokkal maradt el az alkoholmérgezéstől.</p>
      <p>Vallomásában - amit 2019 májusában tett - azt mondta: nem észlelte a rendőrautót, szirénát se hallott ás nem érzi magát hibásnak a baleset okozásában. Az ügyészség K. G. Gy.-t halált okozó ittas állapotban elkövetett járművezetés bűntettével, és a vészhelyzetet előidéző általi segítségnyújtás elmulasztásának bűntettével vádolja. Várhatóan szerdán határozatot hoznak az ügyében.</p>
    </article>
  </body>
</html>