<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/sprva-zanetimo-potem-gasimo-247783"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T06:28:00+00:00"/>
    <meta property="og:title" content="Sprva zanetimo, potem gasimo"/>
    <meta property="og:description" content="Ljubljana – Imate tudi v družini ali med prijatelji preveč tekmovalne ljudi? Hladni in dolgi večeri so kot nalašč, da jih naučite sodelovanja – z novo namizno igro Gasilska brigada, ob kate..."/>
  </head>
  <body>
    <article>
      <h1>Sprva zanetimo, potem gasimo</h1>
      <h2>Z Gasilsko brigado se učimo sodelovanja. Navdušila bo tudi tiste, ki nad družabnimi igrami vihajo nos.</h2>
      <address><time datetime="2019-11-17T06:28:00+00:00">17 Nov 2019, 06:28</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/11/1350259.jpg"/>
          <figcaption>Igra je oblikovno dovršena. Fotografiji: Dejan Javornik</figcaption>
        </figure>
        <figure>
          <img src="https://www.slovenskenovice.si/images/slike/2019/11/11/1645821.jpg"/>
          <figcaption>Ob njej se lahko zabavata dva igralca, trije ali štirje. FOTO: VALUE ADD GAMES</figcaption>
        </figure>
      </slideshow>
      <p>Ljubljana – Imate tudi v družini ali med prijatelji preveč tekmovalne ljudi? Hladni in dolgi večeri so kot nalašč, da jih naučite sodelovanja – z novo namizno igro Gasilska brigada, ob kateri se lahko zabavata najmanj dva in največ štirje igralci, bralcem Slovenskih novic pa je na voljo po posebno ugodni ceni 31,49 evra.<br/><br/>Pri igri cilj ni zmagati kot posameznik, temveč rešiti čim več ljudi s skupnimi močmi. »Ampak zakaj se potem sploh igramo, če nihče ne zmaga?« je bil prvi komentar Ljubljančanke, ko je že v četrto zanetila ogenj ob moževem gasilskem vozilu, da ta ni mogel do ljudi, ujetih v goreči hiši. Rešiti jih je namreč hotela sama, misleč, da bo, če jih bo ona rešila več kot njen dragi, zmagala. »Kaj če bi gasilci tako razmišljali?« jo je opomnil mož in s tem povzel bistvo igre. Za tiste dobre pol ure, kolikor traja, se moramo namreč preleviti v gasilce. No, najprej v piromane.</p>
      <figure>
        <img src="https://www.slovenskenovice.si/images/slike/2019/11/11/1350259.jpg"/>
        <figcaption>Igra je oblikovno dovršena. Fotografiji: Dejan Javornik</figcaption>
      </figure>
      <p>Polja na igralnih ploščah je treba zanetiti, nato se lotimo gašenja in reševanja ljudi. Vsak igralec ima svoje gasilsko vozilo z določeno opremo in karakteristikami. Omenjena igralka, ki ji je tekmovalnost bližje kot timsko delo, je bila neizmerno vesela, ko je izvedela, da je njeno vozilo denimo neuničljivo in lahko vozi tudi skozi najhujše požare in po gorah, kamor druga vozila ne morejo, njen mož, ki je bil v igranje bolj kot ne prisiljen, a ni trajalo dolgo, da ga je Gasilska brigada povsem navdušila, pa je imel med opremo vodno zaveso, ki ga je ščitila pred ognjem in mu prihranila nekaj vode, ki bi jo sicer porabil za gašenje. In da so okoliščine čim bolj realne, se spreminjajo tudi požari. Pogosto piha veter, ki ogenj dodatno razplamti, sploh ker so tla pač suha in poraščena, in plameni hitro preskočijo z gozda na travnik ter se nepričakovano pojavijo v stanovanjski soseski. Tako začnejo razmišljati igralci zelo kmalu po začetku igre, ko se brez pretiranega truda razbohoti domišljija. V resnici so veter igralne kocke, ki jih mečemo v vsakem krogu, in število pik določi, koliko dodatnih požarov se bo razbesnelo in kje.<br/><br/>O pravilih igre smo v Slovenskih novicah že pisali, podrobno so opisana v priloženi brošuri. Tudi tisti, ki nad družabnimi igrami običajno vihajo nos, bodo ob Gasilski brigadi navdušeni, ko jim bo uspelo rešiti družino iz goreče stavbe ter jo varno pripeljati do bolnišnice. S to igro, ki bo tudi odlično darilo ob prihajajočih praznikih, smo, tako kot obljublja, res vsi heroji. Oblikovno dovršena igralna plošča ter figure pomagajo, da se igralci hitro vživijo v vloge gasilcev. Ob igranju se naučimo timskega dela in sodelovanja in najbrž jih ne bo malo, ki jih bo zamikalo, da bi se tudi v resničnem življenju pridružili gasilskim vrstam.</p>
      <blockquote>2<br/>najmanj in največ štirje lahko igrajo.</blockquote>
    </article>
  </body>
</html>