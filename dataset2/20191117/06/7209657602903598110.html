<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/incidente-tomba-fellini-1.4890001"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-17T06:20:32+00:00"/>
    <meta property="og:title" content="Incidente Rimini, finisce con l’auto nella tomba di Fellini"/>
    <meta property="og:description" content="Pensionato si incastra nella vasca della Prua, il monumento funebre dedicato al regista: &quot;Il Comune mi ha chiesto i danni&quot;"/>
  </head>
  <body>
    <article>
      <h1>Incidente Rimini, finisce con l’auto nella tomba di Fellini</h1>
      <h2>Pensionato si incastra nella vasca della Prua, il monumento funebre dedicato al regista: "Il Comune mi ha chiesto i danni"</h2>
      <address><time datetime="2019-11-17T06:20:32+00:00">17 Nov 2019, 06:20</time> by <a rel="author">MARIO GRADARA</a></address>
      <p>Rimini, 17 novembre 2019 - S’incaglia con la macchina nell<b>a ‘Prua’ di Fellini</b>, ideata da <b>Arnaldo Pomodoro.</b> Nella singolare - ma non inedita - avventura è incappato lo scorso martedì un pensionato di <b>Riccione</b>. Finito, mentre era al volante della sua Fiat Punto grigia all’interno del <b>cimitero civico e monumentale di Rimini,</b> al suo fianco la moglie - con la parte antetiore della vettura nella tomba dove riposano il grande regista e la moglie, <b>Giulietta Masina.</b></p>
      <p>Una scena in puro stile fantozziano, anche se gli involontari protagonisti hanno riportato qualche acciacco. «Pioveva – racconta Pio Tamburini, 80enne residente nella Perla Verde –, e la visibilità era limitata. Siamo entrati in macchina all’interno del cimitero grazie all’autorizzazione di mia moglie, che ha una disabilità. Cosa che in certe giornate ci permette di entrare all’interno, seguendo i percorsi dedicati. Stavamo andando a far visita alla tomba di alcuni parenti. A un certo punto la macchina è andata giù con il muso nell’acqua di quella ’vasca’. Di parecchio. Non ho fatto in tempo a frenare. Io e mia moglie abbiamo avuto<b> una gran paura.</b> Anche perché all’inizio siamo rimasti prigionieri dentro la macchina. Dopo un po’ io ce l’ho fatta a uscirne fuori. Mia moglie invece, che è disabile, non ce l’ha fatta da sola».</p>
      <p>Ad aiutarla è intervenuto subito il personale addetto. Che poi ha anche aiutato Tamburini a tirare fuori la macchina da quella vasca. Qualcuno ci ha raccontato che i rischi collegati a quella situazione sono stati segnalati più volte. Comunque chiederemo i danni al Comune di Rimini. Io ho avuto una prognosi di un mese. Mia moglie di qualche giorno».</p>
      <p>«Nella tarda mattinata di martedì 12 novembre – dicono dall’amministrazione comunale – un veicolo condotto da P.T. anziché seguire il percorso stradale, ha ‘attraversato’ in diagonale la fontana alla base della tomba monumento di Federico Fellini al civico cimitero, bloccandosi a cavallo della vasca. L’impatto ha prodotto lievi danni alla vasca del monumento a Fellini. Per questo, visto che si tratta di una palese violazione di un’area dove sorge dal 1995 un ben visibile monumento, il Comune sta valutando <b>una richiesta di danni</b> (quelli arrecati alla vasca) al conducente». Sembrerà strano, ma l’episodio ha un precedente: lo scorso 2 dicembre un altro anziano, alla guida di una Opel rossa, era finito anch’egli dentro la vasca della Prua con la moglie al fianco.</p>
      <p>Com’è noto, l’opera di Pomodoro, immersa nell’acqua, voleva evocare la prua di una nave che solca il mare. Citando i capolavori felliniani, anzitutto Amarcord ma anche E la nave va .</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>