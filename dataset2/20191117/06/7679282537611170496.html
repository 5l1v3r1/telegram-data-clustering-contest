<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-five-bike-riders-injured-in-road-accident-in-nawada-of-bihar-critical-condition-2853728.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T06:06:34+00:00"/>
    <meta property="og:title" content="रफ्तार का कहर: नवादा में वैन ने 5 बाइक सवारों को रौंदा"/>
    <meta property="og:description" content="नवादा शहर से बिहारशरीफ की ओर अनियंत्रित गति से जा रही एक पिकअप वैन ने पांच बाइक सवारों को रौंदा डाला। घटना शनिवार की देर शाम शहर के आईटीआई से सूरज पेट्रोल पंप के बीच की बतायी जा रही है। घटना में बाइक..."/>
  </head>
  <body>
    <article>
      <h1>रफ्तार का कहर: नवादा में वैन ने 5 बाइक सवारों को रौंदा</h1>
      <address><time datetime="2019-11-17T06:06:34+00:00">17 Nov 2019, 06:06</time> by <a rel="author">नवादा हिन्दुस्तान टीम</a></address>
      <p>नवादा शहर से बिहारशरीफ की ओर अनियंत्रित गति से जा रही एक पिकअप वैन ने पांच बाइक सवारों को रौंदा डाला। घटना शनिवार की देर शाम शहर के आईटीआई से सूरज पेट्रोल पंप के बीच की बतायी जा रही है। घटना में बाइक पर सवार पांचों युवक गंभीर रूप से घायल हो गये। घायलों में से एक को गंभीर अवस्था में तत्काल उपचार के बाद पीएमसीएच रेफर कर दिया गया। </p>
      <p>घायलों में मुफस्सिल थाने के भरोसा गांव के बिनोद मांझी का बेटा प्रकाश कुमार, वारिसलीगंज थाने के चंडीपुर गांव के भीम सिंह का बेटा रोहित कुमार, वारिसलीगंज के डा. सुरेश प्रसाद का बेटा हेमंत कुमार व चंडीपुर गांव के स्व. सागर सिंह का बेटा विकास कुमार शामिल हैं। हेमंत वर्तमान में शहर के वीआईपी कॉलोनी व विकास मिर्जापुर कालीमंदिर के समीप अस्थाई रूप से रह रहे थे। घायलों में से एक अन्य शहर के मंगर बिगहा मोहल्ले के सुरेश प्रसाद का बेटा अजीत कुमार बताया जाता है। प्रकाश कुमार को रेफर कर दिया गया है, जबकि अजीत कुमार की स्थिति भी गंभीर बनी है।</p>
      <p><b>जो जहां मिलता उसे रौंद डाला </b><br/>प्रत्यक्षदर्शियों के मुताबिक पिकअप वैन का ड्राइवर पागलों की तरह गाड़ी दौड़ा रहा था। ऐसा लगता है कि जैसे वह काफी शराब के नशे में था। जो जहां सामने से आता मिलता गया, उसे वैन रौंदती चली गयी। एक बाइक पर सवार प्रकाश को पहले आईटीआई के समीप रौंदा व बाद में दूसरी बाइक से आ रहे रोहित, हेमंत व विकास को रौंदा। आखिर में अजीत को सूरज पेट्रोल पंप के समीप रौंदा। तीनों बाइक पर सवार युवक शहर की ओर आ रहे थे। वैन ने तीनों को सामने से टक्कर मारी। बड़ी बात यह कि तीन- तीन बाइकों को रौंदने के बाद नगर थाना व मुफस्सिल की पुलिस वैन को अब तक नहीं पकड़ सकी है। हालांकि पुलिस के मुताबिक वैन जल्द ही पकड़ी जाएगी। </p>
      <p><b>अस्पताल में मची अफरा- तफरी </b><br/>सुबह से सामान्य हालत में रहे नवादा सदर अस्पताल में शाम में अफरा- तफरी मच गयी। अचानक एक साथ पहुंचे पांच घायलों की सूचना पर सदर अस्पताल के कर्मी व डाक्टर अलर्ट मोड में आ गये। सभी घायलों को इमरजेंसी वार्ड में लाया गया। डॉक्टरों ने हेड इंन्ज्यूरी वाले एक गंभीर युवक को तत्काल बैंडेज व स्लाइन आदि लगा ऑक्सीजन के साथ पीएमसीएच रेफर कर दिया। एक अन्य घायल को भी ऑक्सीजन लगाया गया। इधर, परिजनों के अस्पताल पहुंचते ही चीख पुकार मच गया। डाक्टरों व अस्पताल की पुलिस ने परिजनों को समझा-बुझा कर शांत कराया।</p>
    </article>
  </body>
</html>