<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/national/chehiya-gostuva-na-prazniya-vasil-levski-v-posledniya-mach-na-kapitana.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-17T06:48:31+00:00"/>
    <meta property="og:title" content="Чехия гостува на празния &quot;Васил Левски&quot; в последния мач на капитана"/>
    <meta property="og:description" content="12 мача сме без успех"/>
  </head>
  <body>
    <article>
      <h1>Чехия гостува на празния "Васил Левски" в последния мач на капитана</h1>
      <address>
        <time datetime="2019-11-17T06:48:31+00:00">17 Nov 2019, 06:48</time>
      </address>
      <p>Тази вечер в 19:00 часа България посреща Чехия на Националния стадион "Васил Левски" в последен двубой от европейските квалификации. И за двата тима срещата e протоколна, тъй като гостите вече се класираха, а на нас надеждите ни остават в баража догодина. </p>
      <p>Мачът ще бъде последен за капитана на "лъвовете" - Ивелин Попов, който вчера изненада дори Георги Дерменджиев с новината, че се отегля.</p>
      <p>Срещата ще бъде пред празни трибуни заради наказанието за расизъм, което ни бе наложено след мача с Англия.</p>
      <p>На този ден точно преди 26 години Господ беше българин, когато на "Парк де Пренс" Емил Костадинов наказа Франция и класира националите на световното първенство в САЩ. Сега обаче нещата са доста далеч от онези времена.</p>
      <p>Националният отбор ще се опита да постигне победа, тъй като вече 12 мача нямаме успех. Последният такъв беше срещу Кипър с 2:1 в Лигата на нациите през октомври 2018.</p>
      <p>Очаква се да има някои промени в сравнение с приятелската среща с Парагвай преди дни. На вратата се очаква да започне Пламен Илиев, а пред него в защита ще действат Страхил Попов, Божидар Чорбаджийски, Георги Терзиев и Петър Занев. Симеон Славчев ще си партнира с Кристиан Малинов в средата на терена, а Кирил Десподов и Вандерсон ще бъдат на крилата. Атаката ще води Димитър Илиев, а зад гърба му ще го подкрепя Ивелин Попов.</p>
      <p>Треньорът на Чехия Ярослав Шилхави пък се очаква да пусне в игра Вацлик под рамката и Цоуфал, Челустка, Брабец и Борил в отбрана. Сучек и Крал ще са двойката опорни полузащитници, а пред тях като плеймейкър ще действа Дарида. Масопуст и Янкто ще оперират по крилата, а атаката ще води Кръменчик.</p>
    </article>
  </body>
</html>