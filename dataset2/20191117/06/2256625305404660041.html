<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158627_1.html"/>
    <meta property="og:site_name" content="Novsport"/>
    <meta property="article:published_time" content="2019-11-17T06:56:00+00:00"/>
    <meta property="og:title" content="Сензациите в пресата: От Дунав увъртат за Ахмедов в ЦСКА"/>
    <meta property="og:description" content="Левски записва над 1 млн. евро откупваща клауза в договор на младок, Херо развърта метлата в Берое"/>
  </head>
  <body>
    <article>
      <h1>Сензациите в пресата: От Дунав увъртат за Ахмедов в ЦСКА</h1>
      <address>
        <time datetime="2019-11-17T06:56:00+00:00">17 Nov 2019, 06:56</time>
      </address>
      <p>
        <i>Най-интересните теми от българската преса днес, 17 ноември:</i>
      </p>
      <p> </p>
      <p>
        <b>„Тема спорт”: От Дунав увъртат за Ахмедов в ЦСКА</b>
      </p>
      <p> </p>
      <p>Доскорошният президент на Дунав Русе д-р Симеон Симеонов не пожела да коментира дали участва в трансфера на нападателя Ахмед Ахмедов в ЦСКА. На няколко пъти се появиха публикации, че таранът вече е спазарен с армейците, а преговорите са били водени именно от Симеонов. </p>
      <p>"За пореден път ще подчертая, че вече нямам нищо общо с Дунав. С футбол не се занимавам и интервюта по футболни теми не давам. Не участвам в управлението на Дунав, по оперативни въпроси се обръщайте към Огнян Цветанов", заяви Симеонов.</p>
      <p>В същото време треньорът на русенци Людмил Киров наскоро каза, че хирургът се е срещнал с отбора след оттеглянето си и е заявил, че са намерени поне временно средства. Освен това Симеонов все още е вписан в Търговския регистър като официален представител на Дунав. Така на думи докторът няма общо с русенци, но по документи продължава да е силната фигура в клуба. Иначе темата "Ахмедов" не се коментира както от Симеонов, така и от треньора Киров и изпълнителния директор Цветанов. А според русенски медии Ахмедов ще премине в ЦСКА през зимата.</p>
      <p> </p>
      <p>
        <b>„Тема спорт”: Левски записва над 1 млн. евро откупваща клауза в договор на младок</b>
      </p>
      <p> </p>
      <p>При преговорите на Левски със Станислав Иванов освен удължаване на договора и по-висока заплата ще бъде обърнато внимание и на момента с откупващата клауза. Смята се, че тя ще е над 1 милион евро. Последните сини таланти, продадени от сините, са Божидар Краев и Антонио Вутов. Първият бе трансфериран за 500 хиляди евро в датския Мидтиланд. След появили се информации за интерес от страна на Левски да си го върне той бе пратен под наем в португалския Жил Висенте.</p>
      <p>Антонио Вутов бе продаден на Удинезе за 600 хиляди евро, като сумата можеше да набъбне до 1 милион при определени условия, които изобщо не бяха изпълнени, тъй като Вутов така и не изигра мач за фриуланите. Тогава директор на Удинезе беше настоящият спортен шеф на ЦСКА Кристиано Джарета. Антонио Вутов бе преотстъпван в Козенца и Лече, а сега правата му вече са в Ботев Пловдив. В един момент сините обмисляха да си върнат и него, но без успех.</p>
      <p> </p>
      <p>
        <b>„Меридиан мач”: Херо развърта метлата в Берое</b>
      </p>
      <p> </p>
      <p>Треньорът на Берое Димитър Димитров ще развърти сериозно метлата през зимата, твърди „Котаспорт". Специалистът ще покаже вратата на шестима играчи, от чиито изяви не е доволен и не влизат в плановете му за пролетта. На дузпата са Георги Ангелов, Виктор Генев, Петко Цанков, Юлиян Ненов и двама от легионерите - Яя Меледже и Вандерсон. Херо вече се оглежда за нови попълнения, а в контролата с Ботев (Гълъбово) взеха участие и чужденци, които са на проби. Един от тях дори вкара гол. „Зелените" обаче не пожелаха да разкрият името му или поне инициалите му.</p>
      <p>В същото време стана ясно, че клубът може да си осигури прилични средства за селекцията от продажбата на един от халфовете си. Изявите на Ибрахима Конте не са останали незабелязани и в чужбина. Интерес към него проявяват два отбора - германският Аугсбург и Волфсбергер от Австрия. Гвинеецът може да излезе доста тънко за техните стандарти, ако се възползват от опцията да платят откупната му клауза. По този начин от Берое си тръгнаха Охене и Педро Еуженио, но после се върнаха обратно.</p>
      <p> </p>
    </article>
  </body>
</html>