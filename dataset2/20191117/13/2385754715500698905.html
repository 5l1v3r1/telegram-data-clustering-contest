<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597777/akintzi-enantion-elam-ekapsan-simaia-provainei-se-prakseis-misous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T13:01:00+00:00"/>
    <meta property="og:title" content="Ακιντζί εναντίον ΕΛΑΜ: «Έκαψαν “σημαία”. Προβαίνει σε πράξεις μίσους»"/>
    <meta property="og:description" content="Ο κατοχικός ηγέτης Μουσταφά Ακιντζί αναφέρει, με γραπτή του δήλωση, ότι μέλη «του ρατσιστικού και φασιστικού ΕΛΑΜ» έκαψαν  &quot;σημαία&quot; του ψευδοκράτους,..."/>
  </head>
  <body>
    <article>
      <h1>Ακιντζί εναντίον ΕΛΑΜ: «Έκαψαν “σημαία”. Προβαίνει σε πράξεις μίσους»</h1>
      <address><time datetime="2019-11-17T13:01:00+00:00">17 Nov 2019, 13:01</time> by <a rel="author">SigmaLive</a></address>
      <p><b>Ο κατοχικός ηγέτης Μουσταφά Ακιντζί αναφέρει, με γραπτή του δήλωση, ότι μέλη «του ρατσιστικού και φασιστικού ΕΛΑΜ» έκαψαν  "σημαία" του ψευδοκράτους, καταδικάζοντας ταυτόχρονα το συμβάν.  <br/></b> <br/>Όπως μεταδίδεται από τα κατεχόμενα, ο κ. Ακιντζί κάνει λόγο στη δήλωση του «για ένα ακόμη λάθος αυτής της οργάνωσης η οποία», όπως αναφέρει, «δεν ανέχεται και δεν σέβεται τους Τ/κ και τα σύμβολά τους».<br/> <br/>Ο κατοχικός ηγέτης αναφέρει ότι το ΕΛΑΜ δεν περιορίζεται στη ρητορική μίσους αλλά προβαίνει σε πράξεις μίσους και εξυπηρετεί την εχθρότητα που τροφοδοτείται πολιτικά.<br/> <br/>«Είναι ανησυχητικό», αναφέρει ο κ. Ακιντζί, «το γεγονός ότι δεν έχουν μέχρι σήμερα αντληθεί διδάγματα από τέτοιες πράξεις μίσους και βίας που έχουν γεμίσει το παρελθόν της Κύπρου με πόνο».<br/> <br/>Είπε επίσης ότι «η ανάγκη του νησιού μας δεν είναι να γεμίζει τα μυαλά και τις καρδιές των νέων με μίσος. Το μίσος είναι ένα βαρύ φορτίο τόσο για την Κύπρο όσο και για την ανθρωπότητα. Το σωστό δεν είναι να αυξήσουμε το βάρος του μίσους, αλλά να απαλλαγούμε από αυτό το φορτίο το συντομότερο δυνατό », είπε.<br/> <br/>Αναφερόμενος στο περιστατικό κατά το οποίο Ε/κ μαθητής πήρε την τουρκική σημαία από το δημοτικό  σχολείο στη Λύση, ο κ. Ακιντζί είπε ότι η απολογία της οικογένειας του μαθητή προς τους Τ/κ ήταν μια σωστή ενέργεια και θα πρέπει να αποτελεί παράδειγμα.<br/> <br/>Είπε ακόμη ότι η τ/κ πλευρά αναμένει ότι θα υπάρξουν «οι σωστές φωνές εναντίον της λανθασμένης συμπεριφοράς των φασιστών του ΕΛΑΜ κυρίως από την ελληνική κοινωνία» και πρόσθεσε πως «στην Κύπρο, όπου ο σεβασμός σε κοινές αξίες και στα σύμβολα των κοινωνιών είναι απαραίτητος, δεν θα πρέπει να υπάρχει χώρος για ρητορική μίσους και πράξεις μίσους». Εξέφρασε επίσης την ανάγκη για καλά και όχι για κακά παραδείγματα.<br/> <br/>Από την πλευρά του, ο λεγόμενος «αναπληρωτής πρωθυπουργός» και «υπουργός εξωτερικών» του ψευδοκράτους Κουντρέτ Οζερσάι σε ανάρτηση του στα μέσα κοινωνικής δικτύωσης αναφέρει ότι μίλησε για το θέμα αυτό με τον Γενικό Διευθυντή της λεγόμενης «Αστυνομίας»  και τον λεγόμενο «Γενικό Εισαγγελέα» του ψευδοκράτους οι οποίοι, όπως αναφέρει, θα ταυτοποιήσουν όσους  εμπλέκονται στο συμβάν, σε διαβούλευση με τον ΟΗΕ, και θα λάβουν τα απαραίτητα μέτρα.<br/> <br/>Υποστήριξε επίσης ότι "όσοι δεν σέβονται τη σημαία, τα σύμβολα και τις αξίες εκείνων που είναι διαφορετικοί από αυτούς δεν έχουν διδαχθεί από τον πολιτισμό".<br/> <br/>Ο ηγέτης του Ρεπουμπλικανικού Τουρκικού Κόμματος (CTP), Τουφάν Ερχιουρμάν, με ανάρτησή του στα μέσα κοινωνικής δικτύωσης για το θέμα είπε ότι το ΕΛΑΜ έβαλε ακόμα ένα λιθαράκι στην προσπάθεια του να τροφοδοτήσει τη δυσπιστία μεταξύ των «δύο λαών» με την καύση της "σημαίας" του ψευδοκράτους.<br/> <br/>«Διεθνείς οργανισμοί και κράτη, ιδίως ο ΟΗΕ, που επιδεικνύουν ευαισθησία στην εδραίωση της εμπιστοσύνης, δεν έχουν κανένα δικαίωμα να μην ευαισθητοποιηθούν σε αυτές τις συμπεριφορές που επηρεάζουν αρνητικά τις ειρηνευτικές προσπάθειες», είπε.<br/> <br/>«Η ευαισθησία του θέματος πρέπει να μεταφερθεί στον κ. Αναστασιάδη και πρέπει να ζητηθεί να γίνει συγκεκριμένο βήμα», ανέφερε, και πρόσθεσε ότι το ζήτημα θα εγερθεί στις συναντήσεις που θα έχει με οργανισμούς, πρεσβευτές και πολιτικά κόμματα.<br/> <br/><b>Αυτούσια η ανακοίνωση του ΕΛΑΜ <br/></b> <br/>Ακόμα μια τιμητική αναφορά για το Κίνημά μας γίνεται από τις κατοχικές αρχές και πιο συγκεκριμένα από τον Μουσταφά Ακιντζί και τον Κουντρέτ Οζερσάι, οι οποίοι ζητούν να ληφθούν τα «απαραίτητα μέτρα» κατά των μελών του Εθνικού Λαϊκού Μετώπου (Ε.ΛΑ.Μ.) γιατί έκαψαν το κουρελόπανο της κατοχής κατά την διάρκεια της πορείας καταδίκης του ψευδοκράτους, ενώ θέλουν να διαβουλευτούν και με τα Ηνωμένα Έθνη, για το συγκεκριμένο θέμα.<br/> <br/>Το Εθνικό Λαϊκό Μέτωπο (Ε.ΛΑ.Μ.) για ακόμα μια φορά βρίσκεται στο στόχαστρο των κατοχικών αρχών, αποδεικνύοντας για πολλοστή φορά, πέραν πάσης αμφιβολίας, ότι σε αυτό το νησί αποτελεί το μοναδικό πρόβλημα της Τουρκίας και των εδώ εγκάθετών της.<br/> <br/>Ότι δεν έχουν καταφέρει διαχρονικά οι εκάστοτε Κυβερνήσεις και τα διάφορα πολιτικά κόμματα, το έχει καταφέρει μέσα σε λίγα χρόνια παρουσίας στην πολιτική σκηνή αυτού του τόπου το Εθνικό Λαϊκό Μέτωπο (Ε.ΛΑ.Μ.).<br/> <br/>Επαναλαμβάνουμε ότι για εμάς αποτελεί παράσημο και τίτλο τιμής, το γεγονός ότι είμαστε το μοναδικό πρόβλημα των κατακτητών! Ταυτόχρονα, στέλνουμε ξεκάθαρο μήνυμα στον κάθε Μουσταφά και στον κάθε Οζερσάι, ότι σε αυτή την γη υπάρχουν ακόμα Έλληνες που αντιστέκονται και δεν προσκυνούν τους κατακτητές. Υπάρχουν ακόμα αυτοί που δεν θα γίνουν ποτέ «αρεστοί», ούτε τα «καλά παιδιά», γιατί έμαθαν να είναι περήφανοι και ζυγό να μην υπομένουν! Να έχουν καλά στο μυαλό τους, ότι οι ΕΛΑΜίτες δεν θα σεβαστούν ποτέ κανένα πανί της κατοχής, ούτε το οποιοδήποτε σύμβολο του κατακτητή!<br/> </p>
    </article>
  </body>
</html>