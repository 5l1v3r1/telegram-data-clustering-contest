<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-bhagalpur-engineering-college-laggard-in-campus-placements-for-his-students-2854242.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T13:00:37+00:00"/>
    <meta property="og:title" content="स्टूडेंट्स प्लेसमेंट में पिछड़ा भागलपुर इंजीनियरिंग कॉलेज, नौकरी के लिए नहीं आ रहीं कंपनियां"/>
    <meta property="og:description" content="भागलपुर इंजीनियरिंग कॉलेज छात्रों को प्लेसमेंट दिलाने में फिसड्डी साबित हो रहा है। पिछले चार सालों में सिर्फ 65 छात्रों को ही कॉलेज प्लेसमेंट दिला पाया है।   जून 2019 में आयोजित कैंपस सेलेक्शन..."/>
  </head>
  <body>
    <article>
      <h1>स्टूडेंट्स प्लेसमेंट में पिछड़ा भागलपुर इंजीनियरिंग कॉलेज, नौकरी के लिए नहीं आ रहीं कंपनियां</h1>
      <address><time datetime="2019-11-17T13:00:37+00:00">17 Nov 2019, 13:00</time> by <a rel="author">भागलपुर। शशिरमण</a></address>
      <p>भागलपुर इंजीनियरिंग कॉलेज छात्रों को प्लेसमेंट दिलाने में फिसड्डी साबित हो रहा है। पिछले चार सालों में सिर्फ 65 छात्रों को ही कॉलेज प्लेसमेंट दिला पाया है।<br/> <br/>जून 2019 में आयोजित कैंपस सेलेक्शन में सिर्फ 26 छात्रों को ही नौकरी मिल पाई। इसके आलावा पिछले सप्ताह पटना में भागलपुर इंजीनियरिंग कॉलेज के तीन छात्रों का प्लेसमेंट हुआ है। सलाना पैकेज पांच लाख के करीब ही मिल पाया है। पिछले साल दो कंपनी एक सॉफ्टवेयर और एक सिविल की ही भागलपुर आई थी। प्रभारी प्राचार्य डॉ. अचिंत्य कुमार ने बताया कि अब कैंपस इंटरव्यू के बदले पुल कैंपस इंटरव्यू होता है यानी सभी कॉलेज का सेंट्रली प्लेसमेंट होता है।</p>
      <p>इसमें राज्य के सभी इंजीनियरिंग कॉलेज के छात्र शामिल होते हैं। प्लेसमेंट रेसियों को बढ़ाने की दिशा में काम किया जा रहा है। पिछले चार सालों की रिपोर्ट पर नजर डालें तो 2016 में 11, 2017 में 18, 2018 में सात और 2019 में 29 छात्रों का विभिन्न कंपनियों ने चयन किया है। इंजीनियरिंग कॉलेज में सिविल, इलेक्ट्रिकल, मैकेनिकल, कंप्यूटर साइंस, इलेक्ट्रॉनिक्स एंड कम्यूनिकेशन की पढ़ाई होती है। इसमें लगभग दो सौ के करीब छात्र होते हैं। इस हिसाब से 20 प्रतिशत छात्रों का भी प्लेसमेंट नहीं हो पा रहा है।  </p>
      <p><b>कंपनियों से किया जा रहा संपर्क</b> <br/>प्लेसमेंट सेल इंचार्ज सह सहायक प्राध्यापक अनीश कुमार ने बताया कि प्लेसमेंट को लेकर कंपनियों से संपर्क किया जा रहा है। उम्मीद है कि जून-2020 में कई कंपनियां भागलपुर इंजीनियरिंग कॉलेज में आएंगी। उन्होंने कहा कि आंकड़ा कम होने के कई वजह हैं। इसमें कुछ छात्र हॉयर स्टडी के लिए चले जाते हैं तो कुछ छात्र बड़ी कंपनियों में ऑनलाइन आवेदन और परीक्षा देकर नौकरी पा लेते हैं। इसकी सूचना कॉलेज को नहीं मिल पाने से आंकड़ा कम दिखता है। इंजीनियरिंग कॉलेज के एक शिक्षक ने बताया कि प्लेसमेंट के लिए कंपनियां इसलिए भी नहीं आती हैं क्योंकि भागलपुर आने-जाने के लिए सुविधाएं कम हैं। उस पर जाम की समस्या बनी रहती है। अब कंपनियां पटना में जब आती हैं तो वहीं पर जाकर छात्र कैंपस प्लेसमेंट में हिस्सा लेते हैं। </p>
      <p><b>2009 से 14 के बीच इंफोसिस समेत 22 कंपनियां आ चुकी हैं</b><br/>प्रभारी प्राचार्य डॉ.अचिंत्य ने बताया कि भागलपुर इंजीनियरिंग कॉलेज में 2009-14 के बीच इंफोसिस से लेकर 22 कंपनियां आ चुकी हैं। पहले दो दिनों तक कंपनियों का यहां पर मेला लगता था। 70-80 प्रतिशत तक छात्रों का प्लेसमेंट होता था। कॉलेज में फिर से कैंपस प्लेसमेंट का माहौल बने इस पर काम किया जाएगा। <br/> </p>
    </article>
  </body>
</html>