<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621976/%D9%88%D8%A7%DA%A9%D9%86%D8%B4-%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%AC%D9%88%D8%A7%D8%AF%DB%8C-%D8%A2%D9%85%D9%84%DB%8C-%D8%A8%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%86%D8%B2%DB%8C%D9%86%DB%8C-%D9%85%D8%B1%D8%AF%D9%85-%D8%AD%D9%81%D8%B8-%D9%86%D8%B8%D8%A7%D9%85-%D8%A7%D8%B2-%D8%A7%D9%88%D8%AC%D8%A8-%D9%88%D8%A7%D8%AC%D8%A8%D8%A7%D8%AA-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:53:00+00:00"/>
    <meta property="og:title" content="واکنش آیت‌الله جوادی آملی به اعتراضات بنزینی مردم: حفظ نظام از اوجب واجبات است"/>
    <meta property="og:description" content="یکی از مراجع تقلید شیعیان با بیان اینکه حفظ نظام از اوجب واجبات است، گفت: مردم و مسئولان در خصوص دشمن مشترک هر دو یک وظیفه ویژه دارند."/>
  </head>
  <body>
    <article>
      <h1>واکنش آیت‌الله جوادی آملی به اعتراضات بنزینی مردم: حفظ نظام از اوجب واجبات است</h1>
      <h2>مسئولان باید دقیق بفهمند که فعلاً مصلحت مملکت چیست؟</h2>
      <address>
        <time datetime="2019-11-17T13:53:00+00:00">17 Nov 2019, 13:53</time>
      </address>
      <p>
        <i>یکی از مراجع تقلید شیعیان با بیان اینکه حفظ نظام از اوجب واجبات است، گفت: مردم و مسئولان در خصوص دشمن مشترک هر دو یک وظیفه ویژه دارند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله عبدالله جوادی آملی قبل از ظهر یکشنبه در پایان درس تفسیر خود در مسجد اعظم قم با اشاره به برخی اعتراضات مردم در این روزها، اظهار داشت: الآن که یک مشکلی در این جریان پیدا شده، مسئولین یک وظیفه دارند، مردم یک وظیفه دارند اما در خصوص دشمن مشترک هر دو یک وظیفه ویژه دارند.</p>
      <p>وی تأکید کرد: مسئولان ما واقعاً، شرعاً و عقلاً موظف‏ هستند که امور را ارزیابی کنند، دقیق بفهمند که فعلاً مصلحت مملکت چیست؟ و اگر در این خصوص کوتاهی یا اشتباهی کنند واقعاً شرعاً ضامن هستند، این وظیفه آنهاست.</p>
      <figure>
        <img src="https://aftabnews.ir/files/fa/news/1398/8/26/360296_544.jpg"/>
      </figure>
      <p>استاد سطوح عالی حوزه ادامه داد: وظیفه‏‌ای که مردم دارند همان است که دین به ما می‏ گوید: «ادْفَعْ بِالَّتِی هِی أَحْسَنُ السَّیئَةَ» به بهترین روش جلوی اشتباهات مسئولان را بگیریم، این وظیفه ماست! آتش زدن و امثال این کارها، جز ایجاد آشوب مشکلی را حل نمی‏‌کند.</p>
      <p>وی اظهار داشت: نکته سوم که باید به آن توجه داشت، که هم مسئولان باید آن را ببینند و هم مردم باید آن را ببینند، این دشمن مشترکی است که برای نابودی نظام [معاذالله] صف بسته است، بنابراین وظیفه همه مسئولان این است که عالمانه و محققانه، شب و روز تلاش کنند، از اقتصاددانان مملکت مشورت بگیرند و سؤال کنند، اگر اقدامی صلاح مملکت باشد، یقیناً مردم تشخیص می‏‌دهند و به انجام آن رضایت می‏‌دهند. نظام را با تخصص باید حفظ کرد، این به تعبیری از اوجب واجبات است.</p>
      <p>آیت الله جوادی آملی ابراز داشت: حفظ نظام از اوجب واجبات است، اگر اقدامی محققانه، عالمانه و همراه با «وَ أَمْرُهُمْ شُورَی» باشد، یک اقدامی خواهد شد که به نفع همه خواهد بود و اعتراض کسی را هم در پی نخواهد داشت.</p>
      <p>وی در پایان تأکید کرد: در نتیجه مسئولان باید وظیفه‌شان مشخص باشد، آنها ضامن هستند، اما مردم نیز شرعاً وظیفه‏ دارند که به بهترین وجه از نظام دفاع کنند چرا که دشمن مشترک در کمین است. ما از ذات اقدس الهی می‎خواهیم به برکت خون‎های پاک شهدا این نظام را سالم نگه بدارد تا دست صاحب اصلی‎اش برسد.</p>
    </article>
  </body>
</html>