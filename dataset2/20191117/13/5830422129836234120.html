<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140739/%D9%85%D8%B4%D8%AA%D8%B1%DB%8C%D8%A7%D9%86-%D8%A8%D8%A7%D9%86%DA%A9-%D9%87%D8%A7-%D8%A7%D8%B2-%D8%B4%D8%B1%D8%B7-%D8%A7%D8%B1%D8%A7%DB%8C%D9%87-%D8%AA%D8%B5%D9%88%DB%8C%D8%B1-%D8%B4%D9%86%D8%A7%D8%B3%D9%86%D8%A7%D9%85%D9%87-%D9%88-%DA%A9%D8%A7%D8%B1%D8%AA-%D9%85%D9%84%DB%8C-%D8%AE%D9%84%D8%A7%D8%B5-%D8%B4%D8%AF%D9%86%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-17T13:17:00+00:00"/>
    <meta property="og:title" content="مشتریان بانک ها از شرط ارایه تصویر شناسنامه و کارت ملی خلاص شدند"/>
    <meta property="og:description" content="بانک مرکزی با صدور بخشنامه ایی ، شرط دریافت تصویر شناسنامه و کارت ملی از مشتریان را به بانک‌ها ابلاغ کرد."/>
  </head>
  <body>
    <article>
      <h1>مشتریان بانک ها از شرط ارایه تصویر شناسنامه و کارت ملی خلاص شدند</h1>
      <h2>با بخشنامه بانک مرکزی :</h2>
      <address>
        <time datetime="2019-11-17T13:17:00+00:00">17 Nov 2019, 13:17</time>
      </address>
      <p>
        <i>بانک مرکزی با صدور بخشنامه ایی ، شرط دریافت تصویر شناسنامه و کارت ملی از مشتریان را به بانک‌ها ابلاغ کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، بانک مرکزی طی بخشنامه‌ای اعلام کرد: احراز هویت و شناسایی مشتری یکی از ارکان و الزامات مقرر در قانون مبارزه با پولشویی و ضوابط اجرایی آن است. بر همین مبنا سال ۸۸ طبق آیین‌نامه اجرایی قانون مبارزه با پولشویی، بانک‌ها و موسسـات اعتباری مکلف شدند مدارک مربوط به سوابق شناسایی ارباب رجوع هنگام ارائه خدمات پایه را بصورت فیزیکی یا سایر روش‌های قانونی، حداقل به مدت پنج سال بعد از پایان عملیات نگهداری کنند.</p>
      <p>همچنین در دستورالعمل چگونگی شناسایی مشتریان ایرانی موسسات اعتبـاری مقرر شد در شناسایی کامل شخص حقیقی مشخصات اعلام شده از سوی مشتری باید توسط دارنده امضای مجاز در موسسه اعتباری با اصل مدارک معتبر تطبیق داده شود و پس از تایید و درج عبارت "تصویر برابر اصل است" روی آنها توسط وی در سوابق مشتری نگهداری شود.</p>
      <p>البته پیش از آن نیز بانک‌ها و موسسات اعتباری موظف شده بودند در راستای احراز هویت مشتریان، روگرفت شناسنامه آنها را اخذ و نگهداری کنند. اما در سال‌های اخیر با توجه به توسعه دولت الکترونیک و ارائه خدمات الکترونیکی از سوی دستگاه‌های اجرایی به منظور رضایت بیشتر مردم، ارائه خدمات باکیفیت و پرهیز از تبـادل اطلاعات کاغذی غیرضروری برای دریافـت خدمات، ابلاغیه‌هایی از سوی معـاون توسـعه مدیریت و سرمایه انسانی رئیس جمهور صادر که طی آن مقرر شد طرح عدم اخذ تصویر شناسنامه و کارت ملی در استان قم به عنوان استان پایلوت اجرا شود.متعاقباً از سوی سازمان اداری و استخدامی این طرح به استان‌های خوزستان و سمنان نیز تعمیم داده شد.</p>
      <p>بر این اساس باتوجه به برخی تعارضات ابلاغیه‌ها با الزامات و ضوابط ناظر بر مبارزه با پولشویی، موضوع توسط بانک مرکزی به شورای عالی مقابله و پیشگیری از جرایم پولشویی و تـامین مالی تروریسـم منعکس شد تا در این زمینه تصمیم‌گیری شود. نهایتا شورای عالی مقابله و پیشگیری از جرایم پولشویی و تامین مالی تروریسم درخصوص نحوه اخذ اسناد هویتی و نگهداری آن اعلام کرد کلیه اشخاص مشمول موضوع مواد ٥ و ٦ قانون اصلاح قانون مبارزه با پولشویی موظفند در اجرای شناسایی کامل اشخاص حقیقی، مشخصات هویتی اعلام شده از سوی شخص حقیقی را با اصل مدارک تطبیق داده و پـس از احراز هویت و استعلام برخط از سازمان ثبت احوال و دریافت کد رهگیری تایید کنند. بدیهی است نگهداری کد رهگیری معتبر در پرونده ارباب رجوع قابل استناد است.</p>
      <p>انتهای پیام</p>
    </article>
  </body>
</html>