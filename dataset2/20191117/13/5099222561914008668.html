<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23496088-video-bataie-intr-magazin-din-timisoara-intre-vanzatoare-doi-hoti-care-incercat-fure-dulciuri.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T13:13:00+00:00"/>
    <meta property="og:title" content="VIDEO Bătaie într-un magazin din Timișoara, între o vânzătoare și doi hoţi care au încercat să fure dulciuri"/>
    <meta property="og:description" content="Camerele de supraveghere într-un magazin din Timişoara au surprins momentele în care o vânzătoare s-a bătut cu doi bărbaţi care au încercat să fure dulciuri şi obiecte de uz"/>
  </head>
  <body>
    <article>
      <h1>VIDEO Bătaie într-un magazin din Timișoara, între o vânzătoare și doi hoţi care au încercat să fure dulciuri</h1>
      <address><time datetime="2019-11-17T13:13:00+00:00">17 Nov 2019, 13:13</time> by <a rel="author">G.S.</a></address>
      <p><b>Camerele de supraveghere într-un magazin din Timişoara au surprins momentele în care o vânzătoare s-a bătut cu doi bărbaţi care au încercat să fure dulciuri şi obiecte de uz personal, transmite Mediafax.<br/></b><br/>Pe imaginile surprinse de camerele de supraveghere se vede cum unul dintre bărbaţi bagă în buzunare mai multe obiecte, apoi încearcă să plece din magazin fără să plătească. Femeia se așează în faţa uşii şi încearcă să-i oprească pe cei doi să iasă.<br/><br/>Bărbaţii o îmbrâncesc pe femeie și unul dintre ei reuşeşte să fugă, însă cel de-al doilea este pus la pământ de vânzătoare. În tot acest timp, mai mulţi clienţi aflaţi în magazin se uită la lupta pe care femeia o dă cu bărbatul fără să intervină.<br/><br/>Abia după ce femeia l-a imobilizat pe unul dintre hoţi, un bărbat dă semne că ar vrea să o ajute pe vânzătoare, însă renunţă repede. În imagini apare şi o femeie care o îmbrânceşte pe vânzătoare şi reuşeşte să-l elibereze pe bărbat, apoi pleacă din magazin.</p>
      <figure>
        <iframe src="https://www.youtube.com/embed/HF-VBfkt0FY" width="490" height="295" data-service="Youtube" scrolling="no"/>
      </figure>
      <p>Potrivit IPJ Timiş, în urma sesizării vânzătoarei, oamenii legii i-au găsit pe cei trei suspecţi.<br/><br/>„Polițiștii timișeni au fost sesizați cu privire la faptul că două persoane necunoscute au pătruns în incinta unei societăți comerciale de pe strada 16 Decembrie din Timișoara, de unde au sustras mai multe bunuri de uz personal si dulciuri, trecând de casa de marcat fără a le achita, moment în care o angajată a încercat să-l imobilizeze pe unul dintre bărbați, pentru a-l deposeda de bunurile sustrase. În urma investigațiilor efectuate, polițiștii Secției 3 Timișoara au identificat și depistat doi bărbați de 38 și 29 de ani, banuiți de comiterea faptei și o femeie de 37 de ani, care a adresat amenințări angajatei”, a declarat Aurora Voicilă, purtător de cuvânt al IPJ Timiş.<br/><br/>Cele trei persoane au fost reţinute pentru 24 de ore.<br/><br/>Bărbatul de 38 de ani este cercetat pentru tâlhărie, cel de 29 de ani pentru complicitate la tâlhărie, iar femeia este cercetată pentru amenințare.</p>
    </article>
  </body>
</html>