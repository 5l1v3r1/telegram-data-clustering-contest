<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/polititsi-ot-vidin-osmnakha-s-potrosheni-avtomobili-406965.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T13:41:19+00:00"/>
    <meta property="og:title" content="Политици от Видин осъмнаха с потрошени автомобили"/>
    <meta property="og:description" content="Собственик на транспортна фирма получи куршум в предното стъкло"/>
  </head>
  <body>
    <article>
      <h1>Политици от Видин осъмнаха с потрошени автомобили</h1>
      <address><time datetime="2019-11-17T13:41:19+00:00">17 Nov 2019, 13:41</time> by <a rel="author">сс, снимка Булнюз</a></address>
      <p>С потрошени автомобили осъмнаха политици от Видин, съобщи BulNews. Следи от стрелба от огнестрелно оръжие останали върху автобус, собственост на кандидата за общински съветник Янита Каменова. Тя не успя да влезе в местния парламент на последните местни избори за кмет и общински съветници у нас. За проблемната ситуация сигнализира Огнян Ценков - бивш кмет на града. Той също се бе кандидатирал за местната власт отново, като бе подкрепен от ПП ГЕРБ. Каменова е собственик на транспортна фирма.</p>
      <p> "Тя е известна с твърдата си позиция, спрямо местни дерибеи и не премълчава факти", коментира Ценков. Той посочи, че освен куршумът в стъклото на неин автобус, е бил направен и още един опит за сплашване - на председателя на общинския съвет в Ново село Иво Вергилов. Докато той е бил в кабинета си, след като вече е встъпил в длъжност, неизвестен е срязал и четирите гуми на автомобила му. Колата е била паркирана пред общинската администрация.</p>
      <p>Вергилов влиза за първи път в местния парламент на Ново село, а в негова подкрепа за издигането му като председател са гласували седем от общо 13-те общински съветници.</p>
      <p>И по двата криминални случая са уведомени полицията и прокуратурата, като към момента вече тече разследване, обясни Огнян Ценков. Той допълни, че няма пострадали при инцидентите. На въпрос дали имат съмнения кой би могъл да извърши деянията, Огнян Ценков отговори така: "Откакто сме в политиката, вече седем години, винаги сме отстоявали това, че върховенството на закона определя целия икономически и политически живот на страната. Затова се надяваме, че МВР и прокуратурата ще открият извършителя. След това и ние ще изразим становището си."</p>
    </article>
  </body>
</html>