<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bf%ce%bb%cf%85%cf%84%ce%b5%cf%87%ce%bd%ce%b5%ce%af%ce%bf-%cf%84%ce%bf-%ce%bc%ce%ae%ce%bd%cf%85%ce%bc%ce%b1-%cf%84%ce%bf%cf%85-%cf%80%cf%81%cf%8d%cf%84%ce%b1%ce%bd%ce%b7-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T13:49:45+00:00"/>
    <meta property="og:title" content="Πολυτεχνείο: Το μήνυμα του πρύτανη του Ιδρύματος για την επέτειο της εξέγερσης"/>
    <meta property="og:description" content="Πλήθος κόσμου τίμησε φέτος την επέτειο της εξέγερσης του Πολυτεχνείου, φθάνοντας στο ιστορικό κτιριακό συγκρότημα στην οδό Πατησίων, για να αφήσει λουλούδια και στεφάνια στο μνημείο της εξέγερσης και τη σιδερένια πόρτα που έριξε το τανκ τα ξημερώματα της 17ης Νοεμβρίου 1973."/>
  </head>
  <body>
    <article>
      <h1>Πολυτεχνείο: Το μήνυμα του πρύτανη του Ιδρύματος για την επέτειο της εξέγερσης</h1>
      <address>
        <time datetime="2019-11-17T13:49:45+00:00">17 Nov 2019, 13:49</time>
      </address>
      <p>
        <b>Πλήθος κόσμου τίμησε φέτος την επέτειο της εξέγερσης του Πολυτεχνείου, φθάνοντας στο ιστορικό κτιριακό συγκρότημα στην οδό Πατησίων, για να αφήσει λουλούδια και στεφάνια στο μνημείο της εξέγερσης και τη σιδερένια πόρτα που έριξε το τανκ τα ξημερώματα της 17ης Νοεμβρίου 1973.</b>
      </p>
      <p>Οι πύλες του Πολυτεχνείου έκλεισαν και πραγματοποιήθηκε η καθιερωμένη εκδήλωση μνήμης της Επιτροπής Εορτασμού της 17ης Νοέμβρη, κατά την οποία έγινε η ανάκρουση του ύμνου της εξέγερσης του Πολυτεχνείου, αφού προηγήθηκε το προσκλητήριο νεκρών.</p>
      <p>«Ας δουλέψουμε σκληρά για να περιφρουρήσουμε τη Δημοκρατία, να παραδώσουμε μια καλύτερη Ελλάδα στα χέρια της νεότερης γενιάς και να αγωνιστούμε για τη στήριξή της» σημείωσε ο πρύτανης του Εθνικού Μετσοβίου Πολυτεχνείου, Ανδρέας Μπουντουβής.</p>
      <p>«Το Πολυτεχνείο παραμένει φωτεινός φάρος, φωτίζοντας το δρόμο της νέας γενιάς των αγωνιστών. Δεν συμβιβάζεται, δεν υποκλίνεται, δεν συνθηκολογεί» τόνισε ο πρόεδρος του Συνδέσμου Φυλακισθέντων και Εξορισθέντων Αντιστασιακών, Σπύρος Χαλβατζής.</p>
      <p>Οι εκδηλώσεις μνήμης για την επέτειο της 17ης Νοεμβρίου θα κορυφωθούν με τη μεγάλη πορεία προς την αμερικανική πρεσβεία.</p>
      <p>Πηγή: ΑΠΕ – ΜΠΕ</p>
    </article>
  </body>
</html>