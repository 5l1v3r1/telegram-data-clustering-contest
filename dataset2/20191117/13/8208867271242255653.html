<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/17/news/l_ex_ministra_grillina_trenta_sotto_accusa_vive_ancora_nell_appartamento_che_occupava_quando_stava_al_governo-241261424/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T13:45:00+00:00"/>
    <meta property="og:title" content="L'ex ministra grillina Trenta sotto accusa: vive ancora nell'appartamento che occupava quando stava al governo"/>
    <meta property="og:description" content="Da destra a sinistra fioccano richieste di chiarimento. Di Maio: &quot;Il Movimento non sa nulla, Spieghi al più presto&quot;. Lei replica: la casa"/>
  </head>
  <body>
    <article>
      <h1>L'ex ministra grillina Trenta sotto accusa: vive ancora nell'appartamento che occupava quando stava al governo</h1>
      <h2>Da destra a sinistra fioccano richieste di chiarimento. Di Maio: "Il Movimento non sa nulla, Spieghi al più presto". Lei replica: la casa è stata riassegnata a mio marito, ufficiale dell'Esercito, che ne ha diritto</h2>
      <address>
        <time datetime="2019-11-17T13:45:00+00:00">17 Nov 2019, 13:45</time>
      </address>
      <p>Elisabetta Trenta, ex ministro della Difesa, al centro di vivaci polemiche per un appartamento assegnatole quando era membro del governo e ora "trasferito" al marito ufficiale dell'Esercito. Le accuse e le richieste di chiarimento piovono da destra, da sinistra e anche dal Movimento Cinque Stelle per bocca del capo politico Luigi Di Maio.  "Ci tengo a dire che il Movimento 5 Stelle non ne sapeva nulla. Spero che Trenta possa chiarire nelle prossime ore. Trenta non è più ministro ed è bene che chiarisca il prima possibile e vederemo cosa avrà da dire". , dice il ministro degli Esteri.  Lei replica che è tutto in regola che il marito ha diritto a quel tipo di alloggio e che è stata l'amministrazione dell'esercito a decidere la riassegnazione.Secondo la Trenta si sono così evitate "ulteriori aggravi economici sull'amministrazione (a cui competono le spese di trasloco, etc.).<br/><br/>Il primo a partire all'attacco della Trenta è Maurizio Gasparri.  "I moralisti 'un tanto a chilo' grillini sono bugiardi ed ipocriti. Non bastava Di Maio che riempie i tanti ministeri, dove immeritatamente approda, di amici e sodali strapagati con soldi dei cittadini, il famoso metodo Sorial. Non bastava il vice ministro Cancelleri che si è fatto accompagnare da sorella e cognato, manco fosse Fini, a un incontro legato alla sua funzione. Ora apprendiamo da cronache stampa delle imprese dell'ex ministro della Difesa Elisabetta Trenta. Ho presentato una interrogazione urgente in Senato per sapere se sia vero che la Trenta, ottenuto un lussuoso appartamento romano dal ministero della Difesa in ragione del suo incarico, benché risulterebbe proprietaria di una casa a Roma, una volta cacciata per manifesta inadeguatezza dall'incarico di governo, abbia utilizzato il ruolo di maggiore dell'Esercito del marito per affidare al coniuge l'appartamento (quando era ancora ministro in carica)  e averlo in uso anche dopo la perdita dell'incarico", dice il senatore forzista.<br/><br/>Gasparri aggiunge che "è bene specificare che il grado del maggiore consorte Passarelli non giustificherebbe l'assegnazione del lussuoso appartamento in zona San Giovanni. Chiedo al ministro Guerini una risposta sollecita. A chi risulta assegnato l'appartamento? È ancora nella disponibilità dell'ex ministro Trenta e dei suoi familiari? Quale canone ha pagato la Trenta quando era ministro e quanto paga il maggiore marito? Se infine il ministro non ritenga di sgomberare entro oggi l'alloggio di pubblica proprietà. Uno vale uno, Trenta vale zero"<br/><br/>Dopo Gasparri tocca reagire ad Andrea Marcucci, capogruppo dei senatori del Pd. "L'ex ministra della Difesa Elisabetta<br/>Trenta chiarisca velocemente: attendiamo di sapere se corrisponde al vero la notizia sull'appartamento di servizio che ora sarebbe stato assegnato al marito. Se le indiscrezioni risultassero vere, saremmo di fronte ad un comportamento molto grave, anche perché coinvolgerebbe una esponente di primissimo livello del M5s".<br/><br/>Attaccano l'ex ministra anche quelli di Forza Italia.  "In commissione Difesa ci stiamo occupando delle assegnazioni degli alloggi per i militari, problema serio sul quale Fratelli d'Italia ha presentato interrogazioni e risoluzioni. E fa profonda tristezza apprendere oggi della vicenda che coinvolge l'ex ministro Trenta e sulla quale occorre fare subito chiarezza. La vicenda è ancor più grave se si pensa alle odiose campagne del M5S contro i presunti privilegi. Privilegi che, a quanto pare, sono invece 'di casa' per gli stessi grillini", dicono i deputati Salvatore Deidda, Wanda Ferro e Davide Galantino.<br/><br/>Sollecitazioni che inducono l'ex ministra Trenta a spiegare con un post su Facebook le sue ragioni. In primo luogo la Trenta spiega che dopo la caduta del governo Conte I aveva tre mesi di tempo, non ancora scaduti per lasciare l'appartamento. Aggiunge però che  suo "marito è ufficiale dell'Esercito Italiano con il grado di maggiore e svolge attualmente un incarico di prima fascia, incarico per il quale è prevista l'assegnazione di un alloggio del medesimo livello di quello che era stato a me assegnato"<br/><br/>L'ex ministra spiega che "a me non era stato concesso un alloggio ASIR - cosiddetto di rappresentanza - ma un alloggio ASI di prima fascia. Pertanto, avendo mio marito richiesto un alloggio di servizio, per evitare ulteriori aggravi economici sull'amministrazione (a cui competono le spese di trasloco, etc.), è stato riassegnato lo stesso precedentemente concesso a me, previa richiesta e secondo la medesima procedura di cui sopra". La polemica però non si placa. E si aggiungono nuovi elementi: "Mi giunge ora la notizia che la ex ministra della difesa Elisabetta Trenta lascerà rapidamente l'appartamento di servizio di primo livello che le venne assegnato a Roma, in ragione del suo incarico ministeriale", scrive il Francesco Giro di Forza Italia.<br/><br/><br/><br/><br/><br/><br/> </p>
    </article>
  </body>
</html>