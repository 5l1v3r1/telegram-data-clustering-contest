<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/interview/obslugovuvannya-odnogo-vidviduvacha-u-pensiynomu-fondi-skorotili-do-20-hvilin-380430"/>
    <meta property="og:site_name" content="Погляд"/>
    <meta property="article:published_time" content="2019-11-17T13:01:00+00:00"/>
    <meta property="og:title" content="Обслуговування одного відвідувача у Пенсійному фонді скоротили до 20 хвилин"/>
    <meta property="og:description" content="Про нові можливості та зручності для відвідувачів Пенсійного фонду розповів начальник Головного управління Пенсійного фонду в Чернівецькій області Михайло РОМАНІВ"/>
  </head>
  <body>
    <article>
      <h1>Обслуговування одного відвідувача у Пенсійному фонді скоротили до 20 хвилин</h1>
      <h2>Головне управління Пенсійного фонду в Чернівецькій області змінило адресу</h2>
      <address>
        <time datetime="2019-11-17T13:01:00+00:00">17 Nov 2019, 13:01</time>
      </address>
      <p>За останньою статистикою, зараз на Буковині налічується понад 228 тисяч  пенсіонерів, що становить понад чверть населення краю. Тільки нинішнього року більше, ніж понад 6000 буковинців вперше оформили пенсії.</p>
      <p>І якщо у сільських районах області відділення Пенсійного фонду мали досить пристойні умови для роботи, то в обласному центрі Головне управління розташовувалося за шістьма адресами, що створювало неабиякі незручності як для самих працівників, так і численних відвідувачів. І ось, нарешті, збулося – всі розпорошені підрозділи здобули одну прописку – Центральна площа,3.</p>
      <p>Про нові можливості та зручності для відвідувачів нашому кореспондентові розповів <b>начальник Головного управління Пенсійного фонду в Чернівецькій області Михайло РОМАНІВ.</b></p>
      <h3>Розмежували зал очікування і зону обслуговування</h3>
      <p>
        <b>– На моїй пам’яті, Михайле Васильовичу, Головне управління Пенсійного фонду в Чернівецькій області кілька разів змінювало прописку. З чим це пов’язано? Які незручності для людей створювали такі переїзди? – з цих запитань розпочалася наша бесіда.</b>
      </p>
      <p>– За весь період існування системи органів Пенсійного фонду на Буковині в обласному центрі ми не мали власного приміщення. Власне, такого, що задовольняло б потреби з повного спектру наших послуг. Приміщення, в яких розміщували підрозділи Пенсійного фонду, орендували. І, до речі, не комунальні чи державні будівлі, а, здебільшого, у комерційних структур. Періодично мігруючи, ми не завжди переселялися в кращі умови. Донедавна, приміром, управління було в будівлі колишнього «Промінвестбанку» на вулиці Головній, яке у процесі приватизації змінило власників. Нові господарі поставили перед нами такі умови, що ми не змогли там надавати первинні послуги. Тому вимушено перемістили їх у підвальні приміщення на вулиці Героїв Майдану. Там же елементарно неможливо було створити нормальних умов для наших відвідувачів.</p>
      <p>
        <b>– Отже, Головне управління містилося не в одній, а різних будівлях?</b>
      </p>
      <p>– Так. Наші структурні підрозділи працювали в шести окремих будівлях на території міста. Скажімо, надання первинних послуг було на Героїв Майдану, а найвіддаленіше відділення – у Садгорі.</p>
      <p>
        <b>– Нарешті, знайшлося відповідне приміщення, де зібрали всі підрозділи докупи і є можливість надавати повний спектр послуг в одному місці. Які переваги нинішнього місця?</b>
      </p>
      <p>– Найперше, це центральна частина міста. Тут є доступ до всіх державних структур та органів місцевого самоврядування. По-друге, тут просторі зали, що дозволило розмежувати зал очікування і зону обслуговування. Ми збільшили число робочих місць. Вдалося запровадити електронну чергу, відмежувати надання послуг з оформлення документів на поховання. Майже 60 тисяч пенсіонерів-чернівчан одержали значно комфортніші умови обслуговування і можливість доступу до інших держустанов.</p>
      <p>
        <b>– Отже, припускаємо, що скоротився і час обслуговування відвідувачів?</b>
      </p>
      <p>– Використання електронної черги та інші нововведення сприяли тому, що час обслуговування одного відвідувача скоротився до 15-20 хвилин. Звісно, виникають деякі нештатні ситуації, але наші кваліфіковані фахівці виходять з них делікатно і зі знанням справи. Кожен відвідувач отримує вичерпні консультації та послуги.</p>
      <p>
        <b>– Михайле Васильовичу, Головне управління Пенсійного фонду наразі має шикарне приміщення. А які умови в районних відділеннях?</b>
      </p>
      <p>– Свого часу наші відділення теж орендували приміщення в різних структур. Зараз орендуємо приміщення лише або в органів державної влади, або місцевого самоврядування. За нинішній рік вдалося зробити там чимало для поліпшення умов обслуговування громадян. Зокрема, розмежували зали очікувань й обслуговувань. Не вдалося хіба що впровадити в районах послугу «Електронна черга» Але там і немає великого напливу відвідувачів. В кожному з них встановлено електронні табло, які висвічують номер вільного робочого місця. До речі, всі вони пристосовані для інклюзивного обслуговування громадян, тобто людей з обмеженими фізичними можливостями.</p>
      <h3>Перелік послуг постійно розширюють</h3>
      <p>
        <b>– Які нові послуги впровадили останнім часом у роботі вашого управління?</b>
      </p>
      <p>– Наші фахівці виконують повний комплекс послуг, які є в переліку Пенсійного фонду. Зокрема і доступ до вебпорталу, можливість скористатися скайп-зв’язком тощо.</p>
      <p>
        <b>– Михайле Васильовичу, а чи плануєте найближчим часом розширювати їх?</b>
      </p>
      <p>– Відповідно до Закону «Про загальнодержавне пенсійне забезпечення і соціальне страхування» затверджено чіткий перелік послуг, які надають органи Пенсійного фонду. Ми й дотримуємося його. Розширення стане можливим тільки тоді, коли на законодавчому рівні ухвалять відповідні зміни. Передбачено у перспективі ведення реєстру лікарняних листків органами Пенсійного фонду. Також на рівні керівника держави заявлено про запровадження електронної трудової книжки. Над цим ми вже працюємо. Тільки треба, щоб у законодавчому полі цю норму впорядкували. Крім цього, нещодавно задекларовано, що до кінця року має запрацювати така послуга, як оформлення пенсії в один дотик.</p>
      <blockquote>Із деяких нештатних ситуацій кваліфіковані фахівці Пенсійного фонду виходять делікатно й зі знанням справи</blockquote>
      <p>
        <b>– Що це означає? Ви говорити про фантастичні речі.</b>
      </p>
      <p>– Зовсім ні. Ми нині вже почали надавати таку послугу. Зараз вона проходить обкатку. Суть її в тому, що людина, котра має електронний цифровий підпис, подає пакет документів в електронному вигляді, а вже наші фахівці на його підставі продовжують роботу з нарахування клієнтові пенсії. А ще без додаткової ідентифікації буде запроваджено повноцінний перерахунок пенсії. Тому що така людина вже ідентифікована, база даних на неї є у реєстрах і можна працювати за її особистою заявою в електронному вигляді через Інтернет. Крім згаданих, з нових видів – одержання в електронному вигляді будь-яких довідок. Зайшовши на вебпортал, зареєструйся і одержуй офіційну довідку.</p>
      <p>
        <b>– Які зручності для людей із обмеженими фізичними можливостями?</b>
      </p>
      <p>– У всіх районних підрозділах і в центральному відділенні ми забезпечуємо людям з інвалідністю повний перелік послуг. Навіть для незрячих є таблиця Брайля. Працюємо над облаштуванням пандуса. Модернізуємо його за сприяння фахівців із Товариства інвалідів. Фахівці змінюють кут підйому за побажанням людей на візках.</p>
      <h3>Про дефіцит і дотації</h3>
      <p>
        <b>– Нерідко доводиться чути, що Пенсійний фонд України має чималий дефіцит бюджету. Чи траплялися на Буковині затримки із виплатою пенсії?</b>
      </p>
      <p>– Треба розрізняти, що таке бюджет і дотації. Розмір дотацій на нинішній рік становить 167 мільярдів гривень, на 2020-й її передбачено в бюджеті 172 мільярди. Але це не дефіцит. Часто пересічні люди, а то й політики, плутають поняття, не розуміючи що є дві позиції, які забезпечує держава, – дотації у вигляді державного бюджету під виплати, які вона гарантувала. Якраз ці виплати і становлять левову частку у розмірі дотацій. Якщо брати дефіцит бюджету Пенсійного фонду на 2019 рік, то він становить 30 мільярдів із 167 мільярдів закладених у бюджеті для Пенсійного фонду.</p>
      <p>А виплату пенсій в області здійснюють відповідно до графіка, затримок немає. Що стосується області, то нинішнього року спостерігається збільшення частки власних надходжень до бюджету Пенсійного фонду для забезпечення пенсійних виплат. Маємо нині 69 відсотків власних доходів.</p>
      <p>
        <b>– Як цей показник виглядає по інших регіонах?</b>
      </p>
      <p>– Тут варто зважити на економічний і промисловий розвиток інших областей. Десь краще розвинена промисловість, в інших областях більше орної землі. Наша позиція, приміром, краща за Тернопільську, Херсонську, практично однакові показники з Івано-Франківською, Полтавською, Рівненською….             </p>
      <p>
        <b>– Михайле Васильовичу, розкажіть, скільки людей в області одержують мінімальні пенсії, скільки – максимальні?</b>
      </p>
      <p>– Зараз мінімальна пенсія становить 1564 гривні, після досягнення 65-річного віку за окремих умов – 1669. Таких по області 2,8 відсотка від загального контингенту пенсіонерів. Від мінімальної і до 5000 гривень  – основна питома вага, що становить трохи більше, як 70 відсотків. Від 5 і до 10 тисяч отримують 23 відсотки краян. І менше, ніж один відсоток, буковинців одержують пенсію понад 10 тисяч. Максимальна ж пенсія в Україні – 14690 гривень. Ми не говоримо про суддів, в яких окремі виплати.</p>
      <p>
        <b>– На які зміни чекати пенсіонерам у найближчому майбутньому?</b>
      </p>
      <p>– З 1 грудня зміниться мінімальний прожитковий рівень, що потягне за собою масове перерахування пенсій. Це буде незначний відсоток, оскільки прожитковий зростає на 74 гривні. Отже і мінімальні пенсії зростуть на 35-37 гривень. З 1 березня 2020-го проведуть чергове осучаснення пенсій.  На 1 квітня плануємо провести в електронному варіанті масовий перерахунок тим пенсіонерам, що працюють, які два роки відпрацювали.</p>
      <p>Роботи на 466 працівників управління Пенсійного фонду випадає чимало.</p>
      <p>Практично 10 тисяч пенсіонерів припадає на одного працівника. Але поліпшення умов праці та сучасні засоби зв’язку допомагають нам впоратися із будь-якими завданнями.      </p>
      <p>Анатолій ІСАК.</p>
      <related>
        <h4>Схожі записи</h4>
        <a href="https://pogliad.ua/news/interview/do-pensiyi-dodadut-u-dva-etapi-140078"/>
        <a href="https://pogliad.ua/news/bukovina/mamayivska-otg-gromadi-rozvivayutsya-tam-de-lyudi-nebayduzhi-379752"/>
        <a href="https://pogliad.ua/news/interview/za-kilkistyu-200-balnikiv-chernivecka-oblast-vhodit-u-top-10-regioniv-ukrayini-376706"/>
        <a href="https://pogliad.ua/news/interview/rahuemo-vrozhay-na-bukovini-i-zbitki-cherez-negodu-374927"/>
      </related>
    </article>
  </body>
</html>