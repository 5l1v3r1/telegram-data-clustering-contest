<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sasht-i-yuzhna-koreya-s-zhest-kam-kndr-otlagat-voenni-ucheniya.html"/>
    <meta property="og:site_name" content="News.bg"/>
    <meta property="article:published_time" content="2019-11-17T13:16:32+00:00"/>
    <meta property="og:title" content="САЩ и Южна Корея с жест към КНДР - отлагат военни учения"/>
    <meta property="og:description" content="Това не е отстъпление, а акт на добра воля, подчерта Марк Еспър"/>
  </head>
  <body>
    <article>
      <h1>САЩ и Южна Корея с жест към КНДР - отлагат военни учения</h1>
      <address>
        <time datetime="2019-11-17T13:16:32+00:00">17 Nov 2019, 13:16</time>
      </address>
      <p><b>САЩ и Южна Корея ще отложат за неопределено време съвместно военновъздушно учение като "акт на добра воля" към Северна Корeя.</b> Това заяви министърът на отбраната на САЩ Марк Еспър, цитиран от "Асошиейтед прес".</p>
      <p>Пхенян отдавна протестира срещу съвместните военни учения, които според нея са подготовка за инвазия. Азиатската страна постави краен срок на Вашингтон, за да излезе с ново предложение по буксуващите преговори за оръжейните си програми.</p>
      <p>През 2018 г. <a href="https://news.bg/int-politics/sasht-otmeniha-voennite-ucheniya-s-yuzhna-koreya-zaradi-severna-koreya.html"><b>Съединените щати и Южна Корея отново отмениха няколко съвместни учения</b> </a>след срещата на върха в Сингапур между президента Доналд Тръмп и лидера на КНДР Ким Чен-ун.</p>
      <p><b>Взехме това решение като акт на добра воля, за да допринесем за среда, благоприятна за дипломацията и постигането на мир</b>, обясни Еспър на среща на министрите на отбраната в столицата на Тайланд.</p>
      <p>Той призова Северна Корея да се върне към преговорите и "<b>да демонстрира същата добра воля</b>", визирайки решението за отмяна на учението.</p>
      <p>По думи на силовия министър на САЩ отмяната на ученията <b>не е отстъпление, а усилие за създаване на "малко повече пространство</b>", така че дипломатите да успеят да постигнат споразумение.</p>
    </article>
  </body>
</html>