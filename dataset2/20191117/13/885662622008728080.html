<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/kosmos/125452/bretanos-ypex-adianoito-ena-brexit-horis-symfonia-gia-eleythero-emporio"/>
    <meta property="og:site_name" content="Insider"/>
    <meta property="article:published_time" content="2019-11-17T13:28:00+00:00"/>
    <meta property="og:title" content="Λονδίνο: Αδιανόητο ένα Brexit χωρίς συμφωνία για το ελεύθερο εμπόριο"/>
    <meta property="og:description" content="«Δεν είναι ούτε κατά διάνοια πιθανό, η Βρετανία να αποχωρήσει από την Ευρωπαϊκή Ένωση, χωρίς μία συμφωνία για το ελεύθερο εμπόριο», δήλωσε ο Ντομινίκ Ραμπ."/>
  </head>
  <body>
    <article>
      <h1>Λονδίνο: Αδιανόητο ένα Brexit χωρίς συμφωνία για το ελεύθερο εμπόριο</h1>
      <h2>«Δεν είναι ούτε κατά διάνοια πιθανό, η Βρετανία να αποχωρήσει από την Ευρωπαϊκή Ένωση, χωρίς μία συμφωνία για το ελεύθερο εμπόριο», δήλωσε ο Ντομινίκ Ραμπ.</h2>
      <address>
        <time datetime="2019-11-17T13:28:00+00:00">17 Nov 2019, 13:28</time>
      </address>
      <p><b>Αδιανόητο χαρακτηρίζει ένα Brexit χωρίς συμφωνία για το ελεύθερο εμπόριο</b> ο υπουργός Εξωτερικών της Βρετανίας,<b> Ντομινίκ Ραμπ.</b></p>
      <p>Ειδικότερα, ο υπουργός Εξωτερικών δήλωσε σήμερα ότι δεν είναι «ούτε κατά διάνοια πιθανό», η Βρετανία να αποχωρήσει από την Ευρωπαϊκή Ένωση, χωρίς να υπάρχει μία συμφωνία για το ελεύθερο εμπόριο, στο τέλος μιας μεταβατικής περιόδου μετά το Brexit.</p>
      <p>Οι κυβερνώντες συντηρητικοί ελπίζουν να κερδίσουν μία πλειοψηφία στο κοινοβούλιο από τις εκλογές της 12ης Δεκεμβρίου, προκειμένου να προωθήσουν τη συμφωνία για το Brexit που έχει συμφωνήσει ο πρωθυπουργός Μπόρις Τζόνσον με τις Βρυξέλλες, ενώ οι ίδιοι δηλώνουν ότι δεν θα παρατείνουν την μεταβατική περίοδο.</p>
      <p>Σε ερώτηση του BBC TV αν η Βρετανία μπορεί να αποχωρήσει χωρίς συμφωνία ο Ράαμπ είπε: «Όχι. Δεν νομίζω ότι είναι ούτε κατά διάνοια πιθανό», είπε ο ίδιος.</p>
      <p>
        <b>Βάλλει κατά της ΕΕ ο αρμόδιος υπουργός για το Brexit</b>
      </p>
      <p>Την ίδια ώρα, ο Βρετανός υπουργός αρμόδιος για το Brexit,<b> Στίβεν Μπάρκλεϊ, </b>κατηγορεί τις «ελίτ» της Ευρωπαϊκής Ένωσης ότι θα προτιμούσαν τη διακυβέρνηση του Ηνωμένου Βασιλείου να αναλάβει μια κυβέρνηση των Εργατικών (αξιωματική αντιπολίτευση) υπό τον Τζέρεμι Κόρμπιν μετά τις πρόωρες βουλευτικές εκλογές της 12ης Δεκεμβρίου.</p>
      <p>Σε άρθρο του που δημοσιεύεται στο φύλλο της εφημερίδας The Sunday Times που κυκλοφορεί, ο Μπάρκλεϊ σημειώνει πως του προκάλεσαν αποτροπιασμό τα σχόλια του απερχόμενου προέδρου του Ευρωπαϊκού Συμβουλίου Ντόναλντ Τουσκ στην αποχαιρετιστήρια ομιλία του την Τετάρτη. Ο Τουσκ προέβλεψε σε αυτή την ομιλία ότι το Ηνωμένο Βασίλειο θα απολέσει την επιρροή του στις διεθνείς υποθέσεις, ότι θα μετατραπεί σε «παίκτη δεύτερης κατηγορίας» αφού αποχωρήσει από την ΕΕ.</p>
      <p>«Αυτή η ανάμιξη στην προεκλογική εκστρατεία στη χώρα μας δείχνει ποιες είναι οι αληθινές συμπάθειες των ελίτ της ΕΕ: Μια κυβέρνηση Κόρμπιν, που θα επαναδιαπραγματευθεί τη συμφωνία και κατόπιν θα κάνει εκστρατεία εναντίον της ενόψει άλλου ενός δημοψηφίσματος, με την υποστήριξη του SNP ή των Φιλελεύθερων Δημοκρατών». Σκοπός τους είναι να ανακληθεί η διαδικασία αποχώρησης βάσει του Άρθρου 50 της Λισαβόνας «χωρίς να αφήσουν τους Βρετανούς να έχουν λόγο», διατείνεται ο Μπάρκλεϊ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/kosmos/125268/meta-tis-boyleytikes-ekloges-tha-orisei-eyropaio-epitropo-i-bretania"/>
        <a href="https://www.insider.gr/eidiseis/kosmos/125264/aporriptei-tin-protasi-synergasias-ton-syntiritikon-o-naitzel-faratz"/>
        <a href="https://www.insider.gr/eidiseis/kosmos/124974/moodys-ypobathmisi-toy-axiohreoy-tis-bretanias-eleo-brexit"/>
      </related>
    </article>
  </body>
</html>