<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/17/45-ot-uchitelite-shte-se-pensionirat-do-10-godini.429915"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T13:55:00+00:00"/>
    <meta property="og:title" content="45% от учителите ще се пенсионират до 10 години"/>
    <meta property="og:description" content="Децата на нискообразовани родители все повече в училище | Dnes.bg"/>
  </head>
  <body>
    <article>
      <h1>45% от учителите ще се пенсионират до 10 години</h1>
      <h2>Децата на нискообразовани родители все повече в училище</h2>
      <address><time datetime="2019-11-17T13:55:00+00:00">17 Nov 2019, 13:55</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>"От всички бюджетни програми с най-висока обществена възвръщаемост е тази за предучилищното образование. Въвеждането на задължителна подготовка на 4 години няма да струва много. Финансираме голяма част от това обучение – 14 млн. лева, но увеличеният обхват от 78% деца до над 90% деца ще струва около 25-30 млн. лева на годишна база". Това каза пред БНР министърът на образованието и науката Красимир Вълчев.</p>
      <p>По повод освобождаването от таксите за предучилищна възраст той подчерта.</p>
      <p>"Всяка една система има солидарност. Все още нямаме решение колко точно ще бъдат средствата, но те ще се допълнят със средствата от държавния бюджет и от средствата от европейския социален фонд", обясни министърът.</p>
      <p>В предаването "Неделя 150" министър Вълчев каза, че в рамките на програмата за интеграция на ромските деца през последните три години са записани близо 40 000 деца, голяма част от тях в системата на предучилищното образование.</p>
      <p>"Основният проблем е културен – отношението към образованието… Трябва да продължим с активността по механизма и е по-важно да ги накараме да ходят ежедневно, защото самото записване е еднократният и по-лесният акт. Имаме и проблем с мотивацията за учене, но това е при всички деца", смята той.</p>
      <p>Красимир Вълчев каза, че за първи път в системата на образованието има повече деца от семейства с по-ниско образование на родителите.</p>
      <p>"Това се дължи на демографското възпроизводство. Трябва с повече усилия на всеки един учител да приобщим децата", обясни той.</p>
      <p>Образователният министър уточни, че склонността за включване в педагогическата професия се увеличава.<br/>"Имаме тройно-четворно предизвикателство за следващите 10 години. Една страна трябва да има достатъчно учители. При нормална възрастова структура трябва да се пенсионират 25%, а при нас – 45%. Трябва да обезпечим системата с добри учители. Догодина предвиждаме трети стипендии за ученици с най-добри резултати, които се включат в педагогическо образование. Ранният достъп до образование е функция на равния достъп до добър учител... Имаме недостиг по определени дисциплини – предишните години беше по информационни технологии и по английски език, а през следващите години ще бъде по математика, по физика, по химия", каза той.</p>
      <p>"В системата на училищното образование до голяма степен са централно регулирани възнагражденията, докато висшето образование е напълно автономно. Средните заплати във висшите училища са над 1900 лева, но разликата между най-ниските и най-високите е средно 150%, докато в сферата на училищното образование разликата е 40%", обясни министърът.</p>
    </article>
  </body>
</html>