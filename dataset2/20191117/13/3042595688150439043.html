<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/gravidmagen-var-alt-annet-enn-en-baby/71826435"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T13:03:38+00:00"/>
    <meta property="og:title" content="«Gravidmagen» var alt annet enn en baby"/>
    <meta property="og:description" content="- «Liksom-mammaen» er tatt, melder landets sikkerhetsminister."/>
  </head>
  <body>
    <article>
      <h1>«Gravidmagen» var alt annet enn en baby</h1>
      <h2>- «Liksom-mammaen» er tatt, melder landets sikkerhetsminister.</h2>
      <address><time datetime="2019-11-17T13:03:38+00:00">17 Nov 2019, 13:03</time> by <a rel="author">Audun Hageskal</a></address>
      <p>Forkledningen kvinnen hadde tatt på, var kanskje ikke det verste forsøket hun kunne gjort. Men da narkotikapolitiets skvadron 28 i Argentina så «gravidmagen» hennes, fattet de likevel mistanke.</p>
      <p>Allerede da bussen fra Mendoza i sørvest til Caleta Olivia i sørøst etter kort tid ankom San Rafael, var turen over for kvinnen. Nærmere undersøkelser viste at magen hennes inneholdt alt annet enn et ufødt barn.</p>
      <figure>
        <img src="https://dbstatic.no/71826644.jpg?imageId=71826644&amp;x=0&amp;y=32.272727272727&amp;cropw=100&amp;croph=44.848484848485&amp;width=321&amp;height=297"/>
        <figcaption><b>FALSK:</b> Magen viste seg å være laget til et helt spesielt formål. Foto: Politiet Vis mer</figcaption>
      </figure>
      <p>Derimot ble det funnet drøye 4,5 kilo marihuana i den kuleformede beholderen hun hadde festet på kroppen. Det opplyser det lokale narkotikapolitiet på sine <a href="https://prensagendarmeria.gob.ar/prensa/Simulaba-estar-embarazada-pero-llevaba-un-falso-vientre-con-droga/1307">nettsider</a>.</p>
      <h3>- «Liksom-mammaen» pågrepet</h3>
      <p>Saken har engasjert landets føderal sikkerhetsminister, Patricia Bullrich. Da narkotikapolitiet denne uka offentliggjorde bilder av beslaget, var hun raskt ute på Twitter og omtalte hendelsen.</p>
      <p>
        <b>- Kvinnen hadde laget en kunstig mage, gjemt 15 pakker cannabis og lot som hun var gravid. «Liksom-mammaen» er tatt, skriver Bullrich på Twitter.</b>
      </p>
      <figure>
        <img src="https://dbstatic.no/71826646.jpg?imageId=71826646&amp;x=0&amp;y=34.863523573201&amp;cropw=100&amp;croph=53.473945409429&amp;width=643&amp;height=432"/>
        <figcaption><b>BESLAG:</b> 15 pakker cannabis skjulte seg i beholderen på kvinnens mage. Foto: Politiet Vis mer</figcaption>
      </figure>
      <h3>Avslørt av tupé</h3>
      <p>Smuglingsforsøket i Argentina er ikke det eneste kreative forsøket som er gjennomført i år. I sommer ble en mann pågrepet i Spania. Den gang var det en noe spesiell tupé som fikk politiet til å reagere.</p>
      <p>18. juni reiste mannen fra Bogota i Colombia til Spania, og landet på flyplassen i Barcelona. De ansatte la merke til at mannen virket ekstremt nervøs. Likevel var det mannens hode som tiltrakk seg mest oppmerksomhet. Da mannen ble spurt om å fjerne tupeen, fant tollerne 503 gram kokain limt fast til hodet hans.</p>
      <p>
        <b>- Det er ingen grense for oppfinnsomheten til narkotikasmuglere som prøver å latterliggjøre sikkerhetskontrollene, sa politiet i en uttalelse ifølge <a href="https://www.reuters.com/article/us-spain-police-drugs/colombian-caught-in-spain-with-cocaine-under-toupee-idUSKCN1UB0X1">Reuters den gang.</a></b>
      </p>
    </article>
  </body>
</html>