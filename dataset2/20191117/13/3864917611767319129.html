<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819880-rosia-pisla-povernenna-ukraini-korabliv-mae-zakriti-spravu-proti-morakiv-polozov.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T13:46:00+00:00"/>
    <meta property="og:title" content="Росія після повернення Україні кораблів має закрити справу проти моряків — Полозов"/>
    <meta property="og:description" content="Росія після повернення Україні захоплених кораблів повинна припинити кримінальну справу проти українських моряків."/>
  </head>
  <body>
    <article>
      <h1>Росія після повернення Україні кораблів має закрити справу проти моряків — Полозов</h1>
      <h2>Росія після повернення Україні захоплених кораблів повинна припинити кримінальну справу проти українських моряків.</h2>
      <address>
        <time datetime="2019-11-17T13:46:00+00:00">17 Nov 2019, 13:46</time>
      </address>
      <p>Про це заявив адвокат моряків Микола Полозов у <a href="https://www.facebook.com/photo.php?fbid=2655059367892776&amp;set=a.135081823223889&amp;type=3&amp;theater">Facebook</a>.</p>
      <p>Зокрема, Полозов нагадав, що Міжнародний трибунал ООН з морського права 25 травня цього року виніс наказ про застосування забезпечувальних заходів, де встановлено обов'язок Російської Федерації негайно повернути Україні малі броньовані артилерійські катери «Нікополь» і «Бердянськ» і рейдовий буксир «Яни-Капу». Крім того, Російська Федерація зобов'язана негайно повернути в Україну 24 членів екіпажів захоплених військових кораблів.</p>
      <p>На початку вересня військовополоненим українським морякам був змінений запобіжний захід, і вони змогли повернутися в Україну, зазначив Полозов.</p>
      <p>«Таким чином підпункт 1 (b) наказу трибуналу російською владою було виконано. Те саме стосується підпункту 1 (a) про повернення кораблів», - сказав адвокат.</p>
      <p>Він додав, що зараз кораблі «Бердянськ», «Нікополь» і «Яни-Капу» виводять з Керчі, і після їх передачі Україні Російська Федерація зможе надати звіт трибуналу ООН про виконання двох пунктів травневого наказу.</p>
      <p>«Після повернення в Україну захоплених моряків та їх кораблів, звичайним і розумним завершенням всієї цієї історії в Росії має бути припинення кримінальної справи проти моряків», - підкреслив Полозов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819819-ukrainski-korabli-gotuut-do-vidpravlenna-z-kerci-zmi.html">Захоплені РФ українські кораблі виводять із Керчі</a>
      </blockquote>
      <p>Як повідомлялося, 25 листопада 2018 року російські силовики біля берегів окупованого <a href="https://www.ukrinform.ua/tag-krim">Криму</a> обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни-Капу", які прямували з Одеси до Маріуполя. У полон потрапили 24 українці, троє з них дістали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін уформаті 35 на 35, в рамках якого, зокрема, були звільнені 24 полонені моряки.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені в Керченській протоці кораблі.</p>
      <p>Напередодні, 16 листопада, помічник Президента України Андрій Єрмак заявив про завершальний етап повернення в Україну трьох кораблів.</p>
      <p>У неділю, 17 листопада, захоплені українські військові кораблі у супроводі російської берегової охорони вивели з акваторії "Генмола" в Керчі. За даними ЗМІ, їх передача Україні планується 18 листопада.</p>
    </article>
  </body>
</html>