<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/al-nuovo-corpo-intercomunale-di-polizia-locale-maggiori-tutele-cittadini-219407"/>
    <meta property="og:site_name" content="Oggi Treviso"/>
    <meta property="article:published_time" content="2019-11-17T13:32:02+00:00"/>
    <meta property="og:title" content="Al via il nuovo corpo intercomunale di Polizia locale, maggiori tutele per i cittadini"/>
    <meta property="og:description" content="MOGLIANO - È in fase di definizione la convenzione per far nascere il Corpo Intercomunale della Polizia Locale."/>
  </head>
  <body>
    <article>
      <h1>Al via il nuovo corpo intercomunale di Polizia locale, maggiori tutele per i cittadini</h1>
      <h2>In campo i comandi di Mogliano, Preganziol e Casier</h2>
      <address><time datetime="2019-11-17T13:32:02+00:00">17 Nov 2019, 13:32</time> by <a rel="author" href="http://oggitreviso.it/archivio/news/giornalista/21" target="_blank">Gianandrea Rorato</a></address>
      <p><b>MOGLIANO -</b> È in fase di definizione la convenzione per far nascere il Corpo Intercomunale della Polizia Locale. Nella giornata di giovedì 14 novembre si sono incontrati i Comuni di <b>Mogliano Veneto</b>, <b>Casie</b>r e <b>Preganziol</b>, per definire gli accordi per la gestione in forma associata delle funzioni di Polizia Locale, con l’obiettivo di garantire <b>maggior presidio del territorio</b> e una sicurezza urbana più consistente. Presenti all’incontro, i sindaci delle tre Amministrazioni coinvolte, <b>Davide Bortolato</b> per Mogliano Veneto, <b>Paolo Galeano </b>per Preganziol e <b>Renzo Carraretto</b> per Casier, accompagnati dagli assesori alla sicurezza <b>Carlo Albanese</b> per Mogliano e Rossella Veneran per Casier, e dai comandanti dei rispettivi Corpi di Polizia Locale. Ossia Stefano Forte per il comune di Mogliano, e Rudy Sottana per i comuni di Preganziol e Casier, dove la gestione in forma associata è già avviata.<br/><br/> <br/><br/>Scopo dell’incontro: discutere la convenzione per arrivare a definire <b>un unico corpo intercomunale di Polizia Locale fra i tre Comuni</b>. Nello specifico, questa unione secondo le amministrazioni in campo porterà <b>maggiori servizi ai cittadini,</b> oltre che implementare l’offerta con attività che oggi non esistono o esistono solo in parte. Tra queste, si parla di un turno di sorveglianza serale e la possibilità di accedere a bandi di finanziamento regionali (a cui non sarebbe possibile partecipare in assenza di una gestione in forma associata). “L’iniziativa nasce con l’intento di incentivare il controllo e la sicurezza dei territori coinvolti, dando vita a una centrale operativa unica, attualmente individuata nel nostro Comune, che sarà l’ente capofila”, dichiara il Sindaco di Mogliano Veneto, Davide Bortolato.<br/><br/> <br/><br/>“Questo è l’inizio delle definizioni dei programmi che abbiamo intrapreso come nuova Amministrazione. L’aggregazione rappresenta certamente un beneficio per il cittadino. Noi ci abbiamo sempre creduto e questi sono i primi risultati”, aggiunge Renzo Carraretto, Sindaco di Casier. Un iter, questo, che avverrà un po’ alla volta. Intanto nei singoli territori resteranno aperti degli sportelli, così come a Preganziol resterà attivo il Comando distaccato. Pian piano i corpi saranno associati, fino a fondersi completamente entro 30 mesi dalla firma della convenzione. Il prossimo traguardo è ora quello di far approvare la proposta di convenzione in tutti e tre i Consigli Comunali dei Comuni coinvolti. Come infatti precisa il Sindaco di Mogliano Veneto, “entro fine anno l’obiettivo è arrivare nei consigli comunali per poter essere operativi già dal 2020”.<br/><br/> <br/><br/>Obiettivo condiviso anche da Paolo Galeano, Sindaco di Preganziol, che commenta: “Se lavoriamo insieme, lavoriamo meglio. Le potenzialità ci sono tutte quando si lavora in sinergia, anche su bacini più grandi. Noi infatti guardiamo con molto favore a questo allargamento di collaborazione a tre Comuni, soprattutto alla luce delle dinamiche molto simili che li accomunano”. Soddisfazione è stata espressa anche dagli Assessori Carlo Albanese per Mogliano Veneto e Rossella Veneran per Casier, mentre i segretari generali hanno dato il loro contributo tecnico legale Chiara Mazzocco per Mogliano Veneto, Paola Denoni per Casier e Antonella Bergamin per Preganziol, anch’essi presenti all’incontro. Il piano di zona individua questi tre comuni, più quello di Casale sul Sile, che per il momento non si è ancora pronunciato in merito all’unione. “Le porte restano aperte per Casale”, fa sapere il Sindaco di Mogliano Veneto.</p>
      <related>
        <h4>Dello stesso argomento</h4>
        <a href="http://oggitreviso.it/parte-controllo-di-vicinato-mogliano-219327"/>
        <a href="http://oggitreviso.it/monopattini-elettrici-sulle-strade-moglianesi-breve-si-potr%C3%A0-218580"/>
        <a href="http://oggitreviso.it/nuove-colonnine-le-auto-elettriche-mogliano-215887"/>
        <a href="http://oggitreviso.it/nuovo-maresciallo-mogliano-%C3%A8-22enne-aurora-palmieri-214363"/>
        <a href="http://oggitreviso.it/tolto-striscione-regeni-centrosinistra-insorge-211540"/>
        <a href="http://oggitreviso.it/neo-sindaco-bortolato-ha-reso-nota-nuova-giunta-di-mogliano-211165"/>
        <a href="http://oggitreviso.it/totogiunta-mogliano-tochet-cocito-squadra-211065"/>
        <a href="http://oggitreviso.it/ecco-nuova-giunta-del-sindaco-galeano-210874"/>
        <a href="http://oggitreviso.it/mogliano-centrosinistra-non-ci-sta-chiede-riconteggio-dei-voti-210838"/>
        <a href="http://oggitreviso.it/casier-pi%C3%B9-votati-sono-tutti-assessori-210790"/>
      </related>
    </article>
  </body>
</html>