<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/slik-sjekker-du-brannslukningsapparatet/71819606"/>
    <meta property="og:site_name" content="Dinside"/>
    <meta property="article:published_time" content="2019-11-17T13:00:00+00:00"/>
    <meta property="og:title" content="Slik sjekker du brannslukningsapparatet"/>
    <meta property="og:description" content="Pass på brannsikkerheten i hjemmet: I videoen får du viktige tips om sjekk og bruk av brannslukningsapparatet ditt."/>
  </head>
  <body>
    <article>
      <h1>Slik sjekker du brannslukningsapparatet</h1>
      <h2>Pass på brannsikkerheten i hjemmet: I videoen får du viktige tips om sjekk og bruk av brannslukningsapparatet ditt.</h2>
      <address>
        <time datetime="2019-11-17T13:00:00+00:00">17 Nov 2019, 13:00</time>
      </address>
      <p>
        <i>
          <b>Av: Trond Henrik Rasch</b>
        </i>
      </p>
      <p>Vinteren, og spesielt julen, betyr høytid for levende lys og fyr i peisen. Samtidig er det også høysesong for mer alvorlige branner. Derfor er det lurt å sjekke at ditt hus har det som trengs hvis brannen blir et faktum - og at du har riktig slukkeutstyr. I videoen over ser du hvordan du sjekker dette.</p>
      <h3>Mye stress</h3>
      <p>Branninspektør ved hovedbrannstasjonen i Oslo, Sigurd Folgerø Dalen, forteller at det er blandingen av mange folk, alkohol og stress som bidrar til at brannene på vinterstid ofte får større konsekvenser.</p>
      <figure>
        <img src="https://dbstatic.no/71819684.jpg?imageId=71819684&amp;x=0&amp;y=24.896265560166&amp;cropw=100&amp;croph=40.041493775934&amp;width=321&amp;height=193"/>
        <figcaption><b>VIT HVOR DU HAR APPARATET:</b> Branninspektør Sigurd Folgerø Dalen understreker hvor viktig det er å vite hvor du har brannslukningsapparatet. Foto: Trond Henrik Rasch Vis mer</figcaption>
      </figure>
      <p>– Det er egentlig ikke slik at vi har så mange flere oppdrag på vinteren sammenliknet med resten av året, men det er ofte settingen hvor brannen starter som gjør at de blir større. Fester med levende lys og mange folk kan fort gå galt.</p>
      <p>
        <b>Bare det å vite hvor brannslukningsapparatet er i hjemmet og å sørge for at røykvarsleren fungerer, er to veldig enkle ting som kan bidra til å minske faren ved brann, ifølge Dalen.</b>
      </p>
      <aside>Krav til merking<br/>   •  Brannslukningsapparater skal være merket med hvilke typer branner de egner seg til å slukke. Dette er delt inn i brannklasser.<br/>   •  Klasse A - Mot brann i faste organiske materialer som tre, papir, tekstiler etc.<br/>   •  Klasse B - Mot brann i væsker som bensin, olje, lakk, maling etc.<br/>   •  Klasse C - Mot brann i gasser som propan, butan, metan etc.<br/>   •  Klasse D - Mot brann i metaller (lite brukt) Klasse F - Mot brann i matoljer<br/><i>Kilde: Sikkerhverdag.no</i></aside>
      <p>– Det er påbudt å ha minst ett slukningshjelpemiddel i hver husstand, men et generelt tips er å ha ett hjelpemiddel i hver etasje, også hvis det skulle være aktuelt. Enten om det er apparat, husbrannslange eller små skumsprayflasker kan de gi deg en mye større sikkerhet hjemme.</p>
      <p>Dalen påpeker likevel at det fortsatt er <a href="https://www.dinside.no/bolig/bor-ha-brannovelsen-hvert-ar-men-nesten-ingen-gjor-det/71669007">røykvarsleren</a> som er det viktigste elementet og den som bidrar mest til å sikre hjemmet.</p>
      <h3>Du skal ikke være brannmann</h3>
      <p>Brannvernforeningen, DSB og forsikringsselskapet If arrangerer hvert år Brannvernuka, og i år var fokuset spesielt rettet mot slukningsutstyr. I en undersøkelse som ble gjennomført i forbindelse med uka, kom det frem at <a href="https://kommunikasjon.ntb.no/pressemelding/nye-tall-tusenvis-av-brannslokkere-kan-virke-darlig?publisherId=17846751&amp;releaseId=17870857">i hvert tiende hjem er det brannslukningsapparater som er eldre enn ti år</a> – med over halvparten som aldri har hatt de på kontrollsjekk.</p>
      <figure>
        <img src="https://dbstatic.no/71819681.jpg?imageId=71819681&amp;x=38.363171355499&amp;y=0.57803468208092&amp;cropw=41.048593350384&amp;croph=37.186897880539&amp;width=321&amp;height=193"/>
        <figcaption><b>FÅ FOLK UT:</b> Det viktigste er å få folk ut av boligen og i sikkerhet raskest mulig, poengterer Sigmund Clementz hos If. Foto: If Vis mer</figcaption>
      </figure>
      <p>Sigmund Clementz , informasjonssjef i If, sier at det er omstendighetene rundt en brann som har noe å si. Det viktigste er å få alle i huset ut og i sikkerhet. Branntepper, husbrannslanger og brannslukningsapparater er bare hjelpemidler for å begrense eller stoppe branntilløp.</p>
      <p>– Branner er en jobb for brannvesenet – du skal ikke være en brannmann hvis det begynner å brenne, men bruke de midlene man har til rådighet for å prøve å forhindre tilløpet, påpeker Clementz.</p>
      <aside>Krav til slukkeutstyr<br/>   •  Alle boliger skal ha slukkeutstyr som husbrannslange, eller brannslukningsapparat med skum eller pulver.<br/>   •  Hvis et skumapparat er det eneste slukkeutstyr du har må dette være på minimum 6 liter med effektivitetsklasse på minst 21 A.<br/>   •  Hvis du har pulverapparat som eneste slukkeutstyr må dette være på minst 6 kilo.<br/>   •  Skum – og pulverslukkere som selges på markedet skal være testet og godkjent. I tillegg skal de være røde.<br/>   •  Når du kjøper et brannslukningsapparat skal det følge med veiledningshefte på norsk, med opplysninger om virkemåte, type branner, slukkemetode, plassering og vedlikehold.<br/>   •  Andre typer apparater enn skum- og pulverslukkere, som slukkespray eller liknende, skal tydelig merkes som tilleggsutstyr. Det skal også merkes at apparatene har begrenset slukkekapasitet og ikke kan erstatte påbudt manuelt slukkeutstyr.<br/>   •  Merkingen skal være på norsk.<br/><i>Kilde: Sikkerhverdag.no</i></aside>
      <related>
        <a href="https://www.dinside.no/bolig/bor-ha-brannovelsen-hvert-ar-men-nesten-ingen-gjor-det/71669007"/>
      </related>
    </article>
  </body>
</html>