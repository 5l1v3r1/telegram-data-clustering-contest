<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597783/ep-proedrias-o-ptd-etoimos-na-emplakei-sti-diapragmateftiki-diadikasia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T13:48:00+00:00"/>
    <meta property="og:title" content="Επ. Προεδρίας: Ο ΠτΔ έτοιμος να εμπλακεί στη διαπραγματευτική διαδικασία"/>
    <meta property="og:description" content="Την ετοιμότητα του Προέδρου της Δημοκρατίας, Νίκου Αναστασιάδη, να εμπλακεί με όλη την καλή θέληση στη διαπραγματευτική διαδικασία για επίλυση του..."/>
  </head>
  <body>
    <article>
      <h1>Επ. Προεδρίας: Ο ΠτΔ έτοιμος να εμπλακεί στη διαπραγματευτική διαδικασία</h1>
      <address><time datetime="2019-11-17T13:48:00+00:00">17 Nov 2019, 13:48</time> by <a rel="author">SigmaLive</a></address>
      <p><b>Την ετοιμότητα του Προέδρου της Δημοκρατίας, Νίκου Αναστασιάδη, να εμπλακεί με όλη την καλή θέληση στη διαπραγματευτική διαδικασία για επίλυση του Κυπριακού, επανέλαβε ο Επίτροπος Προεδρίας Φώτης Φωτίου, επικρίνοντας ταυτόχρονα την Τουρκία ότι αρνείται να συνεργαστεί για επίλυση του ανθρωπιστικού προβλήματος των αγνοουμένων.<br/></b> <br/>«Ο Πρόεδρος της Δημοκρατίας, όπως επανειλημμένα έχει διακηρύξει, είναι έτοιμος να εμπλακεί με όλη την καλή θέληση στη διαπραγματευτική διαδικασία, έτσι όπως την έχει καθορίσει ο Γενικός Γραμματέας του Οργανισμού Ηνωμένων Εθνών», ανέφερε ο κ. Φωτίου σε ομιλία στην κηδεία του πεσόντα κατά τη διάρκεια της τουρκικής εισβολής Δώρου Χαραλάμπους, τα οστά του οποίου ταυτοποιήθηκαν με την μέθοδο του DNA.<br/> <br/>Λέγοντας πως δεν υποτιμούμε τις δυσκολίες και τα προβλήματα, ο κ. Φωτίου ανέφερε πως «με υπευθυνότητα, σύνεση αλλά και αποφασιστικότητα αγωνιζόμαστε για μια λύση του κυπριακού προβλήματος η οποία να μπορεί να λειτουργήσει προς το συμφέρον και των δυο κοινοτήτων».<br/> <br/>«Λύση», πρόσθεσε, «διαρκή και βιώσιμη χωρίς επεμβατικά και εγγυητικά δικαιώματα, λύση που να επανενώνει τη χώρα μας τερματίζοντας την τουρκική κατοχή, λύση που να οδηγεί σε ένα καλύτερο κοινό μέλλον, μέσα σε συνθήκες ελευθερίας, ασφάλειας και κοινής ευημερίας, λύση που να βρίσκεται σε απόλυτη συνάρτηση με το διεθνές δίκαιο και τις αρχές και τις αξίες της Ευρωπαϊκής Ένωσης και των ψηφισμάτων των Ηνωμένων Εθνών».<br/> <br/>Παράλληλα, ο κ. Φωτίου επανέλαβε πως το θέμα των αγνοουμένων αλλά και όσων πεσόντων τάφηκαν σε γνωστούς και άγνωστους χώρους στις κατεχόμενες περιοχές μας,  "μας απασχολεί πάντα έντονα, στοχεύοντας στη διακρίβωση της τύχης όλων ανεξαίρετα, προκειμένου να ησυχάσουν από το μεγάλο βάσανο οι ψυχές όλων των συγγενών".<br/> <br/>«Εξακολουθούν να αγνοούνται 815 παλληκάρια μας. Είναι η κατοχική δύναμη που στέκει εμπόδιο στην εφαρμογή των αποφάσεων των διεθνών δικαστηρίων και των άλλων θεσμών και αρνείται να συνεργαστεί σε ένα καθόλα ανθρωπιστικό θέμα», τόνισε. <br/> <br/>Σύμφωνα με τον κ. Φωτίου, ο Δώρος, που κατατάγηκε έφεδρος στο τάγμα 321 κατά την τουρκική εισβολή, δέχθηκε θανάσιμο πλήγμα στις 21 Ιουλίου 1974 στη μάχη για τον έλεγχο του τουρκοκυπριακού θύλακα των Καζιβερών. Παραλήφθηκε από άνδρες του λόχου του και μεταφέρθηκε στο πρόχειρο νοσοκομείο Μόρφου, για να ταφεί στην συνέχεια στο κοιμητήριο της κωμόπολης.<br/> <br/>Όπως ανέφερε ο Επίτροπος Προεδρίας, τα οστά του ήρωα εκτάφηκαν την περίοδο 2016 – 2017 από το κοιμητήριο Μόρφου, όπου είχε ταφεί μαζί με άλλους ήρωες.<br/> <br/>«Ο Δώρος είναι ακόμα ένας από τους νέους μας που πρόσφερε τον εαυτό του θυσία για την προάσπιση της ελευθερίας και της εδαφικής ακεραιότητας της πατρίδας μας. Ένας ακόμα νέος μας που τοποθετήθηκε άξια στο πάνθεον των ηρώων και μαρτύρων του έθνους μας», κατέληξε ο κ. Φωτίου.</p>
    </article>
  </body>
</html>