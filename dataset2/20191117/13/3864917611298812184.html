<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2819888-kandidat-na-posadu-golovi-derzkino-hoce-pereviriti-ak-vitracali-grosi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T13:55:00+00:00"/>
    <meta property="og:title" content="Кандидат на посаду голови Держкіно хоче перевірити, як витрачали гроші"/>
    <meta property="og:description" content="Український кіноринок потребує ґрунтовного дослідження, яке дасть розуміння того, як будувати стратегію розвитку кіноіндустрії."/>
  </head>
  <body>
    <article>
      <h1>Кандидат на посаду голови Держкіно хоче перевірити, як витрачали гроші</h1>
      <h2>Український кіноринок потребує ґрунтовного дослідження, яке дасть розуміння того, як будувати стратегію розвитку кіноіндустрії.</h2>
      <address>
        <time datetime="2019-11-17T13:55:00+00:00">17 Nov 2019, 13:55</time>
      </address>
      <p>Про це заявила кандидат на посаду голови Державного агентства України з питань кіно Юлії Сінькевич у неділю, 17 листопада, під час публічної презентації своєї програми в Укрінформі.</p>
      <p>“Що б я зробила першим чином, якщо я вступила бо на цю посаду: зробити детальне, авторитетне дослідження, аналіз нашого ринку. Воно повинно містити багато факторів і напрямків: і смаки аудиторії, і об'єм ринку і необхідність збільшення кількості кінозалів. Ми повинні отримати відповідь на питання: а скільки нам власне потрібно виробляти фільмів на рік? Ми цього не знаємо достовірно, і мені здається таке обґрунтоване дослідження необхідно для нас, і дасть нам розуміння того, куди ми можемо рухатися і як будувати стратегію розвитку кіноіндустрії”, - розповіла Сінькевич.</p>
      <p>Також вона вважає за необхідне провести аудит фінансових зобов'язань <a href="https://www.ukrinform.ua/tag-derzkino">Держкіно</a> за минулі роки.</p>
      <p>“Є багато проєктів, які з року в рік, переходять або по факту вийшли в прокат, але вважаються незавершеними. Не знаю досконально, з яких причин ці проєкти досі не здані і не закриті. Але це те, з чим необхідно розібратися і проєкти такі завершити тим чи іншим шляхом. Навіть судовими позовами”, - сказала Сінькевич.</p>
      <p>Серед інших пунктів своєї програми вона назвала розробку державної програми з популяризації національної кінематографії, створення бренду українського кіно.</p>
      <p>“Про це говориться багато, кредит довіри українського глядача до українських фільмів досить на низькому рівні. Це має бути модно, цікаво, престижно - ходити на українські фільми, це має бути досить масштабна кампанія, яка залежить не лише від Держкіно, а має бути в співпраці з іншим інституціями, іншими органами влади”, - заявила Сінькевич.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2819834-kandidati-na-posadu-golovi-derzkino-predstavlaut-svoi-programi.html">Кандидатка на посаду голови Держкіно представила свою програму</a>
      </blockquote>
      <p>Серед інших напрямів роботи, на яких претендентка планує зосередитися у разі призначення на посаду, Сінькевич назвала підтримку кіновиробництва. Зокрема розробку відповідної стратегії, розробку чітких критеріїв підтримки кіновиробництва: вибір експертів, допуск проєктів до конкурсу, оцінювання проєктів, а також підтримку етапу розробки кінопроєктів.</p>
      <p>У питанні дистрибуції Сінькевич вважає важливим розробку програми субсидіювання відбудови малих кінотеатрів в містах з населенням до 200 тисяч, що передбачено законом про державну підтримку кінематографії від 2017 року. А також, надання пільг на ввезення обладнання для кінотеатрів та на виробництво обладнання в Україні, підсилення захисту прав інтелектуальної власності, підтримку промоції українських фільмів, кінофестивалів.</p>
      <p>Ще кількома пунктами програми Сінькевич є побудова системи кешрібейтів, підтримка освітніх ініціатив, зокрема співробітництво зі світовими кіношколами, організація підвищення кваліфікації спеціалістів кінематографії, підтримка короткострокових освітніх програм в галузі кінематографії, розробка та підтримка навчальних програм на теми промоції кінопроєктів, прокату та міжнародної дистрибуції.</p>
      <p>В напрямку міжнародної співпраці Сінькевич наголосила на необхідності приєднання України до європейського фонду підтримки кіно Eurimages, а також до організації European Film Prоmotion, укладення двосторонніх договорів про спільне кіновиробництво, щорічну підтримку Оскарівської кампанії українського фільму-кандидата, стратегічну підтримку Днів українського кіно за кордоном, налагодження співпраці з кінофестивалями класу А та стратегічно важливими кіноринками, проведення в Україні церемонії Європейської кінопремії.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2806354-borodanskij-pro-strategiu-kino-davajte-pobuduemo-v-ukraini-gollivud.html">Бородянський - про стратегію кіно: Давайте побудуємо в Україні Голлівуд</a>
      </blockquote>
      <p>Також Сінькевич наголосила на необхідності створення сучасного цифрового сховища фільмів, відкриття музею кіно, розробці законодавчих актів про державний фонд фільмів та об'єднання в фонді всіх кіноархівів.</p>
      <p>Юлія Сінкевич набрала найвищу кількість балів серед шести кандидатів в конкурсі на посаду голови Держкіно. Конкурс проводило Національне агенство України з питань державної служби. Затвердження на посаду має відбутися після співбесіди в Кабінеті міністрів України.</p>
    </article>
  </body>
</html>