<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/inca-un-atac-cu-tenta-xenofoba-dinspre-psd-lia-olguta-vasilescu-spune-ca-iohannis-se-vede-sef-de-lagar-de-concentrare-152852.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T13:35:00+00:00"/>
    <meta property="og:title" content="Încă un atac cu tentă xenofobă, dinspre PSD: Lia Olguța Vasilescu spune că Iohannis „se vede șef de lagăr de concentrare”"/>
    <meta property="og:description" content="Încă un atac cu tentă xenofobă din partea PSD. Lia Olguţa Vasilescu a spus, în acest sfâsşit de săptămână că, preşedintele Klaus Iohannis, care va lupta în turul doi al alegerilor prezidenţiale cu Viorica Dăncilă, probabil deja se vede 'şef de lagăr de concentrare' unde ar fi închişi social-democraţii, pentru reeducare."/>
  </head>
  <body>
    <article>
      <h1>Încă un atac cu tentă xenofobă, dinspre PSD: Lia Olguța Vasilescu spune că Iohannis „se vede șef de lagăr de concentrare”</h1>
      <address>
        <time datetime="2019-11-17T13:35:00+00:00">17 Nov 2019, 13:35</time>
      </address>
      <figure>
        <img src="https://www.ebihoreanul.ro/modules/news/files/vasilescu-iohannis-171119.jpg"/>
        <figcaption>montaj playtech.ro</figcaption>
      </figure>
      <p>Încă un atac cu tentă xenofobă din partea PSD. Lia Olguţa Vasilescu a spus, în acest sfâsşit de săptămână că, preşedintele Klaus Iohannis, care va lupta în turul doi al alegerilor prezidenţiale cu Viorica Dăncilă, probabil deja se vede "şef de lagăr de concentrare" unde ar fi închişi social-democraţii, pentru reeducare.</p>
      <p>"Domnul Klaus, cred deja se şi vede şef de lagăr de concentrare şi toţi PSD-iştii băgaţi acolo la reeducare", a declarat Lia Olguţa Vasilescu, la Antena 3.</p>
      <p>Afirmaţia a fost făcută în contextul în care Iohannis a reiterat, recent, faptul că este "în război cu PSD".</p>
      <p>Cea mai recentă declaraţie legată de războiul dintre preşedinte şi PSD a fost făcută la o întâlnire electorală, sâmbătă, la Bistriţa Năsăud, unde Iohannis a spus că "eu nu sunt cu PSD într-o competiţie electorală, eu sunt cu PSD în război". "Noi suntem cu PSD în război. Şi asta nu pentru că noi suntem aşa, răi, pentru că ei au fost răi cu românii. PSD a guvernat împotriva românilor, PSD a venit la putere cu promisiuni mari şi nici nu a ajuns bine în Palatul Victoria şi au început să încerce să subjuge justiţia, să acapareze marile sisteme publice, PSD a atacat democraţia din România. Este inadmisibil, a fost inadmisibil şi rezultatul este cel pe care l-au meritat, au fost înlăturaţi de la putere!", a afirmat Klaus Iohannis.</p>
      <p>Prin  replica dată la Antena 3 de Vasilescu, "PSD reia asocierea între originile germane ale lui Klaus Iohannis şi ororile nazismului, în încercarea de a-l ataca pe actualul preşedinte", precizează Digi24.ro.</p>
      <p>De altfel, sursa citată aminteşte că Lia Olguţa Vasilescu nu este la primul atac de acest gen, exemplificând cu o declaraţie făcută pe 24 august anul trecut. Atunci, fostul ministru al Muncii a criticat declaraţia preşedintelui Iohannis în care spunea că PSD a gazat românii la protestele din 10 august, susţinând că afirmaţiile acestuia nu sunt demne de un şef de stat şi "ca neamţ, să vorbeşti de gazare trebuie să ai mult curaj".</p>
      <p>De asemenea, "cu patru zile înainte de primul tur al alegerilor prezidenţiale, PSD a apelat din nou la retorica xenofobă pentru a îi critica pe contracandidaţii Vioricăi Dăncilă. Într-o postare pe Facebook organizaţia PSD Sibiu i+a criticat pe preşedintele Iohannis, prim-ministrul Orban şi Dan Barna pentru că au "nume de străini". Ulterior, postarea a fost înlăturată. După PSD Sibiu, şi PSD Focşani a criticat mai mulţi candidaţi şi oameni politici pentru că au "nume de străini". Şi această postare a fost apoi ştearsă", mai notează Digi24.</p>
    </article>
  </body>
</html>