<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621974/%D8%AC%D9%85%D8%B9%E2%80%8C%D8%A2%D9%88%D8%B1%DB%8C-%D8%A7%D9%85%D8%B6%D8%A7-%D8%A8%D8%B1%D8%A7%DB%8C-%D8%A7%D8%B3%D8%AA%DB%8C%D8%B6%D8%A7%D8%AD-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AF%D8%B1-%D9%85%D8%AC%D9%84%D8%B3"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:46:00+00:00"/>
    <meta property="og:title" content="جمع‌آوری امضا برای استیضاح لاریجانی در مجلس"/>
    <meta property="og:description" content="جلسه علنی مجلس شورای اسلامی به همراه حواشی در نوبت صبح به پایان رسید."/>
  </head>
  <body>
    <article>
      <h1>جمع‌آوری امضا برای استیضاح لاریجانی در مجلس</h1>
      <address>
        <time datetime="2019-11-17T13:46:00+00:00">17 Nov 2019, 13:46</time>
      </address>
      <p>
        <i>جلسه علنی مجلس شورای اسلامی به همراه حواشی در نوبت صبح به پایان رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جلسه نوبت صبح مجلس شورای اسلامی متاثر از جلسه غیرعلنی، برخی حواشی را با خود به همراه داشت.</p>
      <p>در ابتدای جلسه، نمایندگان به هنگام بررسی دستور کار امروز بدون توجه به آنچه در صحن مجلس می‌گذرد، تذکرات بنزینی به رئیس مجلس و سران قوا دادند.</p>
      <p>غلامرضا کاتب معتقد بود که رئیس مجلس باید نظرات آنان را به دستگاه‌های اجرایی منعکس می‌کرد و یا مقدسی دیگر نماینده مجلس عنوان کرد که ما باید به قانون احترام می‌گذاشتیم و در قالب برنامه طرح اصلاح قیمت و سهمیه‌بندی بنزین را به مجلس ارائه می‌کردیم، اما آن چیزی که در صحن مجلس بیش از هر چیز توجه جلب می‌کرد تکاپوی مجتبی ذوالنور نماینده قم برای جمع‌آوری امضا جهت استیضاح رئیس مجلس بود.</p>
      <p>ذوالنور که دست به امضا جمع کردن خوبی دارد سعی داشت دیگر نمایندگان را متقاعد کند که نامه استیضاح لاریجانی را امضا کنند که به گفته برخی از نمایندگان ۱۰ امضا نیز پای نامه‌اش جا خوش کرد.</p>
      <p>در ادامه اسدالله عباسی در جمع خبرنگاران حاضر شد و ضمن بی‌اطلاعی از افزایش قیمت بنزین در روز پنجشنبه، گفت: ما اطلاعی از این نداشتیم که چه زمانی قرار است بنزین گران شود؛ ما نماینده مجلس هستیم، اما نمی‌دانیم؛ جلسه امروز صبح هم به همین خاطر بود، آقای شمخانی مطالبی را مطرح کردند و سخنان رهبری قرائت شد ما نیز از تصمیم سران سه قوا حمایت و در جهت کنترل قیمت‌ها به دولت کمک خواهیم کرد.</p>
      <p>پس از پایان جلسه علنی، نمایندگان در صحن با خبرنگاران به گفتگو پرداختند که مهمترین خبری که نقل شد استعفای محمود صادقی نماینده تهران بود.</p>
      <p>صادقی قرار است استعفایش را در نوبت عصر در اعتراض به نادیده گرفتن مجلس در تصمیمات مهم تقدیم هیات رئیسه کند که گفته می‌شود برخی دیگر از نمایندگان نیز با وی همراهی خواهند کرد.</p>
    </article>
  </body>
</html>