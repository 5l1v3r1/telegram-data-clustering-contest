<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1573999009-oleksii-mykhailychenko-khotilosia-b-shchob-de-pena-v-nastupnykh-matchakh-zabyvav-ne-menshe.html"/>
    <meta property="og:site_name" content="Footboom.com"/>
    <meta property="article:published_time" content="2019-11-17T13:59:00+00:00"/>
    <meta property="og:title" content="Олексій Михайличенко: &quot;Хотілося б, щоб Де Пена в наступних матчах забивав не менше&quot;"/>
    <meta property="og:description" content="Головний тренер &quot;Динамо&quot; Олексій Михайличенко прокоментував прес-службі клубу гру команди в товариському матчі з &quot;Оболонню-Бровар&quot; (5:0)."/>
  </head>
  <body>
    <article>
      <h1>Олексій Михайличенко: "Хотілося б, щоб Де Пена в наступних матчах забивав не менше"</h1>
      <address>
        <time datetime="2019-11-17T13:59:00+00:00">17 Nov 2019, 13:59</time>
      </address>
      <p>Головний тренер "Динамо" Олексій Михайличенко прокоментував <i>прес-службі </i>клубу гру команди в товариському матчі з "Оболонню-Бровар" (5:0).</p>
      <p>
        <b>- Олексію Олександровичу, яку інформацію ви сьогодні здобули у ході матчу?</b>
      </p>
      <p>- Ми провели контрольну гру, щоб ігрову практику отримали ті, хто не був викликаний до збірних, тим паче у нас багато футболістів, які відновлювалися — Кадар, Піварич, Дуелунд, а також Андрієвський, який не мав достатньо ігрової практики. Це запланована гра, які ми робили регулярно, просто зазвичай грали на базі, а сьогодні вирішили провести матч на стадіоні "Динамо".</p>
      <p>
        <b>- Карлос Де Пена видав сьогодні феєричну гру, забивши "сухий лист" і ще три м'ячі!</b>
      </p>
      <p>- Хотілося б, щоб у наступних матчах він забивав не менше. Спаринг вийшов хорошим, грали з настроєм. Дякую "Оболоні" за те, що надали нам таку можливість.</p>
      <p>
        <b>- Де Пена також зробив гольову передачу на Франа Соля, для якого також важливо було забити...</b>
      </p>
      <p>- Безумовно, ми знаємо сильні якості Соля. Але, на жаль, бувають такі моменти, коли гравці після травми довго не можуть знайти себе. Він відновився фізично, а тепер важливо повернути ігровий тонус і голеадорські моменти, які у нього є.</p>
      <p>
        <b>- В яких кондиціях, на ваш погляд, перебуває Дуелунд?</b>
      </p>
      <p>- Ми сьогодні все бачили. Дуелунд намагається виконувати обсяг роботи, який вимагається, але казати, що він хоча б повернувся на свій рівень, поки трохи зарано. Пропустивши дев'ять місяців, навряд чи можна повернути свою силу після двох-трьох ігор. Але він на правильному шляху — і це вже добре.</p>
      <related>
        <h4>Читайте также:</h4>
        <a href="https://www.footboom.com/ukrainian/high/1573997880-tovarishheskiy-match-dinamo-obolon-brovar-5-0-poker-de-peny.html"/>
      </related>
    </article>
  </body>
</html>