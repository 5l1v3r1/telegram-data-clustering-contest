<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-41/eszti-in-varf-tanara-oradeanca-eszter-bereczki-este-cea-mai-buna-ciclista-montana-din-tara-afla-i-povestea-152848.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T13:55:00+00:00"/>
    <meta property="og:title" content="Eszti, în vârf! Tânăra orădeancă Eszter Bereczki este cea mai bună ciclistă montană din ţară: Află-i povestea! (FOTO)"/>
    <meta property="og:description" content="Aproape că nu trece zi în care Eszter să nu urce pe bicicletă. Domnişoara cu trăsături delicate şi zâmbet cald devine o competitoare de temut când pedalează pe poteci montane. Orădeanca Eszter Bereczki, cea mai bună ciclistă montană din România, are ambiţia să facă performanţă într-un sport dominat de băieţi."/>
  </head>
  <body>
    <article>
      <h1>Eszti, în vârf! Tânăra orădeancă Eszter Bereczki este cea mai bună ciclistă montană din ţară: Află-i povestea! (FOTO)</h1>
      <address><time datetime="2019-11-17T13:55:00+00:00">17 Nov 2019, 13:55</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/04-eszter-bereczki_bicicleta.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_1.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_2.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_3.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_4.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_5.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_6.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_7.jpg"/>
        </figure>
        <figure>
          <img src="https://www.ebihoreanul.ro/modules/news/files/Eszti-la-varf-17112019_8.jpg"/>
        </figure>
      </slideshow>
      <p>
        <b>Aproape că nu trece zi în care Eszter să nu urce pe bicicletă. Domnişoara cu trăsături delicate şi zâmbet cald devine o competitoare de temut când pedalează pe poteci montane.</b>
      </p>
      <p>De şase ani, orădeanca practică ciclismul montan ca sport de performanţă şi are rezultate remarcabile. A adunat titluri naţionale şi numeroase alte premii şi trofee, chiar dacă adesea a concurat cot la cot cu băieţi.</p>
      <p>
        <b>Pasiune moştenită</b>
      </p>
      <p>Eszter nici nu-şi aminteşte când a învăţat să meargă pe bicicletă. Părinţii, ambii chimişti, sunt pasionaţi de sportul pe două roţi, chiar dacă îl practică doar ca amatori, aşa că au urcat-o pe biţă de mică.</p>
      <p>La 13 ani, fata intra deja în liga mare: alături de tatăl ei, a făcut o tură de 17 zile în munţii din Grecia. "Am parcurs peste o mie de kilometri. A fost o provocare pentru mine, dar nu mi s-a părut prea grea", povesteşte tânăra, acum în vârstă de 19 ani.</p>
      <p>Cu muntele era obişnuită, pentru că era deja membră într-un club de orientare turistică şi alergare montană, alături de colegii de la şcoală. Dar excursia din Grecia a fost primul test adevărat de rezistenţă. I-a plăcut atât de mult încât, întoarsă acasă, şi-a propus să devină ciclistă de performanţă.</p>
      <p>
        <b>Fără văicăreli</b>
      </p>
      <figure>
        <img src="https://www.ebihoreanul.ro/user_files/04-obstacole.jpg"/>
      </figure>
      <p>Dintre toate ramurile acestui sport pe două roţi, Eszti a optat pentru "cross-country olympic XCO", o competiţie cu trasee scurte, de circa 5 km, dar accidentate, care de regulă se desfăşoară pe poteci montane<i> (foto)</i>. Cât e ea de mignonă, urcă cu lejeritate cu biţa pe dealuri şi munţi, prin noroaie sau pe cărări înguste. "Dacă mă ţin de programul de antrenament, nu e aşa greu", spune ea.</p>
      <p>Se mai întâmplă să se şi accidenteze, dar nu se descurajează şi nici nu se plânge de julituri sau vânătăi. La fel, nu se lamentează nici când trebuie să pedaleze pe ploaie ori vânt: "Nu e cea mai plăcută senzaţie, dar asta e". Iar dacă se întâmplă să facă pană pe traseu, tot singură îşi repune bicicleta pe roţi.</p>
      <p>
        <b>Pe munte, pe două roţi</b>
      </p>
      <p>Legitimată la clubul de ciclism Carcover Veloteca, Eszter şi-a făcut programul de pregătire ajutată doar de tatăl ei. În fiecare zi, fata îşi face timp să iasă cel puţin o oră cu bicicleta, pe dealurile din jurul Oradiei, iar la sfârşit de săptămână sau în vacanţe pedalează în zonele montane din Bihor sau din ţară. "Îmi place mult la Padiş, Stâna de Vale, în zona Roşia. Cunosc bine locurile, le-am străbătut de multe ori".</p>
      <p>Traseele din România nu se compară însă cu cele pe care le-a străbătut la campionatele europene sau mondiale la care a participat până acum. "Sunt mult mai dificile decât cele pe care le avem noi în ţară", spune fata. Tocmai de aceea, fără cantonamente de lungă durată în străinătate, sportivii români nu au mari şanse la concursurile internaţionale.</p>
      <p>Din această toamnă, Eszter este studentă la Medicină Dentară, dar nu are de gând să se lase de ciclism: "Trebuie să învăţ, pentru că e meseria pe care vreau s-o practic. Nu cred că-mi va încurca programul de pregătire, două ore pe zi nu e greu să găsesc ca să le dedic antrenamentului".</p>
      <p>
        <b>Tot mai sus</b>
      </p>
      <p>Anul acesta, Eszti a încheiat junioratul şi a concurat pentru întâia oară la categoria elite. Cu succes. A câştigat trei titluri naţionale, confirmând că este cea mai bună ciclistă din ţară, aşa cum demonstrase şi când era junioară.</p>
      <p>Recunoaşte însă că nici concurenţa nu e prea mare, sportul fiind puţin popular printre fete. "Nu este un sport promovat, iar ca fată eşti şi discriminată. De exemplu, la un concurs, premiul pentru băieţi este de 1.500 lei, iar pentru noi 750 lei", spune orădeanca. Asta, deşi cheltuielile pentru participarea la competiţii şi biciclete sunt, evident, la fel de costisitoare. De altfel, numai bicicleta sa valorează cam 6.500 euro!</p>
      <p>Pe de altă parte, competiţiile dedicate fetelor sunt puţine la număr, motiv pentru care Eszter concurează adesea împotriva băieţilor, la întreceri mixte. "Nu avem un calendar competiţional clar. De obicei, mă sună de la Federaţie şi-mi spun că peste două sau trei zile am concurs", povesteşte Eszter.  </p>
      <p>Niciun impediment, însă, n-o face să renunţe. "Este cea mai mare pasiune a mea", explică orădeanca, cu atât mai ambiţioasă cu cât în primul an la categoria elite sportiva a surclasat adversare mult mai experimentate, ajungând săptămâna trecută pe locul 87 în lume. "Asta mi-am dorit, să fiu în top 100 mondial", zice Eszter. Aşa că de acum va trage şi mai tare ca să ajungă şi mai sus...</p>
    </article>
  </body>
</html>