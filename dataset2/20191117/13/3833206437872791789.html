<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Novata-sedmica-se-ochertava-duzhdovna-914431"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T13:37:00+00:00"/>
    <meta property="og:title" content="Новата седмица се очертава дъждовна"/>
    <meta property="og:description" content="През следващото денонощие над страната ще преобладава облачно, в равнините и мъгливо време. На места..."/>
  </head>
  <body>
    <article>
      <h1>Новата седмица се очертава дъждовна</h1>
      <address>
        <time datetime="2019-11-17T13:37:00+00:00">17 Nov 2019, 13:37</time>
      </address>
      <p>През следващото денонощие над страната ще преобладава облачно, в равнините и мъгливо време. На места в западните и южните райони ще превали слаб дъжд. Временни разкъсвания на облачността ще има над североизточните, а към края на деня и над югозападните райони. Вятърът ще се ориентира от юг-югоизток и ще е до умерен. Преобладаващите минимални температури ще бъдат между 8° и 13°, а максималните – между 15° и 20°.</p>
      <p>Над планините ще преобладава облачно и мъгливо време. На места, главно в масивите от Западна и Южна България ще превали дъжд, над 2500 метра – сняг. Ще духа силен югозападен вятър. Максимална температура на височина 1200 метра около 11°, на 2000 метра – около 6°.</p>
      <p>Над Черноморието облачността ще е значителна, без валежи. Ще духа до умерен юг-югоизточен вятър. Максимални температури на въздуха: 13°-15°. Температурата на морската вода е 18°. Вълнението на морето ще бъде 2-3 бала.</p>
      <p>Във вторник южният вятър временно ще отслабне. Над по-голямата част от страната облачността ще е значителна, но ще е почти без валежи, само на отделни места в южните райони ще превали слаб дъжд. Временни разкъсвания и намаления на облачността ще има в Североизточна България.</p>
      <p>В сряда вятърът от югоизток отново ще се усили, особено в източната половина от страната. Ще преобладава облачно време и от запад на изток през деня и през нощта срещу четвъртък на много места ще превали дъжд. Температурите ще започнат да се понижават.</p>
      <p>През следващите дни до събота от изток, впоследствие и от североизток, ще продължи да нахлува сравнително хладен въздух. Ще бъде предимно облачно, с прекъсвания и на места ще превалява дъжд, над около 1800 м - сняг. Температурите ще бъдат с малък дневен ход. В края на седмицата валежите ще спират, вятърът ще отслабне. Дневните температури слабо ще се повишат.</p>
    </article>
  </body>
</html>