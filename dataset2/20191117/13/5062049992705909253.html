<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10709--turnaj-mistru-finalovy-den-o-trofej-si-to-rozdaji-debutant-tsitsipas-s-thiemem"/>
    <meta property="og:site_name" content="Tenisový svět"/>
    <meta property="article:published_time" content="2019-11-17T13:45:00+00:00"/>
    <meta property="og:title" content="Turnaj mistrů: Finálový den! O trofej si to rozdají debutant Tsitsipas s Thiemem"/>
    <meta property="og:description" content="Letošní ročník Turnaje mistrů má na programu závěrečný hrací den, během kterého poznáme šampiony v singlové a deblové části. Hlavním tahákem bude večerní souboj debutanta Řeka Stefanose Tsitsipase s Rakušanem Dominicem Thiemem. Mírným favoritem je podle papírových předpokladů Thiem, který si v tento týden v Londýně vyšlápl na Djokoviče i Federera. Odpoledne je na programu deblové finále."/>
  </head>
  <body>
    <article>
      <h1>Turnaj mistrů: Finálový den! O trofej si to rozdají debutant Tsitsipas s Thiemem</h1>
      <address>
        <time datetime="2019-11-17T13:45:00+00:00">17 Nov 2019, 13:45</time>
      </address>
      <p>
        <b>Letošní ročník Turnaje mistrů má na programu závěrečný hrací den, během kterého poznáme šampiony v singlové a deblové části. Hlavním tahákem bude večerní souboj debutanta Řeka Stefanose Tsitsipase s Rakušanem Dominicem Thiemem. Mírným favoritem je podle papírových předpokladů Thiem, který si v tento týden v Londýně vyšlápl na Djokoviče i Federera. Odpoledne je na programu deblové finále.</b>
      </p>
      <p><b>Thiem vyzve ve finále Tsitsipase (19:00)<br/></b>Před letošním Turnajem mistrů leckdo tipoval, že ve finálovém souboji uvídíme střet dvou aktuálně nejvýše postavených tenistů světa – Rafaela Nadala a Novaka Djokoviče. Oba tenisté ale skončili překvapivě již ve skupině, a tak nedělní finálovou bitvu obstará Řek Stefanos Tsitsipas a Rakušan Dominic Thiem. </p>
      <p>Jednadvacetiletý Tsitsipas je teprve třetím tenistou v historii, který při své premiéře na Turnaji mistrů došel až do finále. Navázal tak na Bulhara Grigora Dimitrova a Belgičana Davida Goffina. Tsitsipas si v sobotním semifinále připsal skalp Rogera Federera, kterého porazil po setech 6:3, 6:4 a debut v Londýně vyšperkuje finálovou účastí. </p>
      <p>Jeho soupeřem v boji o titul bude Rakušan Dominic Thiem, který si ve skupině vyšlápl na Djokoviče i Federera a v semifinále vyřadil ze hry obhájce titulu Němce Alexandera Zvereva. Právě rakouský reprezentant je podle papírových předpokladů mírným favoritem i vzhledem k tomu, že se mu v této sezoně daří ve finálových soubojích (bilance 5-1). </p>
      <p>Střet Thiema s Tsitsipasem (věkový průměr 23,75) je nejmladším finálovým soubojem na Turnaji mistrů od roku 2004, tehdy si to o titul rozdali Roger Federer s Lleytonem Hewittem (věkovým průměr 23,50).</p>
      <p><b>Mahut s Herbertem podruhé v řadě ve finále (16:00)</b><br/>Francouzský pár Pierre-Hugues Herbert – Nicolas Mahut se podruhé v řadě probojoval na Turnaji mistrů do finále. V loňském roce nestačil až po závěrečném supertiebreaku na bratry Bryanovy, letos by francouzští tenisté rádi loňskou těsnou prohru napravili. </p>
      <p>V nedělním finálovém duelu se Hertbert s Mahutem postaví dvojici Raven Klaasen – Michael Venus. Pro prvně jmenovaného jde o již druhé finále na Turnaji mistrů, ale tahle trofej tomuto jihoafrickému tenistovi ve sbírce zatím chybí. Venus naopak poprvé v kariéře okusí atmosféru finálového duelu v londýnské O2 areně.</p>
      <p><u>Finále dvouhry</u><br/>19:00 Stefanos Tsitsipas (GRE, 6.) – Dominic Thiem (5.) </p>
      <p><u>Finále čtyřhry</u><br/>16:00 Herbert, Mahut (oba FRA) – Klaasen, Venus (RSA/NZL)</p>
      <footer>Jan Havlovic, foto: Twitter – Sky Sports Tennis</footer>
    </article>
  </body>
</html>