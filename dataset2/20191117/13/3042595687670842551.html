<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/fourcade-tilbake-i-storform/71829269"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T13:54:34+00:00"/>
    <meta property="og:title" content="Fourcade tilbake i storform"/>
    <meta property="og:description" content="Slo Johannes Thingnes Bø og resten av feltet på fellesstarten."/>
  </head>
  <body>
    <article>
      <h1>Fourcade tilbake i storform</h1>
      <h2>Slo Johannes Thingnes Bø og resten av feltet på fellesstarten.</h2>
      <address><time datetime="2019-11-17T13:54:34+00:00">17 Nov 2019, 13:54</time> by <a rel="author">Christian M. Hugsted</a></address>
      <p>Johannes Thingnes Bø var irritert etter å ha tapt sesongens første duell mot Martin Fourcade lørdag. Thingnes Bø ble nummer fire etter å ha trøblet med staven, og endte til slutt noen sekunder bak Fourcade på tredjeplass.</p>
      <p>
        <b>Thingnes Bø tok seg helt ut på sprinten og ble liggende lenge i målområdet for å hente seg inn igjen. Spørsmålet var om det satt i kroppen ennå på fellesstarten.</b>
      </p>
      <p>Det startet iallfall ikke bra på standplass for Thingnes Bø, som under fine forhold pådro seg to bom. Han kom dermed skjevt ut allerede fra start.</p>
      <p>Storebror Tarjei var tidlig i teten sammen med Fourcade, men da nordmannen bommet på første stående skyting og Fourcade skjøt fullt, festet franskmannen et tidlig grep.</p>
      <h3>Enkel seier</h3>
      <p>Fourcade bommet én gang på den fjerde skytingen, men de som var nærmest bak ham, deriblant Tarjei Bø, klarte ikke å fylle blinkene. Dermed ble det fransk seier i sesongens andre løp.</p>
      <p>- Han vinner dette akkurat som han vil, mente NRKs Andreas Stabrun Smith.</p>
      <p>
        <b>«1-0» uttalte Thingnes Bø om duellen mellom ham og Fourcade etter lørdag. Nå står det 2-0 til franskmannen.</b>
      </p>
      <p>- Det var mye bedre enn i går. Starten var ikke som forventet, men etter hvert ble det bedre Jeg er fornøyd, sier Fourcade til NRK.</p>
      <p>Thingnes Bø hadde beste langrennstid i dag, en fattig trøst.</p>
      <p>- Jeg syns selv jeg hadde en kjempedag på stående skyting, sier Thingnes Bø, som innrømmer at han «ikke hadde kontroll» på liggende skyting.</p>
      <h3>Sterk prestasjon</h3>
      <p>Rekruttløper Aleksander Fjeld Andersen (22) fikk sitt gjennombrudd lørdag, da han imponerte med en andreplass, men klarte ikke å kopiere den prestasjonen etter totalt seks bom.</p>
      <p>
        <b>I stedet var det en annen nordmann som presenterte seg: Endre Strømsheim (22).</b>
      </p>
      <p>Antonin Guigonnat ble nummer to, mens norske Strømsheim ble nummer tre på imponerende vis. Johannes Thingnes Bø ble nummer seks og Tarjei Bø nummer sju.</p>
      <p>- Jeg er litt irritert nå, jeg hadde store muligheter til en pallplass her, sier Tarjei Bø til NRK.</p>
    </article>
  </body>
</html>