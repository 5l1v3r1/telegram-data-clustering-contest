<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-bill-gates-met-bihar-cm-nitish-kumar-said-bihar-brilliant-progress-against-poverty-and-disease-in-20-years-2854313.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T13:23:47+00:00"/>
    <meta property="og:title" content="20 वर्षों में गरीबी और बीमारी के खिलाफ बिहार की प्रगति शानदार : बिल गेट्स"/>
    <meta property="og:description" content="बिहार में स्वास्थ्य क्षेत्र में संरचनात्मक सुधारों को प्राथमिकता मिलती रहेगी। प्राथमिक स्वास्थ्य देखभाल को मजबूत करने के लिए राज्य में एक मजबूत, व्यापक और उत्तरदायी स्वास्थ्य प्रणाली का निर्माण होगा।..."/>
  </head>
  <body>
    <article>
      <h1>20 वर्षों में गरीबी और बीमारी के खिलाफ बिहार की प्रगति शानदार : बिल गेट्स</h1>
      <address><time datetime="2019-11-17T13:23:47+00:00">17 Nov 2019, 13:23</time> by <a rel="author">पटना हिन्दुस्तान टीम</a></address>
      <p>बिहार में स्वास्थ्य क्षेत्र में संरचनात्मक सुधारों को प्राथमिकता मिलती रहेगी। प्राथमिक स्वास्थ्य देखभाल को मजबूत करने के लिए राज्य में एक मजबूत, व्यापक और उत्तरदायी स्वास्थ्य प्रणाली का निर्माण होगा। बिहार सरकार और बिल एंड मेलिंडा गेट्स फाउंडेशन की साझीदारी में गुणवत्तापूर्ण चिकित्सकीय प्रणाली विकसित करने के लिए रोडमैप बनेगा। रविवार को मुख्यमंत्री नीतीश कुमार की मौजूदगी में बिल एंड मेलिंडा गेट्स फाउंडेशन के सह अध्यक्ष व ट्रस्टी बिल गेट्स ने बिहार के कार्यों की सराहना की तथा कहा कि उनका फाउंडेशन राज्य सरकार के साथ काम जारी रखने के लिए प्रतिबद्ध है।  </p>
      <p>राज्य के स्वास्थ्य एवं पोषण एजेंडे को आगे ले जाने के उद्देश्य से मुख्यमंत्री सचिवालय के संवाद में मुख्यमंत्री नीतीश कुमार, उप मुख्यमंत्री सुशील कुमार मोदी, स्वास्थ्य मंत्री मंगल पांडे एवं अन्य प्रमुख पदाधिकारियों ने बिल गेट्स से मुलाकात की एवं स्वास्थ्य और विकास लक्ष्यों के समाधान तलाशने में निरंतर भागीदारी के लिए अपनी प्रतिबद्धता दोहराई। इस बात पर भी सहमति बनी कि उपेक्षित ट्रॉपिकल रोगों यथा कालाजार, लिम्फेटिक फाइलेरिया तथा संक्रामक रोग जैसे यक्ष्मा के उन्मूलन में पूर्व की प्रतिबद्धता में तेजी लायी जाएगी। </p>
      <p>डिजिटल डैशबोर्ड और निर्णय सहयोग प्रणाली के माध्यम से समावेशी कृषि परिवर्तन योजना और पशुधन मास्टर प्लान (एलएमपी) कार्यान्वयन की प्रगति की निगरानी को बढ़ावा देने पर भी चर्चा की गई। जेंडर डैशबोर्ड को क्रियान्वानित करने में राज्य के प्रयास को सराहनीय बताया गया। जलवायु परिवर्तन के प्रतिकूल प्रभाव का मुकाबला करने और पृथ्वी पर पारिस्थितिक संतुलन को बहाल करने के लिए मुख्यमंत्री द्वारा संचालित कार्यक्रम “जल-जीवन-हरियाली” के अभनिव मुहिम से श्री गेट्स को अवगत कराया गया। </p>
      <p>मुख्यमंत्री नीतीश कुमार ने कहा कि हम, लोक स्वास्थ्य सेवाओं में सुधार, सामुदायिक स्तर पर जन-व्यवहार परिवर्तन, स्वास्थ्य, पोषण एवं कृषि जैसे क्षेत्रों में अभिनव प्रयास को बढ़ाने में बिल एंड मेलिंडा गेट्स फाउंडेशन के सहभागिता से बहुत खुश हैं। बिहार स्वास्थ्य, समाज कल्याण, कृषि, महिला सशक्तिकरण और ग्रामीण विकास जैसे विभागों में स्थायी प्रणालियों को और मजबूत करने के लिए गेट्स फाउंडेशन के साथ साझेदारी जारी रखने को इच्छुक हैं।</p>
      <p>बिल एंड मेलिंडा गेट्स फाउंडेशन के अध्यक्ष बिल गेट्स ने कहा कि पिछले 20 वर्षों में, बहुत ही कम क्षेत्रों ने बिहार की तुलना में गरीबी और बीमारी के खिलाफ अधिक प्रगति की है। बिहार में आज जन्म लेने वाले एक शिशु में अपने 5वें जन्मदिन तक पहुंचने की संभावना, दो दशक पहले जन्मी उनकी मां की तुलना में दो गुने से अधिक है। अब हमें यह सुनिश्चित करना है कि सभी बच्चे स्वस्थ होकर अच्छी शिक्षा प्राप्त करने में सक्षम हों और इस लक्ष्य की प्राप्ति के लिए हमारा फाउंडेशन राज्य सरकार के साथ काम करने के लिए प्रतिबद्ध है। मौके पर श्री गेट्स को स्वास्थ्य, महिला सशक्तीकरण समेत अन्य क्षेत्रों में बिहार में हुए कार्यों की विस्तृत जानकारी दी गयी। बैठक के दौरान ‘रूटीन इमोनाइजेशन’ पर आधारित एक स्मारिका का भी विमोचन किया गया। मुख्यमंत्री ने श्री बिल गेट्स को अंगवस्त्र एवं प्रतीक चिन्ह् भेंटकर सम्मानित किया। </p>
    </article>
  </body>
</html>