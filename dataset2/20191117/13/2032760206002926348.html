<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89851"/>
    <meta property="og:site_name" content="Denník politika"/>
    <meta property="article:published_time" content="2019-11-17T13:35:02+00:00"/>
    <meta property="og:title" content="Slovenská „21“ ukončí kvalifikačný rok proti Gruzínsku, Šulek vidí cestu k úspechu cez kraje"/>
    <meta property="og:description" content="17.11.2019 (Webnoviny.sk) – Slovenská futbalová reprezentácia do 21 rokov ukončí rok 2019 kvalifikačným súbojom s Gruzínskom. V pondelok nastúpi v Nitre s imperatívom zvíťaziť, keďže v doterajších troch súbojoch o postup na ME 2021 získala iba tri body. „Sokolíci“ sa na spomenuté stretnutie naladili víťazne, keď v prípravnom medzištátnom zápase zdolali Bielorusov 3:0."/>
  </head>
  <body>
    <article>
      <h1>Slovenská „21“ ukončí kvalifikačný rok proti Gruzínsku, Šulek vidí cestu k úspechu cez kraje</h1>
      <address><time datetime="2019-11-17T13:35:02+00:00">17 Nov 2019, 13:35</time> by <a rel="author">Webnoviny</a></address>
      <p>17.11.2019 (Webnoviny.sk) – Slovenská futbalová reprezentácia do 21 rokov ukončí rok 2019 kvalifikačným súbojom s Gruzínskom. V pondelok nastúpi v Nitre s imperatívom zvíťaziť, keďže v doterajších troch súbojoch o postup na ME 2021 získala iba tri body. „Sokolíci“ sa na spomenuté stretnutie naladili víťazne, keď v prípravnom medzištátnom zápase zdolali Bielorusov 3:0.</p>
      <h3>Traja hráči si otvorili strelecký účet</h3>
      <p>Súboj proti Bielorusku zverenci Adriána Guľu zvládli na výbornú a s výnimkou niekoľkominútového úseku v druhom polčase mali herne navrch. Strelecký účet v tejto vekovej kategórii si otvorili hneď traja hráči Jozef Špyrka, Ladislav Almási a tiež striedajúci Dávid Ďuriš. Útočník prvoligovej Petržalky dúfa, že si strelecké kopačky obuje aj proti Gruzínsku.</p>
      <p>„<i>Verím, že skórujem aj v pondelok. Dôležité je, aby sme vyhrávali v kvalifikácii, pretože potrebujeme body na to, aby sme sa dotiahli na vyššie priečky</i>,“ vyjadril sa Almási pre oficiálny web Slovenského futbalového zväzu (SFZ).</p>
      <h3>Kvocera vyradilo zranenie</h3>
      <p>Podľa obrancu AS Trenčín Martina Šuleka budú Gruzínci náročnejším súperom ako Bielorusi, no platiť by na nich mohol ten istý recept. „<i>Budú prehusťovať stred poľa a kraje budú voľné. Práve cez ne sa budeme snažiť hrať. Verím, že nás predošlá výhra nakopla,</i>“ vyjadril sa Šulek, ktorý bol vo štvrtok pri neúčasti Christiána Herca kapitánom tímu. Následne však dodal, že pokiaľ bude „Kiko“ zdravý, tak mu rád kapitánsku pásku prenechá.</p>
      <p>S Gruzínskom sa slovenská „dvadsaťjednotka“ naposledy stretla v kvalifikácii o postup na ME 2015. V domácom prostredí zvíťazila 1:0 a na pôde súpera sa tešila z triumfu 3:1. Napodobniť tieto výsledky nebude môcť Milan Kvocera, ktorý sa zranil v zápase s Bielorusmi. „<i>V prvom polčase som sa zrazil s jedným zo súperov a ako som dopadal, narazil som o jeho koleno. Veľmi to bolelo, po zákroku sa mi chvíľu točila hlava. Vyšetrenia ukázali, že mám prasknutú sánku a pomliaždený pravý čeľustný kĺb. Mesiac musím byť bez futbalu,</i>“ vyjadril sa hráč Zemplínu Michalovce.</p>
      <p>Viac k témam: <a href="https://www.webnoviny.sk/tag/kvalifikacia-me-2021-hracov-do-21-rokov/"><u>Kvalifikácia ME 2021 hráčov do 21 rokov</u></a>, <a href="https://www.webnoviny.sk/tag/slovenska-futbalova-reprezentacia-do-21-rokov/"><u>slovenská futbalová reprezentácia do 21 rokov</u></a><br/>Zdroj: Webnoviny.sk – <a href="https://www.webnoviny.sk/slovenska-21-ukonci-kvalifikacny-rok-proti-gruzinsku-sulek-vidi-cestu-k-uspechu-cez-kraje/"><u>Slovenská „21“ ukončí kvalifikačný rok proti Gruzínsku, Šulek vidí cestu k úspechu cez kraje</u></a> © SITA Všetky práva vyhradené.</p>
    </article>
  </body>
</html>