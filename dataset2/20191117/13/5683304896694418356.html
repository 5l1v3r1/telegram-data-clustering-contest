<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/air-india-bharat-petroleum-corporation-to-be-sold-by-march-finance-minister.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T13:38:00+00:00"/>
    <meta property="og:title" content="എയർ ഇന്ത്യയും ഭാരത് പെട്രോളിയവും അടുത്ത മാർച്ചിൽ വിൽക്കുമെന്ന് ധനമന്ത്രി"/>
    <meta property="og:description" content="ന്യൂഡൽഹി∙ കടക്കെണിയിലായ എയർ ഇന്ത്യ‌ ഭാരത് പെട്രോളിയം കോർപറേഷൻ എന്നീ കമ്പനികൾ വിൽക്കാൻ തീരുമാനിച്ചതായി ധനമന്ത്രി നിർമല സീതാരാമൻ. അടുത്ത വർഷം മാർച്ചോടെ.Business news. Nirmala Sitharaman.essar group.Disinvestment.Bharat Petroleum Corporation.Air India. Air India and Bharat Petroleum Corporation. Malayalam news. manorama online. latest news. Finance Minister. times of india intervies.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>എയർ ഇന്ത്യയും ഭാരത് പെട്രോളിയവും അടുത്ത മാർച്ചിൽ വിൽക്കുമെന്ന് ധനമന്ത്രി</h1>
      <address><time datetime="2019-11-17T13:38:00+00:00">17 Nov 2019, 13:38</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ കടക്കെണിയിലായ എയർ ഇന്ത്യ‌, ഭാരത് പെട്രോളിയം കോർപറേഷൻ എന്നീ പൊതുമേഖലാ കമ്പനികൾ വിൽക്കാൻ തീരുമാനിച്ചതായി ധനമന്ത്രി നിർമല സീതാരാമൻ. അടുത്ത വർഷം മാർച്ചോടെ വിൽപ്പന നടക്കുമെന്നാണ് ദേശീയ ദിനപത്രത്തിനു നൽകിയ അഭിമുഖത്തിൽ ധനമന്ത്രി വ്യക്തമാക്കിയത്. ദേശീയ വിമാനക്കമ്പനി 58,000 കോടിയോളം രൂപയുടെ കടുത്ത സാമ്പത്തിക സമ്മർദം നേരിടുന്ന സമയത്താണ് ധനമന്ത്രിയുടെ പ്രസ്താവന.</p>
      <p>ഈ വർഷം അവസാനത്തോടെ നടപടിക്രമങ്ങൾ പൂർത്തിയാകുമെന്നാണ് കരുതുന്നത്. രാജ്യാന്തര നിക്ഷേപസംഗമങ്ങളിൽ എയർ ഇന്ത്യയിൽ നിക്ഷേപിക്കാൻ നിരവധി കമ്പനികൾ താൽപര്യം കാണിച്ച് രംഗത്തുവരുന്നുണ്ട്. ഒരു വർഷം മുൻപ് നിക്ഷേപകരിൽ നിന്നുള്ള മോശം പ്രതികരണം കാരണം നഷ്ടം ഉണ്ടാക്കുന്ന എയർലൈനിന്റെ വിൽപ്പന നിർത്തലാക്കേണ്ടിവന്നു. നികുതി പിരിവ് സമ്മർദത്തിലായ വർഷത്തിൽ വരുമാനം വർധിപ്പിക്കുന്നതിനായി ഓഹരി വിറ്റഴിക്കലിനെയാണ് സർക്കാർ ആശ്രയിക്കുന്നതെന്നും അതിനായി വിവിധ ഓഫറുകൾ സ്വീകരിക്കുകയും വിൽപന നടത്തുകയും ചെയ്യുമെന്നും ധനമന്ത്രി അറിയിച്ചു.</p>
      <p>കഴിഞ്ഞ വർഷം എയർ ഇന്ത്യയുടെ സമ്മർദം കുറയ്ക്കുന്നതിനായി  76 ശതമാനം ഓഹരികൾ പണയം വയ്ക്കാനും മാനേജ്മെന്റ് നിയന്ത്രണം ഏറ്റെടുക്കാനും ശ്രമങ്ങൾ നടന്നെങ്കിലും നിക്ഷേപകരെ ലഭിച്ചിരുന്നില്ല.  76 ശതമാനം ഓഹരി ഏറ്റെടുത്താൽ ബാക്കി വരുന്ന 24 ശതമാനം ഓഹരികളിൽ സർക്കാർ ഇടപെടലുകൾ ഉണ്ടാകുമെന്ന് ഭയന്നാണ് ഇതുവരെ നിക്ഷേപകർ അടുക്കാതിരുന്നത്. എന്നാൽ ഇപ്പോൾ ആ തടസ്സവും നീങ്ങിയിരിക്കുകയാണ്. ഇപ്പോൾ എയർ ഇന്ത്യയുടെ 100 ശതമാനം ഓഹരിയും സർക്കാരിന്റെ അധീനതയിലാണ്. കഴിഞ്ഞ സാമ്പത്തിക വർഷത്തിൽ 4,600 കോടിയുടെ നഷ്ടമാണ് എയർ ഇന്ത്യയ്ക്ക് ഉണ്ടായത്. എന്നാൽ 2019–20 സാമ്പത്തിക വർഷത്തിൽ ഇത് മറികടക്കാനാകുമെന്നാണ് പ്രതീക്ഷയെന്ന് അധികൃതർ പറയുന്നു. </p>
      <p>സർക്കാരിന്റെ കൈവശമുള്ള ഭാരത് പെട്രോയളിയത്തിന്റെ 53.29 ശതമാനം ഓഹരി വിൽക്കാൽ ഒക്ടോബറിൽ ബിപിസിഎൽ സെക്രട്ടറിമാർ സമ്മതം അറിയിച്ചിരുന്നു. 1.02 ലക്ഷം കോടി രൂപയാണ് ഭാരത് പെട്രോളിയത്തിന്റെ വിപണി മൂലധനം. 53 ശതമാനം ഓഹരികൾ വിറ്റഴിച്ചതോടെ ഏകദേശം 65,000 കോടി രൂപ സമാഹരിക്കാമെന്ന പ്രതീക്ഷയിലാണ് സർക്കാർ. </p>
      <p>വിവിധ മേഖലകളിലെ സാമ്പത്തിക പ്രതിസന്ധി പരിഹരിക്കാൻ സർക്കാൻ ആവശ്യ സമയത്ത് ഇടപെടലുകൾ നടത്തിയിട്ടുണ്ടെന്നും നിർമല സീതാരാമൻ പറഞ്ഞു. വ്യവസായ കമ്പനികളുടെ ഉടമകൾക്ക് അവരുടെ ബാലന്‍സ് ഷീറ്റ് മെച്ചപ്പെടുത്താന്‍ സർക്കാർ സഹായിച്ചിട്ടുണ്ട്. പലരും പുതിയ നിക്ഷേപത്തിനായി പദ്ധതിയിട്ടിട്ടുണ്ടെന്നും മന്ത്രി പറഞ്ഞു. ഈ രണ്ടു പ്രധാന പൊതുമേഖലാ കമ്പനികളുടെ ഓഹരികൾ വിൽക്കുന്നതോടെ 2019–20 സാമ്പത്തിക വർഷത്തിൽ ലക്ഷം കോടി രൂപ സമാഹരിക്കാമെന്ന് പ്രതീക്ഷയിലാണ് സർക്കാർ .</p>
      <p><b>English Summary</b> : Air India, Bharat Petroleum Sale By March, Says Finance Minister Nirmala Sitharaman</p>
    </article>
  </body>
</html>