<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/hong-kong-da-amerikan-yanlisi-protestocular-polisi-okla-yaraladi-dunya-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-17T13:22:00+00:00"/>
    <meta property="og:title" content="Hong Kong'da Amerikan yanlısı protestocular polisi okla yaraladı"/>
    <meta property="og:description" content="Hong Kong'da Amerikan yanlısı protestocular polisi okla yaraladı | aydinlik.com.tr"/>
  </head>
  <body>
    <article>
      <h1>Hong Kong'da Amerikan yanlısı protestocular polisi okla yaraladı</h1>
      <address>
        <time datetime="2019-11-17T13:22:00+00:00">17 Nov 2019, 13:22</time>
      </address>
      <p>
        <b>Çin'in Hong Kong Özel İdari Bölgesi'nde Amerikancı göstericilerin işgalini sürdürdüğü Polytechnic Üniversitesi'nde bir polis, protestocuların attığı okla yaralandı.</b>
      </p>
      <p>Kent, sakin geçen cumartesinin ardından bugün yeniden protestolara sahne oluyor.</p>
      <p>Amerikan yanlısı göstericilerin, işgal ettikleri Polytechnic Üniversitesi önünde kurulan barikatları temizlemeye çalışanlara tuğla fırlatması üzerine polis, üniversite çevresindeki yolları trafiğe kapattı.</p>
      <p>Üniversite kampüsüne sevk edilen yüzlerce polis, Amerikan yanlısı protestoculara göz yaşartıcı gaz ve tazyikli suyla müdahale etti.</p>
      <p>Bazı protestocular polis araçlarına molotofkokteyli atarken, güvenlik güçleri ile göstericiler arasındaki çatışma üniversite yakınındaki Cross-Harbour Tüneli'ne taşındı.</p>
      <p>Tünel girişindeki üst geçitten alevler yükselirken, tünele yaklaşan polis araçları yola dizili tuğlalar nedeniyle ilerleyemedi.</p>
      <p>
        <b>POLİSİ OKLA YARALADILAR</b>
      </p>
      <p>Üniversitenin kapısında emniyeti sağlayan polis yetkilisi, AA muhabirine yaptığı açıklamada, kampüste bir arkadaşının göstericilerin attığı okla yaralandığını belirtti.</p>
      <p>Diğer yandan Eğitim Bürosu, güvenlik endişeleri nedeniyle bir haftadır eğitime ara verilen Hong Kong'da pazartesi günü de hiçbir okulda eğitim yapılmayacağını duyurdu.</p>
      <p>
        <b>PROTESTOLARDA ŞİDDET DALGASI</b>
      </p>
      <p>Hong Kong'da yaz başından bu yana devam eden protestolarda, son haftalarda protestocular ile polis arasındaki çatışma ve şiddet olayları arttı.</p>
      <p>Geçtiğimiz günlerde Amerikan yanlısı göstericiler, Hong Kong’lu bir vatandaşı gösterilere tepki gösterdiği için üzerine benzin dökerek ateşe vermişti.</p>
      <p>Polis, gösterilerin altıncı ayında ilk kez 11 Kasım'da protestoculara karşı gerçek mermi kullandı, bir gösterici vurularak yaralanmıştı.</p>
      <p>Göstericiler bu hafta başında üniversite kampüslerini ve kent merkezlerini işgal etmişti.</p>
      <p>Güvenlik güçleri, dün itibarıyla öğrenci ve protestocuların işgal ettiği 10'dan fazla üniversite kampüsünden çoğunda kontrolü ele almıştı, işgal sadece Polytechnic Üniversitesi'nde devam etmişti.</p>
      <p>Hafta başında başlayan üniversite işgalleri nedeniyle birçok üniversite, 2019'un son iki ayında ders yapılmayacağını duyurmuş, yüzlerce yabancı öğrenci Hong Kong'dan ayrılmıştı.</p>
      <p>Resmi verilere göre kentte hazirandan bu yana 3 bin 560 protestocu gözaltına alındı.</p>
      <related>
        <h4>Benzer Haberler</h4>
        <a href="https://www.aydinlik.com.tr/hong-kong-daki-isyancilar-kendilerine-karsi-cikan-bir-hong-kong-luyu-canli-canli-yakti-dunya-kasim-2019"/>
        <a href="https://www.aydinlik.com.tr/dunya/2017-mart/hong-kong-daki-liderlik-secimini-cin-yanlisi-aday-kazandi"/>
        <a href="https://www.aydinlik.com.tr/youtube-dan-hong-kong-hamlesi-cin-yanlisi-210-kanal-kapatildi-dunya-agustos-2019"/>
        <a href="https://www.aydinlik.com.tr/denizcilik/2017-temmuz/cin-in-ilk-ucak-gemisi-liaoning-hong-kong-da"/>
      </related>
    </article>
  </body>
</html>