<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/snooker,442/northern-ireland-open-fart-sezonu-ronniego-o-sullivana,986089.html"/>
    <meta property="og:site_name" content="TVN24"/>
    <meta property="article:published_time" content="2019-11-17T13:08:00+00:00"/>
    <meta property="og:title" content="&quot;Fart sezonu, fart dekady!&quot;. Biała od bandy, żółta do kieszeni"/>
    <meta property="og:description" content="Turniej Northern Ireland Open jak mało który rozpieszcza fanów snookera widowiskowymi wbiciami. Na wysokości zadania stanął też Ronnie O'Sullivan, któremu dopisała jednak fura szczęścia. O 14 rozpo..."/>
  </head>
  <body>
    <article>
      <h1>"Fart sezonu, fart dekady!". Biała od bandy, żółta do kieszeni</h1>
      <address>
        <time datetime="2019-11-17T13:08:00+00:00">17 Nov 2019, 13:08</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/4df5f507-a1ac-441f-91d2-1cd9a5b1df1c.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/3b63c22f-256f-4c6e-a494-7f412b2167b2-480p.mp4" autoplay="" loop=""/>
          <figcaption>Fluke turnieju. Szczęście uśmiechnęło się do O'Sullivana</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/1479b4d7-ea75-4635-b7de-c0735953800d-480p.mp4" autoplay="" loop=""/>
          <figcaption>O'Sullivan w finale Northern Ireland Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/ee819885-6b25-47b3-88d5-9fc8ab6a0f50-480p.mp4" autoplay="" loop=""/>
          <figcaption>Trump awansował do finału Northern Ireland Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/094b956d-8902-4fbb-b86d-99bb190395b5-480p.mp4"/>
          <figcaption>Higgins pokonał Selby'ego w ćwierćfinale Northern Ireland Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/9dc8684f-b1eb-43b5-9cf2-cf95be4010aa-480p.mp4" autoplay="" loop=""/>
          <figcaption>O'Sullivan w półfinale Northern Ireland Open</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/56b19755-d347-4cb2-b6aa-c50b847e42ca-480p.mp4" autoplay="" loop=""/>
          <figcaption>Higgins pokonał Selby'ego w ćwierćfinale Northern Ireland Open</figcaption>
        </figure>
        <figcaption>W finale Northern Ireland Open Ronnie O'Sullivan zmierzy się z Juddem Trumpem Foto: Eurosport | Video: Eurosport</figcaption>
      </slideshow>
      <h3>Turniej Northern Ireland Open jak mało który rozpieszcza fanów snookera widowiskowymi wbiciami. Na wysokości zadania stanął też Ronnie O'Sullivan, któremu dopisała jednak fura szczęścia. O 14 rozpoczął się finał O'Sullivana z Juddem Trumpem. Transmisja w Eurosporcie 1 i Eurosport Playerze.</h3>
      <p>W Belfaście obrodziło zagraniami, za które kibice uwielbiają tę dyscyplinę. <b><a href="https://eurosport.tvn24.pl/snooker,442/northern-ireland-open-spektakularne-wbicie-w-snookerze-komentator-az-jeknal-z-zachwytu,985621.html">Sygnał do ataku dał w czwartek Yuan Sijun.</a></b> Młody zawodnik co prawda przegrał w 3. rundzie z Ronniem O'Sullivanem 1:4, ale w finałowej partii popisał się wbiciem, o którym będzie głośno co najmniej do końca turnieju. Chińczyk, który w tym momencie nie miał już nic do stracenia, zdecydował się na wbicie piekielnie trudnej czerwonej spoczywającej na bandzie pod środkową kieszenią. Dodatkowo, z myślą o pozycjonowaniu do kolejnej bili, użył do tego mnóstwo siły, jeszcze podkręcając stopień trudności uderzenia. - O Jezu, ale zagranie! - nie dowierzał na antenie komentujący to spotkanie w Eurosporcie Michał Ebert.</p>
      <figure>
        <img src="https://r-scale-a0.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/0d39d31d-6691-461b-be1b-f3045aa28445/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Wygrał O'Sullivan, ale zagranie tygodnia należy do Yuana Sijuna<cite>Wideo: Eurosport</cite></figcaption>
      </figure>
      <p><b><a href="https://eurosport.tvn24.pl/snooker,442/judd-trump-john-higgins-wynik-meczu-i-relacja-northern-ireland-open,986005.html">W sobotę jeszcze mocniejszy akces do konkursu na zagranie turnieju w wygranym 6:3 półfinale z Johnem Higginsem zgłosił Judd Trump.</a></b> Wbijając w ósmej partii czarną do narożnej kieszeni, mistrz świata użył lewej i wstecznej rotacji, by pozycję do czerwonych uzyskać efektownie po dwóch bandach. Na dodatek delikatnie je rozbił, perfekcyjnie ustawiając sobie dalszą grę. Rywal Anglika tylko z uznaniem pokiwał głową.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/87b41e68-5949-468e-91c5-1775c3208646/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kosmos! Najlepsze zagranie turnieju w wykonaniu Judda Trumpa<cite>Wideo: Eurosport</cite></figcaption>
      </figure>
      <p>Swoje miejsce w rankingu top 10 Northern Ireland Open ma też O'Sullivan, który w niedzielę zagra o tytuł z Trumpem. Pięciokrotny mistrz świata w półfinale rozgromił Joe Perry'ego 6:1, a w drugiej partii popisał się wbiciem, które podcięłoby skrzydła każdemu. W decydującym momencie Perry zagrał - jak się wydawało - bezpiecznie. Chowając białą za ścianą z kolorowych, uniemożliwił O'Sullivanowi bezpośrednie dojście do bili żółtej. "The Rocket" został więc zmuszony do uderzenia od bandy. Anglik chciał jedynie zaliczyć żółtą i wrócić z białą bezpiecznie w górną część stołu, tymczasem zagrana przez niego bila wpadła do kieszeni. Jakby tego było mało, O'Sullivan uzyskał perfekcyjną pozycję do następnej w kolejności bili zielonej. Po niej wyszedł na prowadzenie w partii, a kolejnymi trzema banalnymi wbiciami przypieczętował zwycięstwo. Perry nerwowo przełknął ślinę.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/3b63c22f-256f-4c6e-a494-7f412b2167b2/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Fluke turnieju. Szczęście uśmiechnęło się do O'Sullivana<cite>Wideo: Eurosport</cite></figcaption>
      </figure>
      <p>- Chyba sobie żartujesz. Co to był za fart! To może być fart sezonu, to może być fart dekady! - emocjonował się komentator brytyjskiego Eurosportu. Podobnie zareagowali komentujący to spotkanie dla polskiej stacji Michał Ebert i Grzegorz Biernadski. - Niesamowite, niesamowite - powtarzał Ebert. - Takie uderzenie to raz na milion, żeby wbić taką żółtą i dojść do zielonej - dodawał ten drugi.</p>
      <p>O'Sullivan oczywiście przeprosił za przypadkowe zagranie, ale dla Perry'ego był to żadne pocieszenie. Do końca meczu starszy o dwa lata angielski snookerzysta już się nie podniósł. Rozpędzonemu O'Sullivanowi był w stanie urwać zaledwie jedną partię. Jeśli ktoś miałby zatrzymać tak grającą "Rakietę", to tylko Trump w finale.</p>
      <p>
        <i>
          <b>Finał Northern Ireland Open Judd Trump - Ronnie O'Sullivan w niedzielę o 14 na żywo w Eurosporcie 1 i Eurosport Playerze</b>
        </i>
      </p>
      <p>Autor: łup / Źródło: eurosport.pl</p>
    </article>
  </body>
</html>