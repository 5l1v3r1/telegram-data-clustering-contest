<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232219/"/>
    <meta property="og:site_name" content="Українська правда"/>
    <meta property="article:published_time" content="2019-11-17T13:00:41+00:00"/>
    <meta property="og:title" content="У Кремлі цікавляться, як Київ узгоджуватиме з ОРДЛО новий закон про особливий статус"/>
    <meta property="og:description" content="Прес-секретар президента РФ Дмитро Пєсков заявив, що “нормандська четвірка” не розуміє, як Україна буде узгоджувати новий закон про особливий статус Донбасу з “Л/ДНР”, з якими “досі виключає прямі контакти”."/>
  </head>
  <body>
    <article>
      <h1>У Кремлі цікавляться, як Київ узгоджуватиме з ОРДЛО новий закон про особливий статус</h1>
      <address>
        <time datetime="2019-11-17T13:00:41+00:00">17 Nov 2019, 13:00</time>
      </address>
      <p>Прес-секретар президента РФ Дмитро Пєсков заявив, що "нормандська четвірка" не розуміє, як Україна буде узгоджувати новий закон про особливий статус Донбасу з "Л/ДНР", з якими "досі виключає прямі контакти".</p>
      <p><b>Джерело:</b> <a href="https://tass.ru/politika/7137475">ТАСС</a> з посиланням на інтерв'ю Пєскова на телеканалі "Росія-1", "<a href="https://novosti.dn.ua/news/296905-v-dnr-schytayut-chto-novyy-zakon-ob-osobom-statuse-donbassa-ne-nuzhen">Новости Донбасса</a>"</p>
      <p><b>Дослівно:</b> "Цей закон...  такий наріжний камінь, а головне, його потрібно погодити з "ДНР" і "ЛНР", а досі Київ виключає прямі контакти. Як вони будуть узгоджувати, в якому форматі? Тоді з'явиться більше питань".</p>
      <p><b>Деталі:</b> За словами Пєскова, "нормандська четвірка" розраховує на те, що українська сторона "розуміє, як вони будуть далі поводитися і що будуть робити з цим законом".</p>
      <p>У свою чергу глава "МЗС ДНР" Наталія Ніконорова заявила в ефірі сепаратистського каналу "Оплот ТВ", що новий закон про "особливий статус" Донбасу не потрібен, тому що "старий враховує усі вимоги".</p>
      <p>"Існуючий на даний момент закон враховує усі примітки до комплексу заходів. Необхідно деякі статті скоригувати, але в цілому відповідність і кореляція з примітками. Тому новий закон або буде дублювати існуючий, або він не буде відповідати приміткам до комплексу заходів", - заявила Ніконорова.</p>
      <p>
        <b>Нагадаємо, </b>
      </p>
      <ul>
        <li>4 жовтня 2018 р.  народні депутати <a href="https://www.pravda.com.ua/news/2018/10/4/7194066/">підтримали</a> пролонгацію закону <a href="http://w1.c1.rada.gov.ua/pls/zweb2/webproc4_1?pf3511=64725">№9153</a>  про особливий порядок місцевого самоврядування  в окремих районах Донецької та Луганської областей до 31 грудня 2019 року.</li>
        <li>Документ передбачає, що особливий порядок місцевого самоврядування в окремих районах Донбасу набуває чинності тільки після виконання всіх умов, викладених у статті 10 закону (про особливий порядок місцевого самоврядування), зокрема в частині, що стосується виведення всіх незаконних збройних формувань, їхньої військової техніки, а також бойовиків і найманців з території України.</li>
        <li>Закон про особливий порядок місцевого самоврядування в ОРДЛО було ухвалено у вересні 2014 року, він набув чинності 18 жовтня 2014 року терміном на 3 роки.</li>
        <li>3 жовтня 2019 р. президент Володимир Зеленський заявив, що буде розроблено <a href="https://www.pravda.com.ua/news/2019/10/3/7228064/">новий закон про особливий статус Донбасу</a>.</li>
        <li>У свою чергу президент РФ Володимир Путін заявив, що іншого закону про особливий статус Донбасу <a href="https://www.pravda.com.ua/news/2019/11/14/7232000/">бути не може</a>, а у закона нинішнього, за Мінськими угодами, термін дії  спливає наприкінці поточного року. </li>
      </ul>
      <related>
        <a href="https://www.pravda.com.ua/news/2019/11/17/7232214/"/>
        <a href="https://www.pravda.com.ua/news/2019/11/16/7232181/"/>
        <a href="https://www.pravda.com.ua/news/2019/11/15/7232008/"/>
      </related>
    </article>
  </body>
</html>