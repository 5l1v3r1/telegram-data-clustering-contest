<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/toma-bikov-ima-skhema-za-krazhba-chrez-bolnichni-406963.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T13:22:04+00:00"/>
    <meta property="og:title" content="Тома Биков: Има схема за кражба чрез болнични"/>
    <meta property="og:description" content="Според него трябва да бъдат взети редица мерки за справяне с проблема"/>
  </head>
  <body>
    <article>
      <h1>Тома Биков: Има схема за кражба чрез болнични</h1>
      <address><time datetime="2019-11-17T13:22:04+00:00">17 Nov 2019, 13:22</time> by <a rel="author">Редактори</a></address>
      <p>„Въпросът с болничните е сериозен, определено има проблем с измами. Онези, които вадят фалшиви болнични, крадат от онези, които плащат своите данъци и осигуровки. И се вижда ясно, че болничните се увеличават през дългите уикенди. Има цяла схема с много участници, които ощетява онези български граждани, които си плащат задълженията“, заяви пред БНР депутатът от ГЕРБ Тома Биков.</p>
      <p>Според него трябва да бъдат взети редица мерки за справяне с проблема. Той отчете като положително шумното обсъждане на темата и обществения отзвук.</p>
      <p>„Обсъждането трябва да се направи по-рационално и спокойно. Достатъчно пъти сме показали, че сме готови да се съобразяваме с разумни аргументи. Мисля, че това е едно от добрите качества на нашето управление“, похвали се Биков.</p>
      <p>Т посочи като постижение през последните няколко години това, че 2/3 от парите за пенсии идват от пенсионни осигуровки, а 1/3 са от бюджета: „Това означава, че е повишена събираемостта на пенсионните осигуровки, че има изсветляване на икономиката, че повечето хора се осигуряват на реалната си заплата, а не на минимална“.</p>
      <p>Тома Биков беше категоричен, че няма никаква предпоставка за предсрочни избори: „Дори опозицията разбра, че няма смисъл от подобно действие… В следващата година ще имаме необходимото спокойствие и възможност, за да проведем политики извън предизборните кампании и сблъсъци“.</p>
    </article>
  </body>
</html>