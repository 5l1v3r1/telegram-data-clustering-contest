<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826093.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T13:27:00+00:00"/>
    <meta property="og:title" content="گعده‌های بنزینی نمایندگان در خانه ملت"/>
    <meta property="og:description" content="به گزارش فارس، نشست علنی مجلس شورای اسلامی صبح امروز، پس از یکساعت و نیم جلسه غیرعلنی برای بررسی طرح افزایش قیمت بنزین با حضور نمایندگان مجلس آغاز شد. هرچند جلسه علنی امروز دستور کار مشخصی داشت اما با حواشی نیز روبرو شد. "/>
  </head>
  <body>
    <article>
      <h1>گعده‌های بنزینی نمایندگان در خانه ملت</h1>
      <address>
        <time datetime="2019-11-17T13:27:00+00:00">17 Nov 2019, 13:27</time>
      </address>
      <p>در جریان نشست علنی امروز مجلس تعدادی از گعده‌های نمایندگان در خصوص افزایش قیمت بنزین از سوی دولت به چشم می‌خورد.</p>
      <p>به گزارش فارس، نشست علنی مجلس شورای اسلامی صبح امروز، پس از یکساعت و نیم جلسه غیرعلنی برای بررسی طرح افزایش قیمت بنزین با حضور نمایندگان مجلس آغاز شد. هرچند جلسه علنی امروز دستور کار مشخصی داشت اما با حواشی نیز روبرو شد. </p>
      <p>براساس این گزارش، در جریان بررسی طرح تنفس 5 ساله به بانک رفاه کارگران برای واگذاری سهام، زمانی که حسین‌زاده بحرینی در حمایت از این طرح در حال  ایراد سخن بود به مدت چند ثانیه سکوت کرد و سعی داشت مطالب خود را  ارائه کند اما از آنجایی که صحبت نمایندگان تمرکز وی را به هم زده بود  گفت: متاسفانه در این شلوغی اصل مطلب گم شده است؛ از همکاران می‌خواهم که رعایت کنند. </p>
      <p>
        <b>* گعده‌های بنزینی نمایندگان در گوشه و کنار پارلمان</b>
      </p>
      <p>البته جلسه امروز حواشی دیگری نیز به همراه داشت از جمله گعده‌های متعدد نمایندگان هم طیف و یا هم استانی که به نظر می‌رسید پس از جلسه غیرعلنی درخصوص افزایش قیمت بنزین با یکدیگر سخن می‌گفتند.</p>
      <p>تعدادی از اعضای فراکسیون امید به صورت جداگانه در گوشه‌ای از مجلس با یکدیگر در رابطه با موضوع افزایش قیمت بنزین بحث می‌کردند. </p>
      <p>همچنین جمعی از اعضای کمیسیون انرژی نیز در گوشه‌ای از پارلمان نظرات خود را درخصوص اجرای طرح دولت برای افزایش قیمت بنزین ارائه می‌کردند. </p>
      <p>
        <b>* دستور مجلس لابه‌لای شلوغی نمایندگان گم شده است</b>
      </p>
      <p>در این بین ما در جریان دستور جلسه تعدادی از نمایندگان که می‌خواستند در جریان دستور سخن بگویند نسبت به شلوغی مجلس مجدد اعتراض کردند. </p>
      <p>در همین رابطه مجدد تعدادی از اعضای فراکسیون امید از جمله محمدرضا تابش، بهرام پارسایی، طیبه سیاوشی،‌ فاطمه ذوالقدر، فریده اولاد قباد با حضور در جایگاه هیات رئیسه به دور محمدعلی وکیلی ایستاده بودند و برای دقایقی با وی بحث کردند.</p>
      <p>البته در جریان بررسی طرح تنفس 5 ساله به بانک رفاه کارگران حسین‌زاده بحرینی ضمن ارائه مطالبی عنوان کرد که اگر جلسه امروز غیرعلنی بود مواردی را درباره رابطه تامین اجتماعی و بانک رفاه و برداشت‌های آن مطرح می‌کردم اما حیف که جلسه علنی است و بیان مطالبی در این رابطه مصلحت نیست. </p>
      <p>
        <b>*  پزشکیان: بالاخره دولت چند نماینده دارد؟! </b>
      </p>
      <p>همچنین پزشکیان در جریان همین دستور (استثنا شدن بانک رفاه کارگران) زمانی که نظر دولت را درخصوص ماده واحده این طرح می‌خواست گفت: آخر ما نفهمیدیم که دولت چند نماینده دارد دولت یا موافق است یا مخالف اما یکبار می‌گوید موافقیم و بار دیگر مخالف  اینکه نمی‌شود. دولت یک نظر را به صورت شفاف اعلام کند. </p>
      <p>در ادامه نشست علنی مجلس تعدادی از نمایندگان نیز به شیوه اجرای طرح افزایش قیمت بنزین از سوی دولت انتقاد داشتند و ضمن آن خواستار لحاظ کردن منافع مردم و معیشت آنها در این میان شدند. </p>
    </article>
  </body>
</html>