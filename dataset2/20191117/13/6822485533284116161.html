<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826094.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T13:39:00+00:00"/>
    <meta property="og:title" content="اعلام شرط بهرمندی از کسری خدمت بسیج"/>
    <meta property="og:description" content="به گزارش مهر، سردار سید مهدی فرحی در همایش ملی پنجه‌های کارآمد سربازان ماهر که صبح امروز در سالن مروارید شهرک امام خمینی برگزار شد، گفت: با ۲۱ دستگاه و نهاد تفاهم‌نامه همکاری با موضوع مهارت آموزی به کارکنان وظیفه امضاء کردیم و توانستیم تا از ظرفیت دستگاه‌ها و سازمان‌های مختلف به نفع سربازان استفاده کنیم."/>
  </head>
  <body>
    <article>
      <h1>اعلام شرط بهرمندی از کسری خدمت بسیج</h1>
      <address>
        <time datetime="2019-11-17T13:39:00+00:00">17 Nov 2019, 13:39</time>
      </address>
      <p>فرمانده قرارگاه مهارت آموزی سربازان نیروهای مسلح اعلام کرد که کسر خدمت‌های مربوط به بسیج زمانی اعمال می‌شود که این افراد اول یک مهارت را کسب کرده باشند.</p>
      <p>به گزارش مهر، سردار سید مهدی فرحی در همایش ملی پنجه‌های کارآمد سربازان ماهر که صبح امروز در سالن مروارید شهرک امام خمینی برگزار شد، گفت: با ۲۱ دستگاه و نهاد تفاهم‌نامه همکاری با موضوع مهارت آموزی به کارکنان وظیفه امضاء کردیم و توانستیم تا از ظرفیت دستگاه‌ها و سازمان‌های مختلف به نفع سربازان استفاده کنیم.</p>
      <p>وی ادامه داد: ما در اتاق‌های فکر به این جمع‌بندی رسیدیم که اگر بناست مهارتی به سربازان آموزش داده شود باید دارای دو ویژگی اصلی باشد؛ نخست اینکه کیفیت داشته و دوم اینکه دارای اثربخشی باشد یعنی ما یک مهارتی را نمی‌خواهیم که نه کیفیتی داشته باشد و نه موثر باشد.</p>
      <p>فرهی ادامه داد: در همین راستا نیز ممکن است  با توجه به شرایط خدمت برخی کسر خدمت‌ها و ... امکان اینکه یک مهارت با دو ویژگی کیفیت و اثربخشی از سوی سرباز نیز فرا گرفته شود، کم باشد لذا تصمیم گرفتیم تا از دوران اوقات فراغت سربازان، آموزش اولیه و دوران قبل از خدمت سربازان نیز استفاده کنیم. در بررسی‌های ما مشخص شد که سربازان یا از طریق آموزش و پرورش یا از طریق دانشگاه به سربازی اعزام می‌شوند، به همین دلیل نیز ما مهارت آموزی‌هایمان قبل از دوره اقدام به سربازی را به این بخش منتقل کردیم.</p>
      <p>وی ادامه داد: در همین راستا نیز دانش آموزان و دانشجویانی که در حین تحصیل مهارتی را کسب کرده باشند و در سامانه سرباز معلم نیز ثبت نام کرده باشند می‌توانند از یک سری مشوق‌ها بهره‌مند شوند. علاوه بر آن با شناسایی سربازان ماهر خود نیروهای مسلح نیز می‌توانند که اولا آنان را به شکل بهینه بکار گیرند و ثانیا به شکل موثر از آنان استفاده کنند یعنی این افراد در حوزه‌ها و بخش‌های مرتبط با توانمندی‌شان به کار گرفته شده و اقدامات مرتبط با این توانمندی را نیز انجام دهند.</p>
      <p>فرهی اضافه کرد: این جمله فرمانده بسیج است که گفتند کسر خدمت مربوط به بسیج تنها زمانی برای دارندگان این نوع از کسر خدمت لحاظ می‌شود که حتما یک مهارتی را اخذ کرده و گواهی مربوط به آن را نیز دریافت کرده باشند.</p>
      <p>فرمانده قرارگاه مهارت آموزی سربازان نیروهای مسلح با اشاره به هدفگذاری رئیس ستاد کل نیروهای مسلح برای آموزش حداقل یک مهارت به تمام سربازان تا سال ۱۴۰۱ گفت: سال گذشته به ۱۶۰ هزار سرباز آموزش دادیم. امسال برای آموزش ۲۰۰ هزار سرباز هدفگذاری کرده‌ایم و تا سال ۱۴۰۰ همه سربازان حداقل یک مهارت با کیفیت و اثرگذار فراخواهند گرفت.</p>
    </article>
  </body>
</html>