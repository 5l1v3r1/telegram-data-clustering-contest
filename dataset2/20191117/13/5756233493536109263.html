<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621962/%DB%B6%DB%B0-%D9%85%D8%B9%D8%AA%D8%B1%D8%B6-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%B4%D9%87%D8%B1%DB%8C%D8%A7%D8%B1-%D9%85%D8%AC%D8%B1%D9%88%D8%AD-%D8%B4%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:07:00+00:00"/>
    <meta property="og:title" content="۶۰ معترض به گرانی بنزین در شهریار مجروح شده‌اند"/>
    <meta property="og:description" content="فرماندار شهریار ضمن تکذیب شایعه تسخیر بخش‌هایی از شهر توسط معترضین، گفت: از ساعت12 شب گذشته تا الان شهر آرام و فضای آن عادی است."/>
  </head>
  <body>
    <article>
      <h1>۶۰ معترض به گرانی بنزین در شهریار مجروح شده‌اند</h1>
      <address>
        <time datetime="2019-11-17T13:07:00+00:00">17 Nov 2019, 13:07</time>
      </address>
      <p>
        <i>فرماندار شهریار ضمن تکذیب شایعه تسخیر بخش‌هایی از شهر توسط معترضین، گفت: از ساعت12 شب گذشته تا الان شهر آرام و فضای آن عادی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نورالله طاهری فرماندار شهرستان شهریار، استان تهران با بیان اینکه از ساعت ۱۲ شب روز ۲۵ آبانماه شهر آرام و فضای آن عادی است، شایعه پخش شده مبنی بر اینکه بخش‌هایی از شهر شهریار در دست برخی گروه‌ها افتاده است را تکذیب کرد و گفت: به ساختمان‌های مختلف شهر آسیب رسانده‌اند اما اینکه ساختمان‌های دولتی را تسخیر کرده باشند، دروغ است.</p>
      <p>وی با اشاره به تخریب‌هایی که به بانک‌ها و شهرداری شهریار رسیده است،‌ گفت: با سنگ و اشیاء دیگر به ساختمان‌ها آسیب رسانده‌اند اما بعد از تخریب فرار می‌کردند و اینگونه نبود که بمانند و مبارزه کنند.</p>
      <figure>
        <img src="https://aftabnews.ir/files/fa/news/1398/8/26/360272_543.jpg"/>
      </figure>
      <p>فرماندار شهریار با بیان اینکه آمار دقیقی از میزان افرادی که در درگیری‌ها زخمی‌ شده‌اند، ندارد و در حال جمع‌بندی آمار دقیقی از تعداد آسیب‌دیدگان هستند، بیان‌ کرد: حدود ۶۰- ۷۰ نفر مجروح شده‌اند که البته باید آمار دقیق آن به دست بیاید تا ببینم که چند نفر از آنها افراد عادی و چند نفر از نیروهای امنیتی و انتظامی بوده‌اند.</p>
      <p>طاهری با اشاره به این که طبق آمار فعلی تعداد آسیب دیدگان نیروهای امنیتی و انتظامی بسیار کم بوده است، اظهار کرد: به دلیل اینکه غرب استان تهران سه بیمارستان بیشتر ندارد و از شهرهای اطراف از جمله فردیس، رباط کریم، ملارد و قدس نیز مجروحان را به شهریار فرستاده‌اند این گمان برده می‌شود که همه این افراد مربوط به شهر شهریار هستند این در حالی است که شهریار کمترین آسیب دیده را دارد و ما در حال تفکیک آنها هستیم.</p>
    </article>
  </body>
</html>