<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/17/karta/karta-oos-sytuacziya-sxodi-ukrayiny-17-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-17T13:26:00+00:00"/>
    <meta property="og:title" content="Карта ООС: ситуація на сході України на 17 листопада"/>
    <meta property="og:description" content="Ситуація на сході країни станом на 17 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 17 листопада</h1>
      <address>
        <time datetime="2019-11-17T13:26:00+00:00">17 Nov 2019, 13:26</time>
      </address>
      <p>
        <b>Ситуація на сході країни станом на 17 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/99215/karta-ato-rnbo-2019-11-17-uk_origin.jpg"/>
      </figure>
      <p>Упродовж минулої доби активність російсько-окупаційних військ на лінії зіткнення не спадала. Противник прицільно обстрілював наші позиції загалом 15 разів, застосовуючи заборонені Мінськими домовленостями міномети калібрів 120 та 82 мм, озброєння бойових машин піхоти, гранатомети різних систем, великокаліберні кулемети та стрілецьку зброю. Також зафіксовано вогневу активність ворожих снайперів.</p>
      <p>На превеликий жаль, за вчорашній день маємо втрати.</p>
      <p>З глибоким сумом змушені сповістити про загибель внаслідок ворожих обстрілів одного військовослужбовця зі складу Об’єднаних сил.</p>
      <p>Висловлюємо щирі співчуття рідним, близьким і бойовим побратимам Героя.</p>
      <p>Вічна пам’ять!</p>
      <p>
        <b>Луганський напрямок</b>
      </p>
      <p>Тут порушень режиму тиші було 8.</p>
      <p>По 2 рази окупанти відкривали вогонь у районі Кримського – ввечері з мінометів калібрів 120 та 82 мм, озброєння БМП, станкових протитанкових гранатометів, великокаліберних кулеметів та іншої стрілецької зброї, а біля Луганського – вдень зі станкових протитанкових і автоматичних гранатометів та кулеметів великого калібру.</p>
      <p>Зранку неподалік Новолуганського, а після опівдня поблизу Попасної лунали ворожі ручні протитанкові гранатомети та стрілецька зброя.</p>
      <p>Станкові і ручні протитанкові гранатомети, кулемети та стрілецьку зброю противник використав під час обстрілу позицій наших військ неподалік Майорська з 11:35 до 12:05.</p>
      <p>Біля Зайцевого після 22:00 окупанти 20 хвилин вели вогонь зі станкових протитанкових гранатометів та стрілецької зброї.</p>
      <p>
        <b>Донецький напрямок</b>
      </p>
      <p>7 обстрілів обліковано на цьому напрямку.</p>
      <p>Тут найчастіше – загалом тричі за добу – російсько-окупаційні війська обстрілювали опорні пункти підрозділів Об’єднаних сил біля Невельського. З ручних протитанкових гранатометів, великокаліберних кулеметів та іншої стрілецької зброї противник вів вогонь з боку Лозового.</p>
      <p>По 2 міни 82-го калібру противник випустив після 07:00 – по захисниках Старогнатівки, а ближче до 22:00 – по наших позиціях біля Павлополя. При цьому у першому випадку ворог також вів вогонь з кулемету великого калібру, а у другому – з ручних протитанкових гранатометів, кулеметів та стрілецької зброї.</p>
      <p>Після 16:00 зафіксовано 20-хвилинний обстріл з великокаліберного кулемету військовослужбовців Збройних Сил України на підступах до Мар’їнки, а також 35-хвилинний, з гранатометів різних систем та стрілецької зброї – в районі Гнутового.</p>
      <p>
        <b>Обстановка на сьогодні, 17 листопада</b>
      </p>
      <p>Від початку поточної доби до 12:30 російсько-окупаційні війська тричі відкривали вогонь на Донецькому напрямку.</p>
      <p>О 07:00 поблизу Новомихайлівки розпочався ворожий обстріл зі станкових протитанкових і підствольних гранатометів, великокаліберних кулеметів та стрілецької зброї, що тривав 40 хвилин.</p>
      <p>З о 10:30 противник зі станкових протитанкових гранатометів 20 хвилин обстрілював опорні пункти підрозділів Об’єднаних сил, обладнані неподалік Лебединського.</p>
      <p>В районі Красногорівки по позиціях наших військ окупанти після 11:00 вели вогонь зі станкових і ручних протитанкових гранатометів, кулеметів великого калібру та стрілецької зброї.</p>
      <p>За наявною інформацією, упродовж поточної доби втрат в Об’єднаних силах немає.</p>
    </article>
  </body>
</html>