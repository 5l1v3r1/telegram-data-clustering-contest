<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-slogans-against-former-chief-minister-fadnavis-returning-to-pay-tribute-to-bal-thackeray-2854263.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T13:04:20+00:00"/>
    <meta property="og:title" content="बाल ठाकरे को श्रद्धांजलि देकर लौट रहे पूर्व मुख्यमंत्री फडणवीस के खिलाफ नारेबाजी"/>
    <meta property="og:description" content="महाराष्ट्र के पूर्व मुख्यमंत्री देवेन्द्र फडणवीस रविवार को जब शिवाजी पार्क में बाल ठाकरे को उनकी नौवीं पुण्यतिथि पर श्रद्धांजलि देने के बाद लौट रहे थे तब शिवसेना के कुछ कार्यकर्ताओं ने उनके खिलाफ..."/>
  </head>
  <body>
    <article>
      <h1>बाल ठाकरे को श्रद्धांजलि देकर लौट रहे पूर्व मुख्यमंत्री फडणवीस के खिलाफ नारेबाजी</h1>
      <address><time datetime="2019-11-17T13:04:20+00:00">17 Nov 2019, 13:04</time> by <a rel="author">एजेंसी ,नई दिल्ली।</a></address>
      <p>महाराष्ट्र के पूर्व मुख्यमंत्री देवेन्द्र फडणवीस रविवार को जब शिवाजी पार्क में बाल ठाकरे को उनकी नौवीं पुण्यतिथि पर श्रद्धांजलि देने के बाद लौट रहे थे तब शिवसेना के कुछ कार्यकर्ताओं ने उनके खिलाफ नारेबाजी की।</p>
      <p>शिवसेना के कुछ कार्यकर्ता पूर्व मुख्यमंत्री के काफिले के नजदीक आकर विधानसभा चुनाव प्रचार के दौरान उनके (फडणवीस के) नारे -- 'मैं वापस लौटूंगा (मुख्यमंत्री के रूप में), को मराठी में लगाने लगे। साथ ही उन्होंने शिवसेना के परंपरागत नारे 'छत्रपति शिवाजी महाराज की जय का नारा भी लगाया।</p>
      <p>फडणवीस और उनके काफिले में शामिल कई वरिष्ठ नेता इस पर कोई प्रतिक्रिया दिए बगैर आगे बढ़ गये। शिवसेना के संस्थापक को शिवाजी पार्क में श्रद्धांजलि देने के लिए जब फडणवीस पहुंचे, उस वक्त उद्धव ठाकरे के निजी सहायक मिलिंद नारवेकर को छोड़कर शिवसेना का कोई भी नेता वहां मौजूद नहीं था।</p>
      <p>इससे पहले फडणवीस ने शिवसेना के दिवंगत संरक्षक के कुछ ओजस्वी भाषणों का वीडियो ट्वीट कर उन्हें श्रद्धांजलि दी।</p>
    </article>
  </body>
</html>