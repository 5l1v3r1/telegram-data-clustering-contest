<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ba%ce%bf%cf%81%cf%85%cf%86%cf%8e%ce%bd%ce%bf%ce%bd%cf%84%ce%b1%ce%b9-%ce%bf%ce%b9-%ce%b5%ce%ba%ce%b4%ce%b7%ce%bb%cf%8e%cf%83%ce%b5%ce%b9%cf%82-%ce%b3%ce%b9%ce%b1-%cf%84%ce%b7%ce%bd-%ce%b5%cf%80.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T13:16:56+00:00"/>
    <meta property="og:title" content="Κορυφώνονται οι εκδηλώσεις για την επέτειο του Πολυτεχνείου και στη Θεσσαλονίκη (βίντεο)"/>
    <meta property="og:description" content="Με τις καθιερωμένες πορείες κορυφώνονται το απόγευμα οι εκδηλώσεις για την 46η επέτειο από την εξέγερση του Πολυτεχνείου. Στο επίκεντρο των επετειακών εκδηλώσεων στη Θεσσαλονίκη βρίσκεται η Πολυτεχνική Σχολή του ΑΠΘ, όπου από νωρίς γίνονται καταθέσεις λουλουδιών και στεφάνων στο μνημείο των Ηρώων του Πολυτεχνείου, από εκπροσώπους φορέων, φοιτητές, εργαζόμενους, συνταξιούχους και απλούς πολίτες. Από το σημείο αυτό θα ξεκινήσουν οι πορείες προς το αμερικανικό προξενείο επί της οδού Τσιμσική."/>
  </head>
  <body>
    <article>
      <h1>Κορυφώνονται οι εκδηλώσεις για την επέτειο του Πολυτεχνείου και στη Θεσσαλονίκη (βίντεο)</h1>
      <address>
        <time datetime="2019-11-17T13:16:56+00:00">17 Nov 2019, 13:16</time>
      </address>
      <p>
        <b>Με τις καθιερωμένες πορείες κορυφώνονται το απόγευμα οι εκδηλώσεις για την 46η επέτειο από την εξέγερση του Πολυτεχνείου. Στο επίκεντρο των επετειακών εκδηλώσεων στη Θεσσαλονίκη βρίσκεται η Πολυτεχνική Σχολή του ΑΠΘ, όπου από νωρίς γίνονται καταθέσεις λουλουδιών και στεφάνων στο μνημείο των Ηρώων του Πολυτεχνείου, από εκπροσώπους φορέων, φοιτητές, εργαζόμενους, συνταξιούχους και απλούς πολίτες. Από το σημείο αυτό θα ξεκινήσουν οι πορείες προς το αμερικανικό προξενείο επί της οδού Τσιμσική.</b>
      </p>
      <p>Δύο είναι μέχρι στιγμής οι προγραμματισμένες συγκεντρώσεις: η πρώτη στις 17.00 το απόγευμα, για την οποία απηύθυναν κάλεσμα ο Σύνδεσμος Φυλακισθέντων και Εξορισθέντων Αντιστασιακών 1967 – 1974 (Σ.Φ.Ε.Α.), το ΠΑΜΕ, όπως επίσης φοιτητές και σπουδαστές που πρόσκεινται στο ΚΚΕ. Μισή ώρα αργότερα είναι προγραμματισμένη η δεύτερη συγκέντρωση στην οποία καλούν φοιτητικοί σύλλογοι του Αριστοτελείου Πανεπιστημίου, το Εργατοϋπαλληλικό Κέντρο Θεσσαλονίκης, η νεολαία του ΣΥΡΙΖΑ, κόμματα και οργανώσεις της εξωκοινοβουλευτικής Αριστεράς, κινήσεις κατά του ρατσισμού και φασισμού, συλλογικότητες του ευρύτερου αντιεξουσιαστικού χώρου κ.ά.</p>
      <figure>
        <video src="https://fdlvideosec.akamaized.net/media-assets/zougla/video/d9fd567df9a94528b0af6999834710ea.mp4?_=1"/>
      </figure>
      <figure>
        <video src="https://fdlvideosec.akamaized.net/media-assets/zougla/video/a701432489f8404599c89e7f17748ca1.mp4?_=2"/>
      </figure>
      <p>Στο μεταξύ, αποκλεισμένο θα είναι από νωρίς το απόγευμα το κέντρο της Θεσσαλονίκης, λόγω των προγραμματισμένων κινητοποιήσεων. Όπως ανακοίνωσε η διεύθυνση Τροχαίας από τις 14:30 σταδιακά, κι ανάλογα με την εξέλιξη των εκδηλώσεων, δεν θα επιτρέπεται η κίνηση των οχημάτων στο κέντρο της πόλης, ενώ θα υπάρξουν αλλαγές στα δρομολόγια των αστικών λεωφορείων.</p>
      <figure>
        <video src="https://fdlvideosec.akamaized.net/media-assets/zougla/video/ec2548a235654869b12bbc160c9cd2a3.mp4?_=3"/>
      </figure>
      <figure>
        <video src="https://fdlvideosec.akamaized.net/media-assets/zougla/video/ef6ab52fc9ec425c9cf105056c426723.mp4?_=4"/>
      </figure>
      <p>Ισχυρές δυνάμεις της ΕΛ.ΑΣ. θα βρίσκονται σε κεντρικούς δρόμους, ενώ αστυνομικοί φραγμοί θα αναπτυχθούν σε καίρια σημεία της πόλης. Στο πλαίσιο των μέτρων έχουν επιστρατευτεί και δύο εισαγγελείς πλημμελειοδικών που θα επιβλέπουν τα αστυνομικά μέτρα.</p>
      <figure>
        <img src="https://www.pentapostagma.gr/wp-content/uploads/2019/11/image-2-3.jpg"/>
      </figure>
    </article>
  </body>
</html>