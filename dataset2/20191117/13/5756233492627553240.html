<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621972/%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T13:43:00+00:00"/>
    <meta property="og:title" content="سهمیه سوخت سرویس مدارس اعلام شد"/>
    <meta property="og:description" content="دبیر شورای عالی هماهنگی ترافیک شهرهای کشور، سهمیه سوخت سرویس مدارس کشور را اعلام کرد."/>
  </head>
  <body>
    <article>
      <h1>سهمیه سوخت سرویس مدارس اعلام شد</h1>
      <address>
        <time datetime="2019-11-17T13:43:00+00:00">17 Nov 2019, 13:43</time>
      </address>
      <p>
        <i>دبیر شورای عالی هماهنگی ترافیک شهرهای کشور، سهمیه سوخت سرویس مدارس کشور را اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پوریا محمدیان دبیر شورای عالی هماهنگی ترافیک شهرهای کشور در خصوص سهمیه سوخت تاکسی‌های درون شهری اظهار کرد: با توجه به برنامه‌ریزی‌هایی که انجام گرفت و تجربه‌ای که از پروژه قبلی اجرای طرح سهمیه‌بندی بنزین در کشور داشتیم، سهم تاکسی‌های تک سوز 400 لیتر در ماه تعیین شد.</p>
      <p>وی با بیان اینکه بیش از 90 درصد ناوگان تاکسی کشور دوگانه سوز است، ادامه داد: برای تاکسی‌های دوگانه‌سوز 200 لیتر در نظر گرفته شد که با توجه به تغییراتی که دیروز انجام شد این مبلغ به 250 لیتر در ماه برای تاکسی‌های دوگانه سوز تغییر کرد.</p>
      <figure>
        <img src="https://aftabnews.ir/files/fa/news/1398/8/26/360290_109.jpg"/>
      </figure>
      <p>دبیر شورای عالی هماهنگی ترافیک شهرهای کشور درباره سهمیه سوخت ون افزود:‌ با توجه به اینکه مصرف این خودروها بیشتر از تاکسی‌های تک سوز است، برای آنها 600 لیتر در ماه سهمیه تعیین شده است.</p>
      <p>وی در خصوص آژانس‌ها نیز گفت:‌ برای آژانس‌های تاکسی تلفنی، سهمیه‌ای که در نظر گرفتیم شامل 200 لیتر برای تاکسی‌های تلفنی بنزینی و 120 لیتر در ماه برای تاکسی‌های تلفنی گازسوز است.</p>
      <p>محمدیان با اشاره به سهمیه سوخت تاکسی‌های اینترنتی بیان کرد: در صورتی که راننده این تاکسی‌ها بیش از 200 کیلومتر در ماه رانندگی کرده باشد، مابه التفاوت آن تا سقف 300 لیتر در ماه، سهمیه بنزین پیش‌بینی شده است.</p>
      <p>دبیر شورای عالی هماهنگی ترافیک شهرهای کشور در خصوص سهمیه سوخت وانت‌بارها و موتورسیکلت‌ها اظهار کرد: سهمیه سوخت وانت‌های پرمصرف بنزینی 300 لیتر، دوگانه‌سوز 120 لیتر و سهمیه سوخت وانت‌های کم مصرف بنزینی 200 لیتر و دوگانه سوز 60 لیتر در ماه پیش‌بینی شده است. ضمن اینکه سهمیه موتورسیکلت در هر ماه 25 لیتر در نظر گرفته شده است.</p>
      <p>وی در خصوص سهمیه سرویس مدارس نیز گفت: سرویس‌های مدارس در قالب سامانه سپند(ناوگان پایش حمل و نقل دانش‌آموزی) ساماندهی می‌شود و جابجایی مسافر که دانش‌آموز است، انجام می‌دهد و در نتیجه مشمول سهمیه سوخت قرار می‌گیرد.</p>
      <p>محمدیان با بیان اینکه در گذشته سرویس مدارس جزو سهیه‌بگیرهای بنزین نبود، تصریح کرد: بر این اساس برای سرویس‌های مدارس 120 لیتر در ماه سهمیه بنزین در نظر گرفته شده است.</p>
      <p>به گزارش فارس، محسن حاجی‌میرزایی وزیر آموزش و پرورش نیز اعلام کرد: با هماهنگی به عمل آمده، سهمیه سوخت مورد نیاز سرویس مدارس تأمین خواهد شد.</p>
      <p>وی افزود: این سهمیه پس از ثبت‌نام تمام سرویس‌ها و بررسی میزان مورد نیاز از روز اجرای سهمیه‌بندی یعنی ۲۴ آبان جاری محاسبه و اعمال خواهد شد.</p>
    </article>
  </body>
</html>