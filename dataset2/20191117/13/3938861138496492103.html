<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_arhimandrit-ugkc-zaginuv-u-moskovskij-tyurmi/938541"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T13:13:00+00:00"/>
    <meta property="og:title" content="Архімандрит УГКЦ загинув у московській тюрмі"/>
    <meta property="og:description" content="17 листопада 150 років тому народився архимандрит Української греко-католицької церкви, польський аристократ, український монах, Праведник народів світу, блаженний Католицької церкви Климентій Шептицький. Пам'ятні заходи в честь Шептицького проходять у його родинному селі Прилбичі Яворівського ..."/>
  </head>
  <body>
    <article>
      <h1>Архімандрит УГКЦ загинув у московській тюрмі</h1>
      <address><time datetime="2019-11-17T13:13:00+00:00">17 Nov 2019, 13:13</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/gallery/938/938541_3_w_1200.jpg?v=2"/>
        <figcaption>Минуло 150 років з дня народження Климентія Шептицького. Фото: Радіо Свобода</figcaption>
      </figure>
      <p>17 листопада 150 років тому народився архимандрит Української греко-католицької церкви, польський аристократ, український монах, Праведник народів світу, блаженний Католицької церкви <b>Климентій Шептицький</b>. Пам'ятні заходи в честь Шептицького проходять у його родинному селі Прилбичі Яворівського району Львівської області.</p>
      <p>Ще донедавна ім'я Климентія Шептицького (до постригу Казимира Шептицького – ред), рідного брата митрополита Андрея Шептицького, було не вельми відоме, і лише цього року архівні матеріали зацікавили дослідників. Вперше 2019 рік був присвячений цій духовній постаті.</p>
      <p>
        <b>Як аристократ став монахом</b>
      </p>
      <p>Це був успішний, відомий, самодостатній, високоосвічений і шанований чоловік. Тому преса Австро-Угорської та Російської імперій рясніла численними повідомленнями у 1912 році про те, що "ще один із Шептицьких пішов у монастир".</p>
      <p>Гомоніла про цей факт еліта не лише Галичини. Адже рішення 43-х річного Казимира Шептицького відректись від світського життя, служити людям через Бога і Божі заповіді шокувало багатьох. Граф, впливовий австрійський політик із прогресивними поглядами, людина заможна і з великим майбутнім, і раптом проміняв комфорт, загалом світське життя, на монашу покору і смирення.</p>
      <p>У лютому 1912 року часописи писали, що митрополит Андрей Шептицький через недугу може відмовитися від галицького митрополичого престолу. Казимиру Шептицькому пророкували кар'єру.</p>
      <p>Однак ці прогнози не справдилися, він став прикладом справжнього монаха, новомучеником Церкви ХХ століття. Ба, більше того, жодна окупаційна влада, ані радянська, яка двічі була в Галичині, ані німецька, не зламали його дух і віру.</p>
      <p>Польський аристократ змінив римо-католицький обряд і прийняв чернечі обіти у греко-католицькому монастирі. Хоча документально на сьогодні не підтверджено, за яких саме обставин це сталося, але інформація про цей факт була у пресі у квітні 1913 року, коли Климентій вступив до студитського монастиря.</p>
      <p>
        <b>Родина Климентія Шептицького</b>
      </p>
      <p>Климентій Шептицький народився 17 листопада 1869 року в сім'ї графині <b>Софії Шептицької</b> (з роду Фредрів – ред.) і графа <b>Яна Кантія Шептицького</b>. Він був шостим сином у сім'ї. Водночас мати дуже сподівалася на доньку, про що пише у своїх листах до рідних.</p>
      <p>Однак, після пологів Софія Шептицька зазначила: "Бог знає, що робить".</p>
      <p>Батьки запрошували для дітей у Прилбичі добрих вчителів із різних спеціальностей. Казимир успішно склав іспити у Перемишлі, як учень, який самостійно навчався вдома. У 1882 році він вступив до школи у Кракові.</p>
      <p>
        <b>Що відомо з архівів</b>
      </p>
      <figure>
        <img src="https://static2.gazeta.ua/img2/cache/gallery/938/938541_4_w_1200.jpg?v=2"/>
        <figcaption>Мати і брат Климентія - Софія Фредро-Шептицька і митрополит Андрей Шептицький. Фото: Радіо Свобода</figcaption>
      </figure>
      <p>Дитячі та юнацькі роки синів описує у своїх спогадах графиня Софія Фредро-Шептицька. Також залишилось її листування французькою і польською мовами, з якого відомо багато подробиць про життя родини.</p>
      <p>Найбільше архівних документів отця Климентія Шептицького зберігається у львівському історичному архіві, у Римі, у фондах отців василіян, багато кореспонденції – у приватних колекціонерів.</p>
      <p>"Перша трудність при вивченні кореспонденції отця Климентія Шептицького – це прочитати його почерк. Блаженний мав такий почерк, що, з одного боку показував, що пише дуже багато, а, з іншого, так, щоб про нього нічого не знали, щоб не зрозуміли", – розповів дослідник життя і діяльності отця Климентія Шептицького, отець УГКЦ <b>Юстин Бойко</b> під час Міжнародної наукової конференції у Львові.</p>
      <p>Отець Климентій листувався із митрополитом Андреєм польською, французькою і українською мовами.</p>
      <p>Мову кореспонденції вибирали спеціально. Коли з рук в руки передавали лист, то писали французькою, щоб хтось інший не отримав спокуси прочитати, а коли відправляли поштою, то писали польською або українською.</p>
      <p>"Є листи, де Климентій писав трьома мовами. Першу ціль, яку ми перед собою ставимо, зруйнувати стереотип про те, що брати Шептицькі мали конфлікт на фоні національно-політичних питань. Їхнє листування свідчить абсолютно про протилежне", – стверджує дослідник.</p>
      <p>Листування свідчить, що брати Шептицькі, незалежно від роду занять у житті, зберігали дуже теплі родинні взаємини, між ними панувала взаємна любов і повага, вони турбувалися один про одного.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_polskij-uryad-vzyavsya-za-ukrayinciv/927797"/>
      </related>
      <p>
        <b>Арештували, незважаючи на вік</b>
      </p>
      <figure>
        <img src="https://static2.gazeta.ua/img2/cache/gallery/938/938541_1_w_1200.jpg?v=2"/>
        <figcaption>Климентій Шептицький в російській тюрмі. Фото: Радіо Свобода</figcaption>
      </figure>
      <p>Отець Климентій Шептицький був незамінним помічником брата – митрополита Андрея Шептицького. У роки німецької окупації брати Шептицькі врятували понад 200 євреїв, ризикуючи власним життя. Однак важкі випробування для отця Климентія почались після смерті брата – 1 листопада 1944 року. Тоді вже у Львові кілька місяців вдруге "господарювала" радянська влада. На той час галичани вже добре знали, що таке нацистський і сталінський терори.</p>
      <p>Арешт єпископату УГКЦ у 1945 році, псевдособор з ліквідації Церкви у 1946 році. 78-річного отця Климентія Шептицького НКВС арештував у монастирі у 1947 році, звинувативши його "у антирадянській діяльності, зв'язках із ОУН і Ватиканом".</p>
      <p>Сім місяців тривали допити. 21 січня 1948 року отцю Климентію Шептицького винесли вирок – 8 років виправно-трудових таборів.15 березня 1948 року отця Климентія скерували у сумнозвісну в'язницю для "найнебезпечніших злочинців" – російський "Владимирский централ".</p>
      <p>"Климентій Шептицький перебував у тюрмі і пройшов через всі ці кола пекла, як усі ув'язнені. У справі є 45 документів-викликів отця Климентія на допити. Є багато таких посвідок, де вказано, що отця Климентія викликали на допит з 23-ї до 2:30 ночі, з 22-ї до 1-ї години. Це була практика нічних допитів, щоб людину зламати, виснажити, щоб досягнути того, щоб вона визнала свою вину. Під час арешту в отця Климентія було вилучено 4430 рублів, це дуже велика сума на той час і йому не повідомили, що конфіскують все його майно. Пізніше отець Климентій писав скарги про те, щоб ці гроші йому повернули, переслали монахам. Вони мусили йому відповідати, але дуже цинічно, а потім написали, що ніяких грошей немає", – говорить науковий працівник Львівського музею історії релігії<b> Руслана Бубряк</b>.</p>
      <p>До кінця 80-х років ХХ століття століття не було відомо про дату смерті і місце поховання архимандрита Климентія Шептицького. Лише у липні 1989 року комісія ЦК КПРС розглянула запит громадянина Польщі, племінника отця Климентія – Яна Казимира Шептицького і констатувала, що блаженний помер 1 травня 1951 року у Владимирській тюрмі.</p>
      <p>Отця Климентія реабілітували посмертно. На сьогодні є лише символічна могила архимандрита, досі невідоме місце його поховання.</p>
      <p>У 1996 році ізраїльський інститут "Яд Вашем" присвоїв отцю Климентію Шептицькому звання "Праведник народів світу" за порятунок євреїв у роки Другої світової війни. Тим часом його брат – митрополит Андрей Шептицький досі не удостоєний такого звання.</p>
      <p>У 2001 році Папа Іван Павло ІІ проголосив отця Климентія Шептицького новомучеником, блаженним, тобто беатифікував його.</p>
      <p>150-річчя архиєпископа Климентія Шептицького вперше вшановується протягом 2019 року на державному рівні, згідно з постановою Верховної Ради. Цього року відбулись десятки заходів, присвячених отцю Климентію. Видано першу біографію блаженного Климентія Шептицького, автором якої є доктор Іван Матковський. Книжку презентовано у багатьох українських і європейських містах.</p>
      <blockquote>У львівському Музеї народної архітектури і побуту у Львові ім. Климентія Шептицького <a href="https://gazeta.ua/articles/history/_u-muzeyi-pid-vidkritim-nebom-vidrestavruvali-cinnij-eksponat/926900">відреставрували давній вітряк</a>. Млин перевезли до Львова із села Ширівці Чернівецької області. Він датується початком XX століття.</blockquote>
    </article>
  </body>
</html>