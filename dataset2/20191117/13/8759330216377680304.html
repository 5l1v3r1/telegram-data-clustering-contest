<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904090/van-basten-wil-verandering-zien-door-fifa-ik-vond-de-gele-kaart-idioot-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-17T13:30:00+00:00"/>
    <meta property="og:title" content="Van Basten haalt uit na Noord-Ierland - Nederland: 'Hou daar een keer mee op man!'"/>
    <meta property="og:description" content="Marco van Basten vindt het onbegrijpelijk dat Joël Veltman tegen Noord-Ierland niet alleen een strafschop tegen kreeg, maar ook een gele kaart. De oud-international is van mening dat het Nederlands elftal al zwaar genoeg gestraft was doordat Noord-Ierland aan mocht leggen vanaf elf meter. Veltman kreeg de bal per ongeluk op z'n arm."/>
  </head>
  <body>
    <article>
      <h1>Van Basten haalt uit na Noord-Ierland - Nederland: 'Hou daar een keer mee op man!'</h1>
      <address>
        <time datetime="2019-11-17T13:30:00+00:00">17 Nov 2019, 13:30</time>
      </address>
      <p>
        <b>Marco van Basten vindt het onbegrijpelijk dat Joël Veltman tegen Noord-Ierland niet alleen een strafschop tegen kreeg, maar ook een gele kaart. De oud-international is van mening dat het Nederlands elftal al zwaar genoeg gestraft was doordat Noord-Ierland aan mocht leggen vanaf elf meter. Veltman kreeg de bal per ongeluk op z'n arm.</b>
      </p>
      <p>"Ik vond het idioot dat Veltman een gele kaart kreeg", zegt Van Basten bij <i>Goedemorgen Eredivisie</i> op <i>FOX Sports</i>. "Ik snap niet dat bonden, of dat nou de UEFA, FIFA of de KNVB is, niet kunnen begrijpen dat deze dingen niet met opzet gedaan worden. Het overkomt Veltman."</p>
      <p>Van Basten snapt wel dat Noord-Ierland een strafschop kreeg. "Het is hands, dus een penalty is goed, maar dan ben je als team toch genoeg gestraft? Dit doe je toch niet met opzet? Waarom is het iedere keer weer zo dat scheidsrechters hier gele kaarten voor geven? Hou daar alsjeblieft eens een keer mee op man! Ik zeg het iedere keer en iedereen geeft me gelijk, maar ik zie het iedere week op de televisie. Dat is toch belachelijk?"</p>
      <p><b>Geen aanpassing<br/></b>Van Basten was van 2016 tot 2018 Chief Officer bij de FIFA en heeft zijn frustraties al eens kenbaar gemaakt. "Daar heb ik me toen ook al druk over gemaakt, maar ik weet niet waarom ze het niet hebben aangepast. Als je je normale verstand gebruikt zie je dat dit niet expres gebeurt. Dat je een penalty tegen krijgt is al zwaar zat. Dan krijg je ook nog geel voor iets dat je overkomt. Waarom is dit nou nog steeds het geval? Waarom? Het is toch geen hogere wiskunde?"</p>
      <p>"Er zijn te veel scheidsrechters bij de IFAB (internationale scheidsrechtersbond, red.). Die hebben veel te veel te vertellen. Zij willen gewoon zekerheid hebben. Je ziet toch dat dit niet expres gaat? Het is zo zonde van het voetbal. Ik zie het weer overal gebeuren. Word wakker man! Potverdorie."</p>
    </article>
  </body>
</html>