<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/impepata-lezzi-aldo-grasso-ldquo-grillina-ha-spiegato-che-ci-sono-219259.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-17T13:34:00+00:00"/>
    <meta property="og:title" content="Impepata di lezzi - aldo grasso: la grillina ha spiegato che ci sono tantissime strade per..."/>
    <meta property="og:description" content="IMPEPATA DI LEZZI - ALDO GRASSO: “LA GRILLINA HA SPIEGATO CHE CI SONO TANTISSIME STRADE DA PERCORRERE PER RIMEDIARE ALLA CHIUSURA DEGLI STABILIMENTI DI TARANTO. UNA SU TUTTE, LA MITICOLTURA, LA COLTIVAZIONE DI COZZE. SE ARCELORMITTEL CHIUDE LO STABILIMENTO, PIÙ DI 10 MILA PERSONE RESTERANNO A CASA IN UNA CITTÀ DI 200 MILA ANIME DOVE LA DISOCCUPAZIONE È GIÀ BEN OLTRE IL 40%. IL RISCHIO È CHE CI SARANNO PIÙ DISOCCUPATI CHE COZZE. A QUEL PUNTO, LA LEZZI, SULLE ROVINE DELL'ILVA ERIGERÀ FELICE UN MONUMENTO AL MITILE IGNOTO…”"/>
  </head>
  <body>
    <article>
      <h1>Impepata di lezzi - aldo grasso: la grillina ha spiegato che ci sono tantissime strade per...</h1>
      <address>
        <time datetime="2019-11-17T13:34:00+00:00">17 Nov 2019, 13:34</time>
      </address>
      <p>
        <b>IMPEPATA DI LEZZI - ALDO GRASSO: “LA GRILLINA HA SPIEGATO CHE CI SONO TANTISSIME STRADE DA PERCORRERE PER RIMEDIARE ALLA CHIUSURA DEGLI STABILIMENTI DI TARANTO. UNA SU TUTTE, LA MITICOLTURA, LA COLTIVAZIONE DI COZZE. SE ARCELORMITTEL CHIUDE LO STABILIMENTO, PIÙ DI 10 MILA PERSONE RESTERANNO A CASA IN UNA CITTÀ DI 200 MILA ANIME DOVE LA DISOCCUPAZIONE È GIÀ BEN OLTRE IL 40%. IL RISCHIO È CHE CI SARANNO PIÙ DISOCCUPATI CHE COZZE. A QUEL PUNTO, LA LEZZI, SULLE ROVINE DELL'ILVA ERIGERÀ FELICE UN MONUMENTO AL MITILE IGNOTO…”</b>
      </p>
      <hr/>
      <p>
        <b>Aldo Grasso per il “<a href="http://www.corriere.it/">Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255684/1146631.htm">
          <img src="https://cdn-static.dagospia.com/img/foto/04-2019/selvaggia-lucarelli-vs-aldo-grasso-6-1146631.jpg"/>
        </a>
        <figcaption>selvaggia lucarelli vs aldo grasso 6</figcaption>
      </figure>
      <p>Cozze amare. Barbara Lezzi è cliente abituale di questa barberia. Ci siamo occupati di lei quando attribuì l'aumento del Pil al consumo energetico dei condizionatori in un'estate particolarmente calda. Poi, da chief economist del M5S, quando voleva rimettere in carreggiata la sua Puglia chiudendo centrali a carbone dell'Enel per affidarsi alle rinnovabili e altre amenità del genere.</p>
      <p>Adesso la senatrice grillina è intervenuta per sciogliere la spinosa questione dell' ex Ilva.</p>
      <p>«Per risolvere la situazione - ha spiegato la Lezzi in un video pubblicato dal canale YouTube del Movimento - ci sono tantissime strade da percorrere» per rimediare alla chiusura degli stabilimenti di Taranto, Novi Ligure e Genova. Una su tutte, la mitilicoltura. Vale a dire la coltivazione di cozze.</p>
      <figure>
        <a href="https://www.dagospia.com/mediagallery/Dago_fotogallery-255684/1133421.htm">
          <img src="https://cdn-static.dagospia.com/img/foto/03-2019/barbara-lezzi-1133421.png"/>
        </a>
        <figcaption>barbara lezzi</figcaption>
      </figure>
      <p>Se ArcelorMittel chiude lo stabilimento, più di 10.000 persone resteranno a casa in una città di 200.000 anime dove la disoccupazione è già ben oltre il 40%. Nessuna paura. Già quest' estate, la Lezzi aveva spiegato che «Taranto è una bella città di mare di cui si parla solo per l' ex-Ilva, ma ha, per esempio, una lunga tradizione nell' attività di mitilicoltura, che non può essere dimenticata». È triste dirlo, ma il rischio è che ci saranno più disoccupati che cozze. A quel punto, la Lezzi, sulle rovine dell' Ilva erigerà felice un monumento al mitile ignoto.</p>
      <figure>
        <a href="https://www.dagospia.com/mediagallery/Dago_fotogallery-255684/1070465.htm">
          <img src="https://cdn-static.dagospia.com/img/foto/10-2018/barbara-lezzi-1-1070465.jpg"/>
        </a>
        <figcaption>BARBARA LEZZI 1</figcaption>
      </figure>
    </article>
  </body>
</html>