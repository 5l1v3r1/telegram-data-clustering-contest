<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/caos-ue-il-piano-di-macron-per-prendersi-tutta-leuropa/1949893/"/>
    <meta property="og:site_name" content="IlSussidiario"/>
    <meta property="article:published_time" content="2019-11-17T05:04:56+00:00"/>
    <meta property="og:title" content="CAOS UE/ Il piano di Macron per prendersi tutta l’Europa"/>
    <meta property="og:description" content="Quanto sta accadendo in questi giorni mostra come funzioni l’Europa e quali siano i sovranismi e i nazionalismi realmente pericolosi per l’Ue"/>
  </head>
  <body>
    <article>
      <h1>CAOS UE/ Il piano di Macron per prendersi tutta l’Europa</h1>
      <h2>Quanto sta accadendo in questi giorni mostra come funzioni l’Europa e quali siano i sovranismi e i nazionalismi realmente pericolosi per l’Ue</h2>
      <address><time datetime="2019-11-17T05:04:56+00:00">17 Nov 2019, 05:04</time> by <a rel="author" href="https://www.ilsussidiario.net/autori/giulio-sapelli/" target="_blank">Giulio Sapelli</a></address>
      <p>Che cosa succede in Europa? La Commissione europea non riesce a trovare una stabile configurazione perché la macchina dei partiti europei – così come si dispiega nel Parlamento europeo – non trova una “entente cordiale” che sarebbe l’uovo di Colombo. Aver respinto da parte di tutti i partiti francesi la formula dello <i>Spitzenkandidat</i> si è rilevato nefasto. La chiamata neogollista trasversale di Macron è tracimata in una lenta e pericolosa <a href="https://www.ilsussidiario.net/news/scenario-il-doppio-ribaltone-in-ue-che-lascia-da-solo-il-governo-conte/1948937/">frammentazione di tutte le subculture politiche</a>. È paradossale che nel mentre il presidente del Parlamento europeo tuona contro sovranismo e nazionalismo, queste due forze culturali agiscano su chiamata del <a href="https://www.ilsussidiario.net/news/attacco-alla-nato-macron-sfida-gli-usa-e-azzera-litalia/1947211/">president synthétique</a> che più di tutti vuol farsi interprete di una nuova Europa: quello francese di oggi. Ma proprio perché questa nuova Europa dovrebbe essere a dominazione francese, l’<i>entente cordiale</i> “trasversale” alle subculture politiche non riesce a costituirsi.</p>
      <p>Breton, ex amministratore delegato di una multinazionale dei big data, riesce a passare di misura la seconda forca caudina <a href="https://www.ilsussidiario.net/news/caos-ue-il-vero-volto-delleuropa-e-il-piano-b-che-ci-serve/1949510/">delle procedure di accettazione</a> (dopo la rovinosa caduta della signora Goulard) unitamente alla candidata rumena Valean, ma il candidato ungherese Várhelyi cade rovinosamente. E questo rischia di essere un precedente significativo più che mai. È il candidato del Partito popolare europeo e quindi la sua mancata nomina accentua le faglie tra partiti e tra nazioni. Il colmo si raggiunge poi con la dichiarazione con cui i Verdi hanno motivato il loro voto contrario, ossia spiegando che il candidato sostiene e sosteneva… il Governo ungherese in carica, oltre a essere titolare di un importante studio legale. Alzi la mano chi non lo è o non lo e stato, come ci dimostra l’eclatante e devastante – dal punto di vista della Costituzione (che non c’è) – nomina della signora Lagarde alla Bce!</p>
      <p>Prodigi dell’essere un impero senza Costituzione, senza Parlamento, senza centro e senza esercito, dove il nazionalismo e il sovranismo albergano esattamente nelle forze del “potere situazionale di fatto” che domina le procedure e le tecnocrazie miste (tra politica e interessi) di un’Europa a trazione franco-tedesca e oggi a dominio francese per i vari malanni di cui soffre tanto lo Stato tedesco che – poffarbacco – esiste, come dimostra il salvataggio della banca anseatica testé avvenuto in barba a ogni regola, che si fa solo applicare agli altri Stati.</p>
      <p>Ma allora come si può spiegare alle anime semplici che specie di costrutto socio-giuridico sia codesto impero europeo? Le regole chi le fa e chi risponde di esse? Mi pare che dalle odierne tristi vicende imperiali la risposta emerga con nettezza: le regole si fanno e si fanno rispettare volta a volta nel momento in cui <a href="https://www.ilsussidiario.net/news/politica/2019/1/22/il-caso-oggi-merkel-e-macron-firmano-la-fine-dellunione-europea/1838152/">si dispiegano gli interessi nazionali che sono attivi e operanti</a>.</p>
      <p>È di codesto sovranismo e di codesto nazionalismo straccione che bisogna far parola e su cui meditare, anche da parte del presidente del Parlamento europeo. Antonio Gramsci definiva l’imperialismo italiano imperialismo straccione. In verità lo era, ma di cartapesta e per questo non esitava dinanzi ai massacri etiopi e libici. L’imperialismo europeo è qualcosa che ancora non si può definire con l’attuale cassetta degli attrezzi delle scienze sociali. Ma quel che è certo è che quando dobbiamo leggere che il Regno Unito – culla del Parlamento come ideale e come <i>praxis</i> (sino all’infamante referendum brexista, come lo sono tutti i referendum) – dovrebbe essere sanzionato per voler nominare il “suo” commissario che a quel grande, passato, serio e tragico impero spetta solo dopo aver votato, ebbene dobbiamo cominciare a capire che per definire che cosa sia l’Unione Europea non possiamo più usare gli attrezzi dei paradigmi democratici atti a comprendere e a definire le moderne poliarchie.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/elisabetta-trenta-voleva-diventare-una-spia-bocciata-al-test-psicoattitudinale/1950104/"/>
        <a href="https://www.ilsussidiario.net/news/sondaggi-politici-supermedia-lega-335-m5s-al-165-centrodestra-al-506/1950266/"/>
        <a href="https://www.ilsussidiario.net/news/pd-a-bologna-tutta-unaltra-storia-3-giorni-dem-zingaretti-una-nuova-italia/1949759/"/>
        <a href="https://www.ilsussidiario.net/news/lettera-non-sara-solo-lilva-a-chiudere-litalia-andra-in-ginocchio/1950155/"/>
        <a href="https://www.ilsussidiario.net/news/dietro-le-quinte-m5s-morente-consegna-di-nuovo-pd-e-governo-ai-pm-dietro/1950206/"/>
        <a href="https://www.ilsussidiario.net/news/visti-da-sinistra-usa-ilva-e-sardine-niente-voto-lultima-virata-di-zingaretti/1950202/"/>
      </related>
    </article>
  </body>
</html>