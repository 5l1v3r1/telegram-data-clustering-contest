<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/utred-grundligt-hur-en-atergang-till-statsstod-for-privata-uppfinnare-kan-genomforas/"/>
    <meta property="og:site_name" content="HBL"/>
    <meta property="article:published_time" content="2019-11-17T05:55:00+00:00"/>
    <meta property="og:title" content="Utred grundligt hur en återgång till statsstöd för privata uppfinnare kan genomföras"/>
    <meta property="og:description" content="Lovande uppfinningar borde ledas in i en utvecklingsprocess som leder till ökad sysselsättning och kanske exportframgång."/>
  </head>
  <body>
    <article>
      <h1>Utred grundligt hur en återgång till statsstöd för privata uppfinnare kan genomföras</h1>
      <h2>Lovande uppfinningar borde ledas in i en utvecklingsprocess som leder till ökad sysselsättning och kanske exportframgång.</h2>
      <address>
        <time datetime="2019-11-17T05:55:00+00:00">17 Nov 2019, 05:55</time>
      </address>
      <p>Privata uppfinnare och uppfinnarföretag erhöll länge ett statligt stöd för sina utvecklingsprojekt via Uppfinningsstiftelsen. Statsstödet till stiftelsen som inleddes 1971 upphörde 2014 och därmed finansieringen till den privata uppfinnarsektorn medan uppstartsföretagen kan få statlig finansiering av Business Finland. För att få statsstöd är en privat uppfinnare i dag tvungen att bilda ett företag, vilket av många uppfinnare upplevs orättvist och i vissa fall icke-önskvärt.</p>
      <p>Det fanns troligen flera orsaker att Arbets- och näringsministeriet för fem år sedan avslutade statsstödet till Uppfinningsstiftelsen. En orsak kan ha varit att alltför många projekt misslyckades trots statsstödet. Det har också framhållits att EU förbjuder direkt stöd till privatpersoner. En tredje orsak kan ha varit motstridiga strategier hos stiftelsens finansiärer. Det avslutade statsstödet har klart ökat missnöjet bland uppfinnarna och universitetsforskarna, som har svårt att få startfinansiering för sina projekt.</p>
      <p>Stiftelsen arbetade på 1970- och 1980-talen med små resurser och växte därefter mångdubbelt både budgetmässigt och i personalstyrka. Man har prövat olika metoder för att effektivera verksamheten. Den stora utmaningen har hela tiden varit att välja ut de mest lovande projektförslagen som skall beviljas finansiellt stöd. Stiftelsen gallrade en tid klienternas projektförslag med hjälp av så kallade uppfinningsombudsmän i de statliga NTM-centralerna, innan man fattade beslut om vilka projekt man skulle satsa på.</p>
      <p>Evalueringen av uppfinnarnas ansökningar utlokaliserades på 1990-talet till privata konsultbyråer med hjälp av ett så kallat Tuoteväylä-program som finansierades med statsmedel. Efter konsulternas utgallring fick de mest lovande projekten finansiering av Uppfinningsstiftelsen. Personal- och konsultutredningar uppgick till cirka två tredjedelar av stiftelsens årsbudget medan cirka en tredjedel delades ut i stöd. Det är lätt att efteråt inse att stiftelsens resurser borde ha fördelats annorlunda, så att stödet till uppfinnarna varit större än de löpande utgifterna. Dessutom kan man i dag rikta kritik mot urvalet av Tuoteväylä-konsulter, vilka i flera fall hade liten eller ingen erfarenhet av den komplicerade innovationsprocessen.</p>
      <p>Nu vädjar styrelsen för Uppfinningsstiftelsen att staten skall återuppta stödet till de privata uppfinnarna genom en skrivelse daterad i april detta år. Man riktar kritik mot statsmakten för att innovationspolitiken i dag inte fungerar som den borde och uppmanar politikerna att stöda uppfinningsverksamheten i stället för att motarbeta den. Det fyra sidor långa "manifestet" upprepar i stort sett samma argument som tidigare framförts från uppfinnarhåll.</p>
      <p>Man kan lyfta på hatten för att stiftelsen, som i dag för en tynande tillvaro utan större intäkter, tagit detta initiativ. Lovande uppfinningar borde ledas in i en utvecklingsprocess som leder till ökad sysselsättning och kanske exportframgång. Det som däremot saknas i stiftelsens vädjan är en analys av hur man tänkt gå till väga för att återskapa eller förnya den gamla Uppfinningsstiftelsen. Med den mångåriga erfarenhet stiftelsen har av statsstöd till privata uppfinnare väntar man sig att kravet på ett statligt ingripande skulle motiveras mera övertygande. En av de öppna frågorna är till exempel hur man tänkt att gallringen av projektförslag skulle gå till. Den enda hänvisningen till evalueringsprocessen är två rader om att den Tuoteväylä-modell som tagits i bruk i sydöstra Finland delvis kunde kopieras. Inte heller uppger skrivelsen vilken personalstyrka eller årlig budget man tror sig behöva för att behandla både rådgivning, stödutbetalning och rapportering av genomförda projekt.</p>
      <p>Erfarenheterna inom det finländska innovationsnätverket sedan femtio år tillbaka visar att evalueringen av utvecklingsprojekt är en mycket komplicerad och samtidigt riskfylld process. Det är därför allt skäl att grundligt utreda hur en återgång till statsstöd för privata uppfinnare kunde genomföras för att undvika de misstag Uppfinningsstiftelsen gjort under sin verksamhetstid.</p>
      <p>
        <b>Carl-Magnus Fogelholm, </b>
        <b>tidigare innovationskonsult och uppstartsföretagare, Esbo</b>
      </p>
    </article>
  </body>
</html>