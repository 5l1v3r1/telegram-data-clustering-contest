<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-delicious-recipe-of-making-gajjar-ka-halwa-in-punjabi-style-2853720.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T05:43:09+00:00"/>
    <meta property="og:title" content="गाजर के हलवे के साथ करें नए साल का स्वागत, ये है टेस्टी रेसिपी"/>
    <meta property="og:description" content="ठंड का मौसम हो या फिर नए साल में घर आए मेहमानों का स्वागत करना हो, दिमाग में सिर्फ एक ही नाम याद रहता है और वो है गाजर का हलवा। भारत में स्वीट डिश के नाम पर गाजर का हलवा बेहद पसंद किया जाता है। गाजर..."/>
  </head>
  <body>
    <article>
      <h1>गाजर के हलवे के साथ करें नए साल का स्वागत, ये है टेस्टी रेसिपी</h1>
      <address><time datetime="2019-11-17T05:43:09+00:00">17 Nov 2019, 05:43</time> by <a rel="author">लाइव हिन्दुस्तान टीम,नई दिल्ली</a></address>
      <p>ठंड का मौसम हो या फिर नए साल में घर आए मेहमानों का स्वागत करना हो, दिमाग में सिर्फ एक ही नाम याद रहता है और वो है गाजर का हलवा। भारत में स्वीट डिश के नाम पर गाजर का हलवा बेहद पसंद किया जाता है। गाजर का हलवा भारत की एक बेहतरीन स्वीट डिश है जिसे गाजर, दूध, घी और चीनी को डालकर बनाया जाता है। तो आइए देर किस बात की, आपको बताते हैं आखिर किस तरह बनाया जाता है पंजाबी स्टाइल में गाजर का हलवा। <br/> <br/><b>गाजर का हलवा बनाने के लिए सामग्री -</b><br/>गाजर -1 किलो (8-10 गाजर मध्यम आकार की)<br/>चीनी-250 ग्राम (1 1/4 कप )<br/>मावा -250 ग्राम (1 कप )<br/>दूध - 1/2 - 1 कप<br/>देसी घी - एक टेबल स्पून<br/>कशमिश - एक टेबल स्पून<br/>काजू -  12-15 ग्राम (4-5 टुकड़े करते हुए काट लें)<br/>नारियल- एक टेबल स्पून ( कद्दूकस किया हुआ) <br/>छोटी इलाइची- 5-6 (छील कर पीस लें)</p>
      <p>
        <b>ये भी पढ़ें- <a href="https://www.livehindustan.com/lifestyle/story-recipe-of-mouth-watering-chicken-curry-in-hindi-2851994.html">संडे को बनाना है फन डे तो ऐसे बनाएं टेस्टी चिकन करी, स्वाद ऐसा कि हफ्ते में एक दिन मेन्यू में जरुर करेंगे शामिल</a></b>
      </p>
      <p><b>गाजर का हलवा बनाने की विधि-</b><br/>गाजर का हलवा बनाने के लिए सबसे पहले आपको एक किलो लाल गाजर लेनी है। अब इस गाजर को छीलकर अच्छी तरह धोकर कद्दूकस कर लें। इसके बाद एक कढ़ाई में मावा डालकर उसे धीमी आंच पर भून लें। अब इस भुने हुए मावे को एक प्याले में डालकर अलग रख लें।</p>
      <p>अब कढ़ाई में कद्दूकस किया हुआ गाजर डालकर उसमें दूध मिलाकर पकने दें। गाजर को तब तक पकाएं जब तक वह नरम न हो जाए। गाजर के पकने के बाद उसमें चीनी मिलाकर धीरे-धीरे चलाएं। गाजर का रस सूखने तक गाजर को पकाएं। अब इस गाजर में घी डालकर उसे थोड़ा और पका लें। अब इसमें मावे के साथ किशमिश, काजू भी मिला दें। थोड़ी देर हलवे को भूनने के बाद गैस बंद करके उसमें पीसी हुई इलायची मिला दें। गाजर का हलवा बनकर तैयार हो चुका है। इसे कद्दूकस किए हुये नारियल से गार्निश करके गरमा-गरमा सर्व करें।  </p>
      <p><b>सुझाव: </b>गाजर का हलवे में सूखे मेवा आप अपने पसंद के अनुसार कम ज्यादा कर सकते हैं, जो मेवे आपको पसन्द हो वो डाल सकते हैं और जो नहीं पसन्द हों उन्हैं आप हटा सकते हैं।</p>
      <p>
        <b>ये भी पढ़ें- <a href="https://www.livehindustan.com/lifestyle/story-delicious-recipe-of-making-methi-chaman-2829289.html">इस मौसम ये कश्मीरी डिश ट्राई नहीं कि तो समझो कुछ बड़ा मिस कर दिया, ये है रेसिपी</a></b>
      </p>
    </article>
  </body>
</html>