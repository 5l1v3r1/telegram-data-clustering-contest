<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/isinsu-kestelli/24-saatte-38-milyar-dolar-2219947"/>
    <meta property="og:site_name" content="Posta"/>
    <meta property="article:published_time" content="2019-11-17T05:00:24+00:00"/>
    <meta property="og:title" content="24 saatte 38 milyar dolar"/>
    <meta property="og:description" content="Dünyada alışveriş çılgınlığına sahne olan belli başlı günler var: Sevgililer Günü, Anneler Günü, Black Friday bu özel günlerden bazıları..."/>
  </head>
  <body>
    <article>
      <h1>24 saatte 38 milyar dolar</h1>
      <address><time datetime="2019-11-17T05:00:24+00:00">17 Nov 2019, 05:00</time> by <a rel="author">Işınsu Kestelli</a></address>
      <p>Dünyada alışveriş çılgınlığına sahne olan belli başlı günler var: Sevgililer Günü, Anneler Günü, Black Friday bu özel günlerden bazıları... Ayrıca yeni yıl öncesine rastlayan dönem tüm dünya için bir alışveriş festivali... Bizde ise özellikle dini bayramlar öncesindeki Arife Günleri, alışverişin en yoğun olduğu dönemler.</p>
      <p>Son yıllarda bunlara bir yenisi daha eklendi:</p>
      <p>Bekârlar Günü... Aslında Bekârlar Günü, 1990’lı yıllarda Sevgililer Günü karşıtı bir hareket olarak doğdu... Tarih de yalnızlığı simgelemesi için dört tane ‘1’ rakamın yan yana geldiği 11.11 olarak belirlendi. Bu tarihi bir alışveriş gününe dönüştürmeyi başaran ise Çinli e-ticaret devi Alibaba oldu. Firmanın bundan 11 yıl önce başlattığı 11.11’e indirim furyası, her yıl yeni bir rekorla son buluyor.</p>
      <p>Geçen yıl 11 Kasım’da 30.8 milyar dolar ciro yapan şirket, bu sene çıtayı daha da yükselterek 38 milyar dolarlık satış rakamına ulaştı. Firmadan yapılan açıklamaya göre satışların ilk 1 dakika 8 saniyesi içerisinde 1 milyar dolar barajı aşıldı... 1 saat gibi kısa sürede 14 milyar dolarlık satış yapıldı.</p>
      <p>Ciro 12 saatin sonunda 27 milyar dolara, günün sonunda ise 38 milyar dolara ulaştı. Alibaba, bu rakamlarla birlikte ABD’nin e-ticaret devi amazon.com’un son çeyrekte yaptığı cironun yüzde 80’ini sadece bir günde geçti. Ülkemizdeki en büyük iki elektronik ticaret sitesinin bu yılki 11.11 cirosunun ise 2 milyar Türk Lirası olduğu tahmin ediliyor...</p>
      <p>Aradaki uçurumdan da anlaşılacağı üzere ‘Taklit aslını yaşatır’ kuralı her daim işliyor... Umarım içimizden çıkan biri veya birileri de kendi alanında ilk olmayı başarır, taklit edilir, dünya perakende gündemine yön verir ve hepimizi gururlandırır. Yoksa bizlere her yıl Alibaba’nın yeni rekorlarını dilimize dolamak kalır.</p>
      <p>
        <b>İYİ Kİ DOĞDUN KORUNCUK</b>
      </p>
      <p>Türkiye Korunmaya Muhtaç Çocuklar Vakfı ya da kısaca Koruncuk Vakfı, bu yıl kuruluşunun 40’ıncı yılını doldurdu. Tam 40 yıldır, hakları risk altında olan tüm çocukların karşılaşabileceği olumsuz sosyal etkileri en aza indirmek için faaliyette bulunan Vakıf, bu amaçla önleyici, koruyucu ve iyileştirici çalışmalar yürütüyor...</p>
      <p>Ayrıca İstanbul Bolluca ve İzmir Urla’da bulunan iki çocuk köyü ile onlara barınma, eğitim, sağlık desteği sunarak kültürel ve sanatsal aktivitelerle kişisel gelişimlerini destekliyor. Vakfın yıldönümü, geçen hafta İstanbul’da düzenlenen görkemli bir geceyle kutlandı.</p>
      <p>40 yıllık başarı öyküsünün anlatıldığı ve Nebil Özgentürk’ün hazırlayıp sunduğu belgesel izleyen herkesi duygulandırdı. Koruncuk Ailesinin bir üyesi olarak, başta Vakıf Başkanımız Figen Özbek’e; çalışmalarımıza destek veren Halit Ergenç, Nebahat Çehre, Nur Fettahoğlu, Selma Ergeç, Serenay Sarıkaya, Sarp Akkaya gibi değerli sanatçılara ve tüm bağışçılara yürekten teşekkür ediyor; ‘Nice yaşlara Koruncuk’ diyorum.</p>
      <p>
        <b>YAŞASIN ARA TATİL</b>
      </p>
      <p>Yıllardır üç ayı aşan blok yaz tatilinin pek çok açıdan sıkıntılı olduğunu yazan biri olarak, Milli Eğitim Bakanlığı’nın bu yıl başlattığı ara tatil uygulamasından son derece memnunum... Memnuniyetimin ilk ve en temel nedeni çocukların mutluluğu... İkincisi ise bu tatilin ekonomiye sağlayacakları...</p>
      <p>Tatil, geçen Cuma günü son ders zilinin ardından başladı ve havalimanları, otobüs terminalleri dolup taştı. Kimileri bu arayı aile büyüklerini ziyaret etmek için değerlendiriyor, kimileri de bu yıl biraz fazla uzayan pastırma yazının tadını çıkarmak için... Amaç ne olursa olsun, çok sayıda sektör bu hareketlilikten olumlu anlamda etkileniyor.</p>
    </article>
  </body>
</html>