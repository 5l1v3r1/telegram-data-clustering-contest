<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-zasahu-na-hongkongske-univerzite-byl-policista-zasazen-sipem/1821979?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T05:02:00+00:00"/>
    <meta property="og:title" content="Při zásahu na hongkongské univerzitě byl policista zasažen šípem"/>
    <meta property="og:description" content="Hongkong - Nové násilí vypuklo dnes ráno místního času u obléhaného kampusu polytechnické univerzity v Hongkongu. Policie podobně jako v předchozích případech použila proti protestujícím slzný plyn a demonstranti se bránili benzinovými bombami a podomácku vyrobenými zbraněmi. Jeden policista byl zasažen šípem, uvedla agentura Reuters, podle níž šlo o jedny z nejdramatičtějších scén za pět měsíců trvání krize v bývalé britské kolonii."/>
  </head>
  <body>
    <article>
      <h1>Při zásahu na hongkongské univerzitě byl policista zasažen šípem</h1>
      <address><time datetime="2019-11-17T05:02:00+00:00">17 Nov 2019, 05:02</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Nové násilí vypuklo dnes ráno místního času u obléhaného kampusu polytechnické univerzity v Hongkongu. Policie podobně jako v předchozích případech použila proti protestujícím slzný plyn a demonstranti se bránili benzinovými bombami a podomácku vyrobenými zbraněmi. Jeden policista byl zasažen šípem, uvedla agentura Reuters, podle níž šlo o jedny z nejdramatičtějších scén za pět měsíců trvání krize v bývalé britské kolonii.</p>
      <p>Policisté slzný plyn nasadili po několika klidných hodinách, kdy demonstranti spali na trávníku a v univerzitní knihovně. Studentští aktivisté naopak použili benzinové bomby, z nichž některé zapálily stromy mimo areál.</p>
      <p>Některé části kampusu dnes vypadají spíše jako pevnost s barikádami a černě oděnými demonstranty na hradbách, kteří mají improvizované zbraně, jako cihly, bedny zápalných bomb, luky a šípy. "Nechceme útočit na policii, jen chceme chránit náš kampus a chceme chránit Hongkong," řekl agentuře Reuters dvacetiletý studen Chan.</p>
      <p>Jeden policista byl zasažen do nohy šípem vystřeleným demonstranty. Podle policie šlo o styčného důstojníka pro média, který byl převezen do nemocnice.</p>
      <p>Polytechnická univerzita je poslední z pěti univerzit, která zůstává obsazena aktivisty. Ti ji využívají jako základnu pro blokování nedalekého silničního tunelu.</p>
      <p>V sobotu podnikla před univerzitou úklidovou akci čínská armáda. Vojáci v tričkách a krátkých kalhotách s kbelíky a košťaty odklízeli materiál nahromaděný při střetech policistů s demonstranty. Podle agentury DPA to bylo od vypuknutí demonstrací poprvé, co armádní posádka v Hongkongu opustila svá kasárna. Mluvčí hongkongské vlády uvedl, že šlo o "dobrovolnou aktivitu" vojska, kterou si místní úřady nevyžádaly.</p>
      <p>Podle Reuters při dnešních násilnostech vojáci ze základny nedaleko polytechniky dalekohledy pozorovali místo střetů a byli vybaveni výstrojí pro potlačování demonstrací.</p>
      <p>Šest měsíců trvající protivládní protesty ve finančním centru se 7,5 miliony obyvatel poznamenalo vzrůstající násilí, ačkoli účast na demonstracích se podle agentury AP postupně snižuje.</p>
      <p>Protesty v Hongkongu jsou namířené proti vládě bývalé britské kolonie, která se v roce 1997 vrátila pod čínskou správu a v současnosti je spravována podle principu jedna země, dva systémy. Ten má zaručovat demokratické zřízení a autonomní výsady. Kritici ale tvrdí, že Čína tyto svobody postupně omezuje, což Peking popírá.</p>
    </article>
  </body>
</html>