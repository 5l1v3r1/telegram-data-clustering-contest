<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/isler-iyi-gitmis-2219937"/>
    <meta property="og:site_name" content="Posta"/>
    <meta property="article:published_time" content="2019-11-17T05:01:29+00:00"/>
    <meta property="og:title" content="İşler iyi gitmiş"/>
    <meta property="og:description" content="01.09.1969 doğumluyum. SGK’lı çalışıyorum. 2016’da SGK’ya dava açtım, 2018’de kazandım. SGK istinaf yoluna başvurdu, Eylül 2019’da istinaf mahkeme kararını onayladı. Fakat SGK yine temyiz yoluna başvurdu."/>
  </head>
  <body>
    <article>
      <h1>İşler iyi gitmiş</h1>
      <address><time datetime="2019-11-17T05:01:29+00:00">17 Nov 2019, 05:01</time> by <a rel="author">Tamer Heper</a></address>
      <p>01.09.1969 doğumluyum. SGK’lı çalışıyorum. 2016’da SGK’ya dava açtım, 2018’de kazandım. SGK istinaf yoluna başvurdu, Eylül 2019’da istinaf mahkeme kararını onayladı.</p>
      <p>Fakat SGK yine temyiz yoluna başvurdu. 1986 yılında çalıştığımı ve 1 günlük iş tespit davasını, SGK’nın o yılda bana vermiş olduğu işe giriş bildirgesi ve üzerindeki resim ve imzanın bana ait olması ve tanıkların sayesinde kazandım.</p>
      <p>Mahkeme 1986’da 17 yaşında olduğum için işe giriş günümü 01.09.1987 olarak onayladı. Şimdi Yargıtay’dan iki sene sonra dönerse o tarihte yeni talebim olabilecek mi? ● A.K.</p>
      <p>★ ★ ★ ★ ★</p>
      <p>Okuyucumun olayını açıklığa kavuşturmak için olayın daha detaylı bilinmesi gerekir. Örneğin SGK’ya açılan davada talep neydi. Ben kahve falı bakarak şunu anladım: Geçmiş yıllardaki bir çalışmasının saydırılması talebi ile dava açmış. Bu tür davalara elbette çok rastlanır.</p>
      <p>Geçmişte çalıştığı işyerinde işveren çalışanın çalışmasını sigortaya bildirmemiştir, dolayısıyla sigortalılık başlangıcı yoktur. Bu husus tabii ki çalışanın aleyhinedir zira bildirim eksikliği nedeni ile işçinin prim ödeme gün sayısı eksik kalır ve emeklilik hakkını kazanacakken bu iş geriye atılır.</p>
      <p>★ ★ ★ ★ ★</p>
      <p>Bunun için dava açılarak geçmiş günlerin çalışılmış günlerden saydırılması talep edilir. Bunun için aslında bir de süre varken, çalışılan günlerden saydırmak için açılacak davada, işverenin işe giriş bildirgesi vermesi durumunda dava açma süresine bakılmaz.</p>
      <p>İşte okuyucumun açmış olduğu dava bu ve okuyucum davayı kazanmış. İşe başlama ve sigortalılığın başlangıç tarihi belirlenmiş. Hele hele karar Yargıtay’dan da onama olarak geldiğinde elbet de emeklilik hakkını kazanacak, kıdem tazminatı talep hakkı olacak ama sigortadan maaş bağlanması için bir süre bekleyecek. Yani şu ana kadar işler iyi gitmiş.</p>
    </article>
  </body>
</html>