<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/sigilleri-iyi-takip-etmek-sart-2219940"/>
    <meta property="og:site_name" content="Posta"/>
    <meta property="article:published_time" content="2019-11-17T05:01:30+00:00"/>
    <meta property="og:title" content="Siğilleri iyi takip etmek şart"/>
    <meta property="og:description" content="Genital bölgede siğiller varsa mutlaka smear testi yaptırın ve sonucunu iyi takip edin. Çünkü rahim ağzına yerleşen ve siğillere neden olan HPV virüsü bazen rahim ağzı kanserine de yol açabilir. Doktor kontrolünde kalırsanız endişe etmenize gerek yok."/>
  </head>
  <body>
    <article>
      <h1>Siğilleri iyi takip etmek şart</h1>
      <address><time datetime="2019-11-17T05:01:30+00:00">17 Nov 2019, 05:01</time> by <a rel="author">Opr. Dr. Hande Akbaş</a></address>
      <p>
        <i>Genital bölgede siğiller varsa mutlaka smear testi yaptırın ve sonucunu iyi takip edin. Çünkü rahim ağzına yerleşen ve siğillere neden olan HPV virüsü bazen rahim ağzı kanserine de yol açabilir. Doktor kontrolünde kalırsanız endişe etmenize gerek yok.</i>
      </p>
      <p>
        <b>Endişeliyim</b>
      </p>
      <p>Vajinamda siğiller vardı. Doktora gittim. Kültür, genetik test ve smear istedi. Birkaç tanesi çok büyük. Endişeliyim, acaba bir şey olur mu?</p>
      <p>
        <b>CEVAP</b>
      </p>
      <p>Sevgili okuyucum, vajinal smear testinizin sonucunu mutlaka takip edin. Siğillere neden olan HPV virüsü aynı zamanda rahim ağzına da yerleşerek yıllar içinde rahim ağzı kanserine yol açabilir.</p>
      <p>Siğiller kanserleşmez sadece kozmetik açıdan problem yaratır ve diğer bölgelere bulaşma riski bulunur. Size önerim bunları bir an önce aldırmanız. Basit bir işlemle rahatlıkla alınabileceği için korkmanıza hiç gerek yok.</p>
      <p>
        <b>Neden olmuyor?</b>
      </p>
      <p>21 yaşındayım, 3 senelik evliyim. Çocuk istiyoruz, olmadı. Sperm testi yaptırdım, iyi çıktı. Eşimde problem yok. Neden çocuğumuz olmuyor?</p>
      <p>
        <b>CEVAP</b>
      </p>
      <p>Sevgili okuyucum, 3 yıllık evlilikte düzenli ilişkiye rağmen gebe kalınamaması beklenen bir durum değil. Bazı hastalara uzman doktor bakıp bakıldığında herhangi bir sorun görülmedi diyebilir. Oysa üreme tıbbıyla uğraşan hekimlerce incelenince yumurtalık veya tüplerde sorun fark edilen pek çok hasta olur.</p>
      <p>Size önerim elinizde bu zamana kadar size ve eşinize yapılmış tüm tetkiklerinizle beraber uzmana başvurmanız. Eksik tahlil varsa bunların hemen yapılmasını öneririm. Ardından bebek sahibi olabilmeniz için size bir yol haritası çizilebilir.</p>
      <p>
        <b>Yanmaya neden oldu</b>
      </p>
      <p>30 yaşında, 11 aylık evli kadınım. İdrar yolu enfenksiyonu geçirdim. Ama tedavi görürken kullandığım antibiyotikler kaşıntı ve yanmaya neden oldu.</p>
      <p>
        <b>CEVAP</b>
      </p>
      <p>Sevgili okuyucum, antibiyotikler bazen vajinadaki yararlı bakterileri de yok ederek florada normalde de olan mantarların baskın hale gelmesine sebep olarak kaşıntı ve yanmaya neden olabilir.</p>
      <p>Sık rastladığımız kolayca kontrol altına alınabilecek bir durum olduğundan uzmana başvurmanız halinde hemen tedaviye başlayabilir, kısa zamanda iyileşebilirsiniz.</p>
      <p>
        <b>Tüp bebek denedik</b>
      </p>
      <p>Eşimin sperm testinde sadece 1-2 adet hareketli sperm bulunabildi. Tüp bebek denedik, hamile kaldım ama 7 hafta sonra kalp atışını alınamadığı için alındı. Ne yapmalıyız?</p>
      <p>
        <b>CEVAP</b>
      </p>
      <p>Sevgili okuyucum, eşinizin menisinde sadece 1-2 adet sperm bulunması yumurtalıklarında sperm üretimi konusunda ciddi sorun bulunduğunu gösterir. Bu nedenle tüp bebek olmadan hamile kalabilme şansınız yok. Bu üretim durmadan tekrar tüp bebek denemenizi öneririm.</p>
      <p>Aksi taktirde günün birinde menide sperm bulunamaz hale geldiğinde mecburen yumurtalıklarından biyopsi yapılarak sperm aranmaya çalışılır. Hem eşinizin sperm sayısının çok düşük olması hem de gebelik kaybınız olması nedeniyle size ve eşinize genetik analiz yapılmasını tavsiye ederim.</p>
    </article>
  </body>
</html>