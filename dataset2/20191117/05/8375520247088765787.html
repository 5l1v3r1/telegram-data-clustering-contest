<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-donbasi-aktivizuvalisya-snayperi-boyoviki-odin-ukrajinskiy-bojec-zaginuv-640449.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T05:18:58+00:00"/>
    <meta property="og:title" content="На Донбасі активізувалися снайпери бойовиків: один український боєць загинув"/>
    <meta property="og:description" content="У суботу на Донбасі було зафіксовано 15 ворожих обстрілів"/>
  </head>
  <body>
    <article>
      <h1>На Донбасі активізувалися снайпери бойовиків: один український боєць загинув</h1>
      <address>
        <time datetime="2019-11-17T05:18:58+00:00">17 Nov 2019, 05:18</time>
      </address>
      <h4>У суботу на Донбасі було зафіксовано 15 ворожих обстрілів</h4>
      <p>Минулої доби, 16 листопада, бойовики на Донбасі 15 разів порушили режим припинення вогню.</p>
      <p>Противник обстрілював позиції підрозділів Об'єднаних сил із заборонених Мінськими домовленостями мінометів калібру 120 та 82 мм, озброєння БМП, гранатометів різних систем та стрілецької зброї, з великокаліберними кулеметами включно. Зафіксовано і вогневу активність ворожих снайперів.</p>
      <p>Про це йдеться у ранковому зведенні пресцентру операції Об'єднаних сил.</p>
      <p>В районі відповідальності оперативно-тактичного угруповання «Схід» російські окупаційні війська здійснили сім обстрілів:</p>
      <ul>
        <li>біля Старогнатівки – з мінометів калібру 82 мм і великокаліберних кулеметів;</li>
        <li>поблизу Гнутового – з гранатометів різних систем та стрілецької зброї;</li>
        <li>тричі біля Невельського – з ручних протитанкових гранатометів, великокаліберних кулеметів та іншої стрілецької зброї;</li>
        <li>неподалік Мар'їнки – з великокаліберних кулеметів;</li>
        <li>біля Павлополя – з мінометів калібру 82 мм, РПГ та стрілецької зброї.</li>
      </ul>
      <p>В районі відповідальності оперативно-тактичного угруповання «Північ» зафіксовано вісім ворожих обстрілів:</p>
      <ul>
        <li>неподалік Майорська – з СПГ, ручних протитанкових гранатометів та великокаліберних кулеметів;</li>
        <li>двічі біля Луганського – зі станкових протитанкових і автоматичних гранатометів та великокаліберних кулеметів;</li>
        <li>неподалік Новолуганського і Попасної – з РПГ та стрілецької зброї.</li>
        <li>поблизу Зайцевого – зі станкових протитанкових гранатометів та стрілецької зброї;</li>
        <li>двічі у районі Кримського – з мінометів калібрів 82 та 120 мм, гармат БМП-1, гранатометів різних систем, великокаліберних кулеметів та іншої стрілецької зброї.</li>
      </ul>
      <p>Вчора, 16 листопада, внаслідок обстрілів загинув один військовослужбовець Об'єднаних сил.</p>
      <p>З початку цієї доби російські окупаційні війська вогневої активності не проявляли. Втрат з нашого боку не зафіксовано.</p>
      <related>
        <a href="https://glavcom.ua/world/observe/u-merezhi-zyavilosya-foto-putina-v-otochenni-brazilskogo-specnazu-640440.html"/>
        <a href="https://glavcom.ua/country/incidents/v-obsje-konstatuvali-zmenshennya-kilkosti-vibuhiv-na-donbasi-640432.html"/>
        <a href="https://glavcom.ua/news/zsu-arsenal-u-balakliji-ne-stanovit-zagrozi-miscevim-meshkancyam-640423.html"/>
      </related>
    </article>
  </body>
</html>