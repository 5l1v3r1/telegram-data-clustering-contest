<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158622_1.html"/>
    <meta property="og:site_name" content="Novsport"/>
    <meta property="article:published_time" content="2019-11-17T05:52:00+00:00"/>
    <meta property="og:title" content="Вдигат заплатата на Стаси в Левски"/>
    <meta property="og:description" content="Крилото ще получи предложение и за удължаване на договора"/>
  </head>
  <body>
    <article>
      <h1>Вдигат заплатата на Стаси в Левски</h1>
      <address>
        <time datetime="2019-11-17T05:52:00+00:00">17 Nov 2019, 05:52</time>
      </address>
      <p>Предстоят преговори за увеличение заплатата на Станислав Иванов в Левски. Освен това директорите ще предложат и продължаване на договора на младока, пише „Тема спорт”.<br/> <br/>В момента той е обвързан със сините до края на юни 2021 година, тоест до края на следващия шампионат. Стаси е най-бързо прогресиращият играч на клуба за този сезон, утвърди се в стартовия състав, а освен това е и основна фигура в младежкия национален отбор.<br/> <br/>Обяснимо е след последните му добри изяви и със синия, и с националния екип той да предизвика интерес от европейски клубове. Такива информации вече се появиха, както и спекулации за ухажване от Лудогорец.<br/> <br/>Скоро не се очертава някой да измести Станислав Иванов от титулярното място в Левски. Привлеченият от Септември Здравко Димитров рядко получава шанс, а дошлият от Хекен футболист Насиру Мохамед е абсолютна загадка, въпреки че бе купен за около 300 хиляди евро. Сините вече се чудят как да го засилят обратно към Швеция. <br/> <br/>А Станислав Иванов само може да си мечтае за заплатата на Насиру Мохамед. Дори при увеличение на сегашното възнаграждение Стаси ще остане далеч под чужденеца. Това сравнение се отнася и относно другото крило Паулиньо, който също е с доста висока заплата.<br/> <br/>Наскоро Левски увеличи парите на Станислав Костов. Голмайсторът на А група за миналия сезон получаваше в пъти по-ниска заплата от конкурентите си на поста централен нападател Дени Алар и Найджъл Роберта. Костов подписа договор при по-добри финансови условия, а давността вече е до 30.06.2022 година. </p>
      <p> </p>
    </article>
  </body>
</html>