<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/17/news/gates_piu_ricco_mondo_bezos-241229155/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T01:45:00+00:00"/>
    <meta property="og:title" content="Bill Gates supera Jeff Bezos, è l'uomo più ricco del mondo"/>
    <meta property="og:description" content="Il fondatore di Microsoft vale 110 miliardi di dollari contro i 108,7 del capo di Amazon. Al terzo posto Bernard Arnault con 102,7 miliardi"/>
  </head>
  <body>
    <article>
      <h1>Bill Gates supera Jeff Bezos, è l'uomo più ricco del mondo</h1>
      <h2>Il fondatore di Microsoft vale 110 miliardi di dollari contro i 108,7 del capo di Amazon. Al terzo posto Bernard Arnault con 102,7 miliardi</h2>
      <address>
        <time datetime="2019-11-17T01:45:00+00:00">17 Nov 2019, 01:45</time>
      </address>
      <p><b>NEW YORK -</b> Bill Gates batte Jeff Bezos e si riprende il titolo di paperone mondiale. Il fondatore di Microsoft, secondo l'indice dei miliardari di Bloomberg, vale 110 miliardi di dollari contro i 108,7 miliardi di Bezos. Al terzo posto Bernard Arnault con 102,7 miliardi. Una sfida infinita quella fra Bezos e Gates non solo sulle classifiche di ricchezza ma anche sul piano industriale.<br/><br/>La sfida al titolo di uomo più ricco del mondo infatti riflette lo 'scontro' fra Amazon e Microsoft per il maxi contratto da 10 miliardi di dollari del Pentagono. Il ministero della Difesa americano ha assegnato a sorpresa la maxi commessa a Microsoft, in quello che è stato un vero e proprio <a href="https://www.repubblica.it/economia/2019/11/15/news/amazon_penatagono_appalto_cloud-241141833/?ref=search">schiaffo alla società di Bezos</a>. Ma il colosso delle vendite online non intende subire passivamente e annuncia un appello contro una decisione "influenzata dalla politica". Amazon sembrava infatti la vincitrice naturale del maxi contratto fino a quando Donald Trump ha buttato l'occhio sul processo di assegnazione, denunciando le lamentele di alcune società. Da quel momento è apparso subito chiaro che per Amazon una vittoria non sarebbe poi stata scontata. E così è stato: il contratto è andato a Microsoft e Amazon è rimasta con un pugno di mosche in mano. In molti hanno visto nella scelta del pentagono lo zampino del presidente, la cui antipatia per Bezos e l'"Amazon Washington Post" è nota. La perdita del contratto, così come una trimestrale che non ha convinto mostrando un balzo dei costi per far fronte all'esigenza di consegne in 24 ore, ha pesato sui titoli Amazon a Wall Street, impoverendo di fatto un Bezos già più povero a causa di un divorzio multimiliardario da MacKenzie Bezos, ora la quarta donna più ricca al mondo.<br/><br/>La classifica dei miliardari conferma l'ascesa di Arnault, il patron di LVMH, il colosso del lusso che vale 200 miliardi di euro e che <a href="https://www.repubblica.it/economia/2019/10/28/news/tiffany_l_offerta_di_lvmh_all_esame_del_cda_il_titolo_vola_di_oltre_il_30_-239736148/?ref=search">punta a Tiffany</a>, le gioiellerie preferite da Audrey Hepburn. Mettendo le mani su Tiffany Arnault si rafforzerebbe negli Stati Uniti e riuscirebbe a diversificare ulteriormente il suo impero aumentando l'esposizione ai gioielli, uno dei settori a più forte crescita sul mercato del lusso. Con i suoi 300 punti vendita a livello globale, Tiffany è uno dei maggiori gioiellieri al mondo insieme a Cartier e Bulgari, che fa parte dell'impero di Arnault.<br/> </p>
    </article>
  </body>
</html>