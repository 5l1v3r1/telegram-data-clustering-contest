<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-air-pollution-dm-and-commissioner-should-stop-burning-stubble-in-any-case-says-yogi-adityanath-2853663.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T01:28:07+00:00"/>
    <meta property="og:title" content="किसी भी हाल में पराली जलने से रोकें डीएम-कमिश्नर : योगी आदित्यनाथ"/>
    <meta property="og:description" content="मुख्यमंत्री योगी आदित्यनाथ ने पराली और कूड़ा जलाने से हो रहे वायु प्रदूषण पर गहरी चिंता जताई है और इसे रोकने के लिए अपने प्रमुख सचिव एसपी गोयल को निर्देश दिए हैं। मुख्यमंत्री के निर्देश पर श्री गोयल..."/>
  </head>
  <body>
    <article>
      <h1>किसी भी हाल में पराली जलने से रोकें डीएम-कमिश्नर : योगी आदित्यनाथ</h1>
      <address><time datetime="2019-11-17T01:28:07+00:00">17 Nov 2019, 01:28</time> by <a rel="author">विशेष संवाददाता, लखनऊ।</a></address>
      <p>मुख्यमंत्री योगी आदित्यनाथ ने पराली और कूड़ा जलाने से हो रहे वायु प्रदूषण पर गहरी चिंता जताई है और इसे रोकने के लिए अपने प्रमुख सचिव एसपी गोयल को निर्देश दिए हैं। मुख्यमंत्री के निर्देश पर श्री गोयल ने प्रदेश के डीएम और कमिश्नर से बात करके किसी भी हाल में पराली और कूड़ा जलने से रोकने के निर्देश दिए हैं। साथ ही कहा है कि धुआं और धूल के काम भी बंद करवा दिए जाएं। जिससे लोगों का स्वास्थ्य प्रभावित न होने पाए।</p>
      <p>खास बात यह है कि सुप्रीम कोर्ट ने यूपी सहित कई राज्यों के मुख्य सचिव दोबारा वायु प्रदूषण खतरनाक स्तर पर पहुंचने पर तलब किया है। सुप्रीम कोर्ट ने चीन का उदाहरण देते हुए कहा है कि वहां पर जब तत्काल वायु प्रदूषण रोका जा सकता है, तो यहां क्यों नहीं रोका जा सकता है। यह बात दीगर है कि मुख्यमंत्री योगी आदित्यनाथ और मुख्य सचिव आरके तिवारी अपने स्तर पर बैठक करके पहले भी पराली न जलाने के निर्देश दे चुके हैं। पराली जलाने से रोकने के लिए लोगों के खिलाफ एफआईआर भी दर्ज कराई जा सकती है।</p>
      <p>वायु प्रदूषण खतरनाक स्तर पर पहुंचने के कारण कई शहरों में स्वांस, फेफड़े, एलर्जी और हृदय रोग के मरीजों की मुसीबत बढ़ गई है। अस्पतालों में ऐसे रोगों से पीड़ित लोगों की संख्या बढ़ रही है। यही नहीं, आम लोगों के अलावा बच्चों और बुजुर्गों के लिए वायु प्रदूषण बहुत खतरनाक है। इसलिए इन सबको बचाने के लिए सरकार की ओर से डीएम और कमिश्नरों को पराली और कूड़ा जलने से कड़ाई से रोकने को कहा गया है।</p>
    </article>
  </body>
</html>