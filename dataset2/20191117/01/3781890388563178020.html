<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742043"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T01:25:00+00:00"/>
    <meta property="og:title" content="ฝ่ายค้านฮ่องกงวิจารณ์ &quot;กิจกรรมช่วยสังคม&quot; ของพีแอลเอ"/>
    <meta property="og:description" content="การปรากฏตัวนอกฐานประจำการของเจ้าหน้าที่กองทัพปลดปล่อยประชาชนจีนในฮ่องกง เพื่อช่วยเหลือประชาชนใกล้กับมหาวิทยาลัยแห่งหนึ่งในการเก็บกวาดพื้นที่ 'มีผลทางจิตวิทยา' ต่อฝ่ายต่อต้านอย่างชัดเจน ซึ่งพากันวิจารณ์ว่า 'มีนัยซ่อนเร้น'"/>
  </head>
  <body>
    <article>
      <h1>ฝ่ายค้านฮ่องกงวิจารณ์ "กิจกรรมช่วยสังคม" ของพีแอลเอ</h1>
      <address>
        <time datetime="2019-11-17T01:25:00+00:00">17 Nov 2019, 01:25</time>
      </address>
      <p>
        <b>การปรากฏตัวนอกฐานประจำการของเจ้าหน้าที่กองทัพปลดปล่อยประชาชนจีนในฮ่องกง เพื่อช่วยเหลือประชาชนใกล้กับมหาวิทยาลัยแห่งหนึ่งในการเก็บกวาดพื้นที่ "มีผลทางจิตวิทยา" ต่อฝ่ายต่อต้านอย่างชัดเจน ซึ่งพากันวิจารณ์ว่า "มีนัยซ่อนเร้น"</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 17 พ.ย. ว่าสำนักงานคณะผู้บริหารฮ่องกงออกแถลงการณ์เมื่อวันเสาร์ เกี่ยวกับการที่เจ้าหน้าที่กองทัพปลดปล่อยประชาชนจีน ( พีแอลเอ ) จากฐานประจำการออสบอร์น บนฝั่งเกาลูน ปรากฏตัวในชุดลำลอง เพื่อช่วยเหลือชาวบ้านในชุมชนใกล้กับมหาวิทยาลัยฮ่องกงแบปทิสต์ ( เอชเคบียู ) รื้อถอนสิ่งกีดขวางของผู้ประท้วง และทำความสะอาดท้องถนน ว่าคณะผู้บริหารฮ่องกงไม่ได้ประสาน "ขอความช่วยเหลือ" จากพีแอลเอในเรื่องนี้ ด้านพีแอลเอยืนยันว่า “เป็นความสมัครใจ” ของทางกองทัพเอง</p>
      <figure>
        <img src="https://www.dailynews.co.th/admin/upload/20191117/news_tlwznIfMSl083814_533.jpg?v=20191117101?v=8389"/>
      </figure>
      <p> <br/>อนึ่ง มาตรา 14 ของเบสิกลอว์ ที่เปรียบเสมือนรัฐธรรมนูญของฮ่องกง ระบุว่าคณะผู้บริหารสามารถขอความช่วยเหลือจากพีแอลเอได้ทันที เอง "ในการบริการสังคม" หรือเกิดวิกฤติ "สังคมพังทลาย"ขณะที่สื่อกระบอกเสียงของรัฐบาลปักกิ่งพร้อมใจเสนอข่าว "การช่วยเหลือสังคม" ของพีแอลเอในฮ่องกง ควบคู่ไปกับการรายงานคำกล่าวของประธานาธิบดีสี จิ้นผิง เรื่องฮ่องกง "ซ้ำไปซ้ำมา" ตั้งแต่ผู้นำจีนกล่าวเมื่อวันพฤหัสบดี ว่าการฟื้นฟูความสงบในฮ่องกง "เป็นเรื่องเร่งด่วนที่สุด"<br/> </p>
      <figure>
        <iframe data-src="https://twitter.com/CGTNOfficial/status/1195677898461585409?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ChinaDaily/status/1195646440908832771?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>แม้การปรากฏตัวของเจ้าหน้าที่พีแอลเอในครั้งนี้ได้รับตอบสนองเชิงบวกอย่างมากจากประชาชนในพื้นที่ แต่ฝ่ายต่อต้านรัฐบาลฮ่องกงมองว่า "มีนัยซ่อนเร้น" โดย "เหลียง" นักศึกษาชายวัย 24 ปีของเอชเคบียู ซึ่งตอนนี้ยังคงปักหลักอยู่ภายในสถาบัน กล่าวกับสำนักข่าวเอเอฟพี ว่ากลุ่มผู้ประท้วง "ไม่เคยแตะต้อง" ฐานประจำการของพีแอลแห่งใดก็ตามในฮ่องกง ไม่มีใครรู้ว่าบรรยากาศภายในนั้นเป็นอย่างไรและมีอะไรอยู่ในนั้นบ้าง อีกทั้ง "ทัศนคติ" ของพีแอลเอแตกต่างจากตำรวจฮ่องกงอย่างแน่นอน ขณะที่ "เจมส์ หว่อง" นักศึกษาชายวัย 23 ปีของเอชเคบียู  ยืนยันว่าผู้ประท้วง "ไม่ได้มีปัญหา" กับพีแอลเอ แต่คู่กรณีคือ "คณะผู้บริหารของนางแคร์รี แลม และตำรวจ" เท่านั้น และวิจารณ์ว่าการออกจากฐานประจำการของพีแอลเอในครั้งนี้ "ไม่เหมาะสม" เนื่องจาก "ที่นี่คือแผ่นดินฮ่องกง"</p>
      <figure>
        <img src="https://www.dailynews.co.th/admin/upload/20191117/news_fvFYjSBYyn083958_533.jpg?v=20191117101?v=9089"/>
      </figure>
      <p> <br/>ขณะที่ "ชาน" นักศึกษาชายวัย 20 ปีจากมหาวิทยาลัยฮ่องกงโพลีเทคนิค ( โพลียู ) กล่าวว่าผู้ประท้วงนักศึกษาส่วนใหญ่สมัครใจ "ปักหลักยาว" อยู่ภายในสถาบันของตัวเอง เพื่อ "ปกป้อง" มหาวิทยาลัยซึ่งเปรียบเสมือน "บ้าน" ของผู้ชุมนุมทุกคนแล้วในตอนนี้</p>
      <figure>
        <img src="https://www.dailynews.co.th/admin/upload/20191117/news_KIGuPIwySH084058_533.jpg?v=20191117101?v=3707"/>
      </figure>
      <p> <br/>ด้านพรรคเดโมซิสโตที่มีนายโจชัว หว่อง เป็นเลขาธิการ ออกแถลงการณ์วิจารณ์การปรากฏตัวของพีแอลเอ ที่เป็นครั้งแรกนับตั้งแต่การประท้วงปะทุขึ้นเมื่อเดือนมิ.ย. ว่านับจากนี้ทุกฝ่าย "ต้องจับตาอย่างใกล้ชิด" และไม่เชื่อว่า "เป็นความสมัครใจ" เนื่องจากพีแอลปฏิบัติหน้าที่ตามคำสั่งของผู้นำจีน ซึ่งอยู่ในฐานะประธานคณะกรรมาธิการทหารกลางของแผ่นดินใหญ่ ส่วนนางคลอเดีย โม สมาชิกสภานิติบัญญัติ ( เล็กโค ) ฝ่ายค้าน กล่าวว่าเรื่องนี้เป็น "โฆษณาชวนเชื่อทางการเมือง" และทุกฝ่ายในฮ่องกง "ต้องตื่นตัว".<br/><br/><b>เครดิตภาพ : AP, REUTERS</b></p>
    </article>
  </body>
</html>