<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742034"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T01:00:00+00:00"/>
    <meta property="og:title" content="อกแม่เฒ่ากลัวตัวเองสิ้นลม ห่วงลูกสติไม่ดีใครจะดูแล?"/>
    <meta property="og:description" content="สัปดาห์นี้เปิดชีวิต 2 แม่ลูกสุดแสนเวทนา ทุกวันแม่เฒ่าวัย 71 ปีต้องตื่นตี 4 ออกเก็บผักขายหาเงินเลี้ยงลูกชายสติไม่ดี วอนพาลูกไปอยู่สถานสงเคราะห์ เหตุกลัวตัวเองจะเสียชีวิตก่อนลูกแล้วใครดูแล"/>
  </head>
  <body>
    <article>
      <h1>อกแม่เฒ่ากลัวตัวเองสิ้นลม ห่วงลูกสติไม่ดีใครจะดูแล?</h1>
      <address>
        <time datetime="2019-11-17T01:00:00+00:00">17 Nov 2019, 01:00</time>
      </address>
      <p>
        <b>สัปดาห์นี้เปิดชีวิต 2 แม่ลูกสุดแสนเวทนา ทุกวันแม่เฒ่าวัย 71 ปีต้องตื่นตี 4 ออกเก็บผักขายหาเงินเลี้ยงลูกชายสติไม่ดี วอนพาลูกไปอยู่สถานสงเคราะห์ เหตุกลัวตัวเองจะเสียชีวิตก่อนลูกแล้วใครดูแล</b>
      </p>
      <p>เรียกว่าเป็นภาพที่เห็นแล้วสร้างความหดหู่ และอดที่จะรู้สึกสงสารไม่ได้เลย ทำให้น้ำตาไหลออกมา ซึ่งหลายท่านอาจจะอุทานในใจว่า...นี่มันเวรกรรมอะไร จริงเหรอภาพนี้คือชีวิตเพื่อนมนุษย์ เหตุใดเห็นแล้วจึงเกิดความรู้สึกหดหู่และน่าสงสารเสียจริง<br/> <br/>โดยเรื่องราวในครั้งนี้ ได้รับการเปิดเผยจาก <b>“</b><b>กอล์ฟ-ฤชวีพัฒน์ จิราวัฒน์มงคล”</b> แฮร์สไตลิสต์ จิตอาสาช่างตัดผม ที่ปัจจุบันยืนหยัดช่วยเหลือคนยากไร้อย่างไม่ลดละ หรือที่เรารู้จักกันในนาม <br/>“นางฟ้าซาลอน”</p>
      <figure>
        <img src="https://www.dailynews.co.th/admin/upload/20191117/news_wrLvwXsiOq040416_533.jpg?v=20191118068?v=6950"/>
      </figure>
      <p> <br/>นางฟ้าซาลอน บอกไว้ผ่านเฟซบุ๊กว่า ได้รับการประสานงานจากเจ้าหน้าที่พัฒนาชุมชนรายหนึ่งในอบต.ลำสมพุง ต.ลำสมพุง อ.มวกเหล็ก จ.สระบุรี ให้มาเยี่ยมครอบครัวคุณยายนกแก้ว ผะอบทอง อายุ 71 ปี ซึ่งอยู่กับลูกชาย อายุ 27 ปี ซึ่งมีความบกพร่องเป็นผู้ป่วยทางจิตเวช</p>
      <figure>
        <img src="https://www.dailynews.co.th/admin/upload/20191117/news_wkcsTWBWvW040415_533.jpg?v=20191118068?v=2941"/>
      </figure>
      <p> <br/>โดยปัจจุบันคุณยายนกแก้ว อาศัยอยู่กับลูกชายเพียง 2 คน แม้เรี่ยวแรงจะหมดไปตามวัยและร่างกายก็โรยราลงทุกที แต่สิ่งสำคัญและเป็นอู่ข้าวอู่น้ำที่ขาดไม่ได้อย่างเด็ดขาดก็คือ การตื่นนอนตั้งแต่ตี 4 เพื่อออกไปเก็บผักเก็บหญ้า และจะนำกลับมาที่บ้าน จัดแจงมัดเป็นกำให้สวยงามแล้วนำไปขายที่ตลาดนัด เพราะคุณยายนกแก้ว ต้องหาเลี้ยงปากเลี้ยงท้องตัวเองและลูกชาย ส่วนสามีของคุณยายได้เสียชีวิตไปตั้งแต่ปี 51</p>
      <figure>
        <img src="https://www.dailynews.co.th/admin/upload/20191117/news_UtiXpfsiJL040415_533.jpg?v=20191118068?v=1432"/>
      </figure>
      <p> <br/>ภายในบ้านหลังเล็ก ๆ เลขที่ 96/2 ม.4 ต.ลำสมพุง อ.มวกเหล็ก จ.สระบุรี ในระหว่างที่คุณยายนกแก้วไม่อยู่บ้าน สิ่งที่แม่คนนี้ทำได้มันถูกเรียกว่า <b>“ความรัก”</b> ที่หัวอกของคนเป็นแม่จำต้องทำก็คือ…<br/> <br/>…การล่ามโซ่ไว้ที่ข้อเท้าลูกชาย และคล้องไว้กับเสาเหล็กกลางบ้าน ถูกขังเอาไว้ด้วยรั้วอีกชั้นอย่างแน่นหนา<br/> <br/>แต่คุณยายนกแก้วก็เกรงว่า หากวันใดวันหนึ่งลูกชายเกิดคลุ้มคลั่งอาละวาดหลุดออกไปข้างนอก จะได้รับอันตรายหรือถูกทำร้ายจากคนที่ไม่รู้จัก และไม่เข้าใจว่าหนุ่มคนนี้เป็นผู้พิการทางสมอง ซึ่งเป็นภาพที่น่าสงสารมาก ๆ</p>
      <figure>
        <img src="https://www.dailynews.co.th/admin/upload/20191117/news_qCMDRlxxlo040415_533.jpg?v=20191118068?v=3554"/>
      </figure>
      <p> <br/>คุณยายนกแก้ว เล่าให้ฟังว่า ในทุก ๆ วันจะมีรายได้จากการขายผักประมาณวันละ 100 บาท แต่ก็ไม่ได้ทุกวัน บางวันก็ไม่ได้ ขายผักก็ไม่หมด ก็ต้องเก็บกลับมา ทว่าช่วงเวลาที่ไปขายผักที่ตลาดนัด บ่อยครั้งเหลือเกินที่ตนรู้สึกไม่ดี และไม่ค่อยมีความสุข เพราะหัวใจมันระแวงอยู่ตลอดเวลา กลัวว่าลูกชายจะหลุดออกมาจากบ้านได้รับอันตราย บางครั้งตนก็ต้องยอมอดอาหาร เพราะไม่มีเงิน แต่ก็ต้องหาอาหารให้ลูกชายได้กินอิ่มท้อง ถึงตนจะอดก็ไม่เป็นไร แต่ขอให้ลูกชายได้กินอิ่มเสียก่อน<br/> <br/>ขณะที่ลูกชายของคุณยาย ก็ไม่ได้รับยามากินนานแล้ว เพราะไม่มีเงินเดินทางไปรับยาที่โรงพยาบาล ซึ่งมีค่าใช้จ่ายครั้งละกว่าพันบาท คุณยายนกแก้วจึงวอนผู้ใจบุญว่า <br/>“ใครเจอยาย ก็ช่วยอุดหนุนผักยายหน่อยนะคะ ยายกลัวว่าตัวเองจะเสียชีวิตก่อน แล้วจะไม่มีใครดูแลลูกชาย วอนช่วยนำลูกชายที่สติไม่ดี ไปอยู่สถานสงเคราะห์”</p>
      <figure>
        <img src="https://www.dailynews.co.th/admin/upload/20191117/news_JTvNmJPsHF040416_533.jpg?v=20191118068?v=8584"/>
      </figure>
      <p>...............................................<br/>คอลัมน์ : <mark><b>นิยายชีวิตอาทิตย์สไตล์</b></mark><br/>โดย<mark> <b>“ทวีลาภ บวกทอง”</b></mark><br/>ขอบคุณภาพบางส่วน : <b>@Anglestylist<br/></b><br/><a href="https://www.dailynews.co.th/article/%E0%B8%99%E0%B8%B4%E0%B8%A2%E0%B8%B2%E0%B8%A2%E0%B8%8A%E0%B8%B5%E0%B8%A7%E0%B8%B4%E0%B8%95"><b>คลิกติดตามอ่านคอลัมน์นิยายได้ทั้งหมดที่นี่</b></a> </p>
    </article>
  </body>
</html>