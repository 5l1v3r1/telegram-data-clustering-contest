<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=956676"/>
    <meta property="og:site_name" content="Andhrajyothy"/>
    <meta property="article:published_time" content="2019-11-17T01:10:50+00:00"/>
    <meta property="og:title" content="ఏస్‌ రేసర్‌!"/>
    <meta property="og:description" content="ADVT"/>
  </head>
  <body>
    <article>
      <h1>ఏస్‌ రేసర్‌!</h1>
      <address>
        <time datetime="2019-11-17T01:10:50+00:00">17 Nov 2019, 01:10</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>కట్టిపడేసే అందం.. మృదుమధుర స్వరం.. చూడగానే ఆమె ఓ సినీ స్టారో, మోడలో అనిపిస్తుంది. కరెక్టే..ఆమె సినిమా యాక్టరే, మోడలే! కానీ అంతకుమించి ఆమె దేశం తొలి ఫిమేల్‌ రేసింగ్‌ చాంపియన్‌. ఎగుడు దిగుడు రహదారుల్లో, దుమ్ము, ధూళితో, చురుక్కు మనిపించే ఎండలో, మగవాళ్లకే సవాలు విసిరే మోటార్‌ రేసింగ్‌లో ఆమె తిరుగులేని విజయాలు సాధించడం విశేషం. ఇంత కఠినమైన రేసింగ్‌ను ప్రొఫెషన్‌గా స్వీకరించిందంటే అందుకు కారణం ఆమె రక్తంలోనే ‘రేసింగ్‌ లక్షణం’ ఉండడమే. ఆమె తండ్రి దేశ మేటి రేసర్‌. తండ్రి బాటలో సూపర్‌ రేసర్‌గా మన్ననలు అందుకుంటోంది అలీషా అబ్దుల్లా.</b>
      </p>
      <p> </p>
      <p>చెన్నైకు చెందిన ఆర్‌ఏ అబ్దుల్లా ఏడుసార్లు జాతీయ రేసింగ్‌ చాంపియన్‌. ఆయన రేస్‌లను చూసేందుకు వెళ్లిన కూతురు అలీషా ఈ క్రీడపట్ల మక్కువ పెంచుకుంది. అలీషాకు ఏడేళ్ల వయస్సులో ఆమె తండ్రి 60 సీసీ బైక్‌ కొనిచ్చాడు. అంతేకాదు అలీషాకు సింగపూర్‌లో గోకార్టింగ్‌ క్రీడలో శిక్షణ ఇప్పించాడు. దాంతో 11 ఏళ్లు వచ్చేసరికి గోకార్టింగ్‌లో సంచలన విజయాలు సొంతం చేసుకుంది. ఆపై 13 ఏళ్లకే ఎంఆర్‌ఎఫ్‌ జాతీయ గోకార్టింగ్‌ విజేతగా నిలిచిన అలీషా..ఓపెన్‌ క్లాస్‌ జాతీయ ఫార్ములా కార్‌ రేసింగ్‌లో ‘ఉత్తమ కొత్త డ్రైవర్‌’ అవార్డు అందుకుంది. అవార్డు ఇచ్చిన ఆత్మవిశ్వాసంతో ఫార్ములా కార్‌ రేసింగ్‌లోకి అడుగుపెట్టింది. 2004లో బైక్‌ రేసింగ్‌లో ప్రవేశించింది. అలా పూర్తిస్థాయి బైక్‌, కార్‌ రేసింగ్‌ ప్రొఫెషనల్‌గా మారింది. 110 సీసీ బైక్‌లను డ్రైవ్‌ చేసేది. ఇక పోటీలలో 600 సీసీ బైక్‌లపై అలవోకగా నడిపేది.</p>
      <p> మగవారితో సమానంగా మోటార్‌సైకిల్‌ను దూకించేది. అలా ఏళ్లపాటు బైక్‌ రేసింగ్‌లే ప్రపంచంగా బతికిన అలీషా.. 2010లో జరిగిన టూ వీలర్‌ ప్రమాదం కారణంగా తనకు ప్రాణప్రదమైన బైక్‌లకు దూరంగా ఉండాల్సి వచ్చింది. దాంతో కార్‌ రేసింగ్‌లో ప్రవేశించిన ఆమె అందులోనూ తన ముద్ర వేసింది. 2011 పోలో కప్‌లోనూ పోడియం ఫినిష్‌ చేసి చరిత్ర సృష్టించింది. 2014లో థాయ్‌లాండ్‌లో జరిగిన టొయోటా వియోస్‌ కప్‌లో ఇంటర్నేషనల్‌ మోటార్‌ స్పోర్ట్స్‌ చాంపియన్‌షిప్‌లో పోడియం ఫినిష్‌ చేసింది. ఈ ఘనత సాధించిన తొలి భారత మహిళా రేసర్‌గా అలీషా రికార్డు సృష్టించింది. అయితే అంతర్జాతీయ మోటార్‌ రేస్‌లు ఖర్చుతో కూడుకొన్నవి కావడంతో వాటికి ఆమె ఫుల్‌స్టాప్‌ పెట్టింది. ఎనిమిదేళ్ల విరామం తర్వాత తనకిష్టమైన జాతీయ బైక్‌ రేస్‌లపై దృష్టి నిలిపిన అలీషా, 2017లో జాతీయ మహిళా రేసింగ్‌ టైటిల్‌ నెగ్గింది. బైక్‌ రేస్‌లు రిస్క్‌ అయినా దానిలో మజా కూడా అంతే ఉంటుందని అంటుంది. </p>
      <p>
        <b>ఖాళీగా ఉండదు..</b>
      </p>
      <p>బయట ఉంటే బైక్‌, కార్‌ రేసింగ్‌లు. పోనీ అలీషా ఇంట్లోనన్నా కుదురుగా ఉంటుందా అంటే అదీలేదు. జిమ్‌లో గంటలపాటు కసరత్తులు చేస్తుంటుంది. అలా అని ఆమె అందరు యువతుల వలే ఉండదని కాదు. ఫ్యాషన్‌ డ్రెస్‌లతో ప్రొఫెషనల్‌ మోడల్స్‌కు తీసిపోని విధంగా మ్యాగజైన్లకు పోజులిస్తుంటుంది.</p>
      <p> </p>
      <p>
        <b>డానికా ప్యాట్రిక్స్‌ రోల్‌ మోడల్‌..</b>
      </p>
      <p>ఇక రేసింగ్‌ విషయానికొస్తే..అమెరికన్‌ రిటైర్డ్‌ ప్రొఫెషనల్‌ రేసర్‌ డ్రైవర్‌ డనికా ప్యాట్రిక్స్‌ను పిచ్చిగా అభిమానిస్తుంది, డనికా కూడా మోడల్‌ కావడం విశేషం.</p>
      <p>
        <b>మహిళల కోసం అకాడమీ..</b>
      </p>
      <p>ఔత్సాహిక మహిళా రేసర్లను ప్రోత్సహించేందుకు 2014లో చెన్నైలో ‘అలీషా అబ్దుల్లా అకాడమీ’ని స్థాపించింది. తన ఆధ్వర్యంలో శిక్షణ పొందిన రేసర్లు జాతీయ స్థాయిలో అద్భుతాలు చేయాలని అలీషా ఆశిస్తోంది. అకాడమీ నిర్వహణలో తల్లిదండ్రులు ఆమెకు తోడ్పడుతున్నారు. ఎన్నో వ్యాపకాలతో దేశం దృష్టిని ఆకర్షిస్తున్న అలీషాను సినిమా అవకాశాలు కూడా వెతుక్కుంటూ వచ్చాయి. తమిళ సినిమా ‘ఇరుంబు కుతిరై’లో అతిథి పాత్రలో కనిపించింది. మరికొన్ని చిత్రాల్లోనూ ఆమె నటించింది. సొంతంగా గ్యారేజ్‌ను కలిగి ఉండడం తన కలగా అలీషా చెబుతుంది. ‘క్రమశిక్షణతో ఉండండి. లక్ష్యం దిశగా అడుగులు వేయండి. కష్టానికి తగ్గ ప్రతిఫలం ఎప్పుడూ లభిస్తుంది’ అని యువతకు సూచిస్తోంది.</p>
    </article>
  </body>
</html>