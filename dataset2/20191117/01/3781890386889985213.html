<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/741975"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T01:29:00+00:00"/>
    <meta property="og:title" content="สูงวัย!ลุยได้เลย17พ.ย.ชิมช้อปใช้เริ่ม8โมงเช้า5แสนสิทธิ"/>
    <meta property="og:description" content="สูงวัยเตรียมตัว วันที่17 พ.ย.นี้  คลังพร้อมเปิดลงทะเบียนชิมช้อปใช้ผู้สูงวัยวันแรก  5 แสนสิทธิ เริ่ม 8 โมงเช้าให้เฉพาะอายุ 60 ปีขึ้นไปลงได้เท่านั้น รับสิทธิใช้เงินกระเป๋าสอง แคชแบ็ก 8,500 บาท พร้อมลุ้นชิงทองคำรางวัลนับล้าน แต่ไม่ได้เงินฟรี 1 พันบาท"/>
  </head>
  <body>
    <article>
      <h1>สูงวัย!ลุยได้เลย17พ.ย.ชิมช้อปใช้เริ่ม8โมงเช้า5แสนสิทธิ</h1>
      <address>
        <time datetime="2019-11-17T01:29:00+00:00">17 Nov 2019, 01:29</time>
      </address>
      <p>
        <b>สูงวัยเตรียมตัว วันที่17 พ.ย.นี้  คลังพร้อมเปิดลงทะเบียนชิมช้อปใช้ผู้สูงวัยวันแรก  5 แสนสิทธิ เริ่ม 8 โมงเช้าให้เฉพาะอายุ 60 ปีขึ้นไปลงได้เท่านั้น รับสิทธิใช้เงินกระเป๋าสอง แคชแบ็ก 8,500 บาท พร้อมลุ้นชิงทองคำรางวัลนับล้าน แต่ไม่ได้เงินฟรี 1 พันบาท</b>
      </p>
      <p>นายลวรณ แสงสนิท ผู้อำนวยการ สำนักงานเศรษฐกิจการคลัง (สศค.) ในฐานะโฆษกกระทรวงการคลัง เปิดเผยว่า ในวันที่ 17 พ.ย.62 ตั้งแต่เวลา 8.00 น. เป็นต้นไป กระทรวงการคลังจะเริ่มเปิดให้ผู้สูงวัยลงทะเบียนชิมช้อปใช้ผ่าน www.ชิมช้อปใช้.com ได้เป็นวันแรก โดยให้เฉพาะผู้มีอายุ 60 ปีขึ้นไป ลงทะเบียนได้จำนวน 5 แสนสิทธิเท่านั้น อายุต่ำกว่านั้นจะลงทะเบียนไม่ได้ โดยระบบจะเปิดให้ลงทะเบียนได้ต่อเนื่องไปจนกว่าจะเต็มครบจำนวน ไม่มีหยุดพักหรือแบ่งเป็นช่วงเวลา<br/><br/>ทั้งนี้ผู้ลงทะเบียนชิมช้อปใช้ผู้สูงวัยจะได้รับสิทธิแบบเดียวกับชิมช้อปใช้ระยะ 3 คือได้รับเฉพาะสิทธิเงินแคชแบ็กคืน 15-20%   โดยนำเงินส่วนตัวมาใช้จ่ายผ่านกระเป๋า 2 สูงสุดคนละ 8,500 บาท แต่จะไม่ได้รับเงินในกระเป๋าแรก 1,000 บาท<br/><br/>อย่างไรก็ตามผู้ลงทะเบียนชิมช้อปใช้ผู้สูงวัย จะได้รับสิทธิเพิ่มความสะดวกในการใช้จ่ายเงินในกระเป๋า 2 มากขี้น โดยสามารถนำเงินไปใช้จ่ายได้ทุกจังหวัดรวมทั้งจังหวัดตามทะเบียนบ้าน อีกทั้งสามารถนำไปใช้จ่ายค่าบริการแพ็กเกจที่พักพร้อมการเดินทาง ค่าตั๋วเครื่องบิน หรือบริการที่เกี่ยวเนื่อง ตลอดจนรับสิทธิขยายเวลาการใช้จ่ายผ่านกระเป๋า 2 จากสิ้นปีนี้ไปจนถึง 31 ม.ค.63 และในอนาคตสามารถสั่งซื้อสินค้าออนไลน์ผ่านไปรษณีย์ไทยได้ด้วย<br/><br/>นายลวรณกล่าวว่า ส่วนการเปิดลงทะเบียนชิมช้อปใช้ 3 จำนวน 1.5 ล้านคน ซึ่งได้เปิดไปตั้งแต่วันที่ 14-16 พ.ย.62 ขณะนี้ได้ปิดรับลงทะเบียนไปแล้ว โดยมีผู้ลงทะเบียนใกล้เคียงกับสิทธิที่ตั้งไว้ และหลังจากนี้หากผ่านการตรวจสอบ และยืนยันตัวตนก็สามารถ ใช้จ่ายเงินเพื่อรับแคชแบ็กได้ทันที<br/>"หลังจากนี้คงจะไม่มีการเปิดลงทะเบียนชิมช้อปใช้อีกแล้ว เพราะเชื่อว่าการเปิดให้ลงทะเบียนทั้งหมดรวมกว่า 15 ล้านคนจะเพียงพอต่อความต้องการไม่มีใครตกหล่นลงทะเบียนไม่ทันอีก แต่หลังจากนี้ธนาคารกรุงไทย จะมีการจัดกิจกรรมกระตุ้น ส่งเสริมการใช้จ่ายเงินชิมช้อปใช้ในกระเป๋า 2 เพิ่มเติม โดยจะให้สิทธิคนที่ใช้จ่าย รวมถึงร้านค้าที่เปิดรับเงินกระเป๋า2 มีโอกาสลุ้นรับรางวัลใหญ่"<br/><br/>ด้านนายผยง ศรีวณิช กรรมการผู้จัดการใหญ่ ธนาคารกรุงไทย กล่าวว่า ขณะนี้กำลังอยู่ระหว่างขออนุญาตกระทรวงมหาดไทย จัดโครงการชิมช้อปใช้ชิงโชค ลุ้นรับทองคำอยู่ หากได้รับอนุญาตก็จะเริ่มได้ทันทีต่อเนื่องจนถึง 31 ม.ค.63 เพื่อกระตุ้นให้ผู้ได้สิทธิและร้านค้าที่เข้าร่วมชิมช้อปใช้ หันมาใช้จ่ายผ่านกระเป๋า 2 มากขึ้น</p>
      <figure>
        <img src="https://www.dailynews.co.th/admin/upload/20191116/news_XcnlbXfagk155327_533.jpg?v=20191117186?v=7666"/>
      </figure>
      <p>สำหรับเงื่อนไขรับสิทธิชิงรางวัล ให้ทุกคนที่ลงทะเบียนชิมช้อปใช้ตั้งแต่เฟส1-3 เมื่อใช้จ่ายกระเป๋า 2 ทุก 1,000 บาท จะได้รับ 1 สิทธิ รวมถึงร้านค้าที่จำหน่ายสินค้าหรือบริการ1 ใบสลิป ก็ได้ 1 สิทธิ์ เพื่อร่วมชิงรางวัลใหญ่เป็นทองคำ ซึ่งจับแจกรางวัลต่อเนื่องทุกสัปดาห์  มูลค่ารวมกันหลายล้านบาท<br/> </p>
    </article>
  </body>
</html>