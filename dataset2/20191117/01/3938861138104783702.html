<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/life/_rada-zagalmuvala-slidstvo-u-spravah-majdanu/938514"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T01:18:00+00:00"/>
    <meta property="og:title" content="Рада загальмувала слідство у справах Майдану"/>
    <meta property="og:description" content="Слідство у справах Майдану зупиниться з 20 листопада на невизначений час. &quot;Норму про забезпечення слідства у справах Майдану після 20 листопада Верховна Рада не проголосувала... &quot;не встигла&quot;. Наступна спроба лише 3 грудня. Тобто 20 листопада у нас таки - &quot;чорна діра&quot;. Передавати справи ..."/>
  </head>
  <body>
    <article>
      <h1>Рада загальмувала слідство у справах Майдану</h1>
      <address><time datetime="2019-11-17T01:18:00+00:00">17 Nov 2019, 01:18</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938514_w_300.jpg?v=0"/>
        <figcaption>Справи Майдану не розслідуватимуть з 20 листопада. Фото: Експрес</figcaption>
      </figure>
      <p>Слідство у справах Майдану зупиниться з 20 листопада на невизначений час.</p>
      <p>"Норму про забезпечення слідства у справах Майдану після 20 листопада Верховна Рада не проголосувала... "не встигла". Наступна спроба лише 3 грудня. Тобто 20 листопада у нас таки - "чорна діра". Передавати справи нема кому, нема куди, і тому ... слідство зупиняється", - заявила адвокат сімей Героїв Небесної сотні <b>Євгенія Закревська</b>, Адвокатська дорадча група.</p>
      <p>"Напередодні голосування змін до закону про ДБР, які б дозволили продовжити розслідування справ Майдану і перевести хоча б частину слідчих з Генпрокуратури до ДБР потерпілі, поранені, учасники Революції Гідності прийшли нагадати про важливість цих справ і необхідність негайного голосування поправки. Тому що 20 листопада - дедлайн. Момент, коли слідство зупиниться".</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_majdan-zabuttyu-ne-pidlyagaye-rodichi-nebesnoyi-sotni-piketuvali-na-bankovij/938328"/>
      </related>
      <p>"Але ВР наплювала на все це. Депутати пішли додому. Розуміючи, що відправляють розслідування у прірву", - додала адвокат.</p>
      <blockquote>20 листопада 2019 року органи прокуратури остаточно втрачають слідчі функції, після чого справи Майдану мають перейти частково - до Державного бюро розслідувань, частково - до НАБУ.<br/>14 листопада активісти та родичі загиблих під час Революції Гідності провели акцію під будівлею Офісу президента, вимагаючи ефективного розслідування справ Майдану після переходу їх у підслідність ДБР, створення у ДБР окремого слідчого управління та ухвалення спеціальної поправки, яка дала б змогу слідчим ГПУ перейти до нової структури.</blockquote>
    </article>
  </body>
</html>