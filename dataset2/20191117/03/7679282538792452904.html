<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-police-stops-salman-nadvi-to-going-ayodhya-for-all-india-muslim-personal-law-board-meeting-2853692.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T03:02:03+00:00"/>
    <meta property="og:title" content="सलमान नदवी को पुलिस ने अयोध्या जाने से रोका"/>
    <meta property="og:description" content="अपने दर्जन भर सहयोगियों के साथ लखनऊ से अयोध्या जा रहे आल इंडिया मुस्लिम पर्सनल ला बोर्ड के पूर्व कार्यकारिणी सदस्य व दारुल उलूम नदवतुल उलेमा विश्वविद्यालय में प्रोफेसर सलमान नदवी को पुलिस ने हाईवे..."/>
  </head>
  <body>
    <article>
      <h1>सलमान नदवी को पुलिस ने अयोध्या जाने से रोका</h1>
      <address><time datetime="2019-11-17T03:02:03+00:00">17 Nov 2019, 03:02</time> by <a rel="author">हिन्दुस्तान संवाद, सोहावल(अयोध्या)।</a></address>
      <p>अपने दर्जन भर सहयोगियों के साथ लखनऊ से अयोध्या जा रहे आल इंडिया मुस्लिम पर्सनल ला बोर्ड के पूर्व कार्यकारिणी सदस्य व दारुल उलूम नदवतुल उलेमा विश्वविद्यालय में प्रोफेसर सलमान नदवी को पुलिस ने हाईवे स्थित तहसीनपुर टोल प्लाजा के पास रोक लिया। इसके बाद पुलिस व तहसील प्रशासन ने श्री नदवी के साथ टोल प्लाजा के कार्यालय के बंद कमरे में वार्ता की। इसके बाद वह लखनऊ वापस लौट गए।</p>
      <p>शनिवार को सुबह अपने तय कार्यक्रम के तहत अयोध्या आ रहे ऑल इंडिया मुस्लिम पर्सनल ला  बोर्ड के पूर्व सदस्य सलमान नदवी अपने आठ-दस सहयोगियों के साथ राम मंदिर आंदोलन से जुड़े बबलू खान के साथ मुस्लिम पक्षकारों और निर्मोही अखाड़ा समेत कई संत- महंत से मिलने के सिलसिले में अयोध्या जा रहे थे। यह भी चर्चा रही कि वह प्रशासन से मिलकर मस्जिद के लिए तलाशी गई संभावित भूमि पर भी विचार विमर्श करने वाले हैं। लखनऊ-अयोध्या नेशनल हाइवे स्थित रौनाही थाने के करीब तहसीनपुर टोल प्लाजा के पास पुलिस प्रशासन ने आगे जाने से रोक लिया।</p>
      <p>मौके पर मौजूद बबलू खान व उनके साथियों अल्ताफ खान, रईस खान, नफीस खान, अदनान खान समेत दर्जन भर लोगों ने उनका माल्यार्पण कर स्वागत किया। एसडीएम सोहावल ज्योति सिंह, सीओ रुदौली डॉ. धर्मेंद्र यादव व थाना प्रभारी रौनाही दीपेंद्र सिंह ने टोल प्लाजा के कार्यालय के बंद कमरे में सलमान नदवी व बबलू खान से वार्ता की। सीओ रुदौली धर्मेंद्र यादव ने बताया कि श्री नदवी से हुई शांतिपूर्वक वार्ता में जिले में लगी धारा 144 का हवाला देते हुए समझा-बुझाकर वापस कर दिया गया है।</p>
      <p><b>फिर आएंगे अयोध्या, शांति व सौहार्द के लिए काम करेंगे: नदवी </b><br/>आल इंडिया मुस्लिम पर्सनल ला बोर्ड के पूर्व सदस्य सलमान नदवी ने कहा कि वह कुछ समय बाद वापस अयोध्या आएंगे और लोगों के बीच शांति व सौहार्द के लिए काम करेंगे। उन्होंने कहा कि बबलू खान जैसे लोग अयोध्या में लोगों के बीच शांति व सौहार्द बनाए रखने के लिए बेहतर काम कर रहे हैं। उनका अयोध्या आने का मकसद सद्भावना व आपसी भाईचारा और सुप्रीम कोर्ट का जो फैसला आया है उसका एहतराम कर उसे आगे बढ़ाना है। इसकी फिक्र में वह अयोध्या के  साधुओं से मिलना चाहते थे।</p>
      <p>उन्होंने बताया कि इस  दौरान  मुसलमानों से भी मिलने का उनका इरादा था। मुस्लिम लोगों से मिलकर यह बात करनी थी कि असल चीज मुल्क में अमन और शांति है। आपसी भाईचारा है। इसकी फिक्र की जाए और जो फैसला हुआ है वह अच्छ है। अब इस फैसले के मुताबिक अमल होना चाहिए। मुस्लिम पर्सनल ला बोर्ड गलत बात कर रहा है। हमें मस्जिद के लिए जमीन लेनी चाहिए जैसा कि सुप्रीम कोर्ट से फैसला हुआ है।</p>
      <p><b>मुस्लिम पक्षकार हाजी महबूब मिले मौलाना सलमान नदवी से</b><br/>बाबरी मस्जिद के मुकदमे के प्रमुख वादी हाजी महबूब ने टोल प्लाजा पर जाकर मौलाना सलमान नदवी से मुलाकात की। 'हिन्दुस्तान' को हाजी महबूब ने बताया कि उन्होंने मौलाना सलमान नदवी के साथ बातचीत में इस बात पर सहमति जतायी कि सुप्रीम कोर्ट के फैसले पर पुर्नविचार याचिका दायर नहीं की जानी चाहिए। इसके अलावा सुप्रीम कोर्ट द्वारा अयोध्या में दी जा रही 5 एकड़ जमीन कुबूल करनी चाहिए। उन्होंने स्पष्ट कहा कि उनकी तरफ से पुर्नविचार याचिका दायर नहीं की जाएगी। </p>
    </article>
  </body>
</html>