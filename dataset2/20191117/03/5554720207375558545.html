<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/hyderabad-train-collision-injured-loco-pilot/272811/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-17T03:21:00+00:00"/>
    <meta property="og:title" content="हैदराबाद ट्रेन टक्कर हादसे में घायल हुए लोको पायलट की इलाज के दौरान मौत"/>
    <meta property="og:description" content="हैदराबाद में गत 11 नवंबर को दो ट्रेनों में टक्कर में घायल हुए लोको पायलट की शनिवार देर रात एक निजी अस्पताल में मौत हो गई। "/>
  </head>
  <body>
    <article>
      <h1>हैदराबाद ट्रेन टक्कर हादसे में घायल हुए लोको पायलट की इलाज के दौरान मौत</h1>
      <address><time datetime="2019-11-17T03:21:00+00:00">17 Nov 2019, 03:21</time> by <a rel="author">JKR Staff</a></address>
      <p>हैदराबाद में गत 11 नवंबर को दो ट्रेनों में टक्कर में घायल हुए लोको पायलट की शनिवार देर रात एक निजी अस्पताल में मौत हो गई।</p>
      <figure>
        <img src="http://www.jantakareporter.com/wp-content/uploads/2019/11/Screenshot_7-1.png"/>
      </figure>
      <p>समाचार एजेंसी पीटीआई की रिपोर्ट के मुताबिक, रेलवे और अस्पताल के सूत्रों ने बताया कि दुर्घटना में गंभीर रूप से घायल हुए मल्टी मॉडल ट्रांसपोर्ट सिस्टम (एमएमटीएस) के लोको पायलट चन्द्रशेखर की इलाज के दौरान मौत हो गई। दोनों ट्रेनों की टक्कर के चलते लोको पायलट ट्रेन की केबिन में फंस गया था जिसे विभिन्न एजेंसियों द्वारा चलाये गए आठ घंटे के अभियान के बाद निकाला गया था।</p>
      <p>11 नवंबर को हैदराबाद के कांचीगुड़ा रेलवे स्टेशन पर एमएमटीएस लोकल ट्रेन की कुरनूल-सिकंदराबाद हुंदरी एक्सप्रेस के साथ टक्कर हो गई थी जिसमें लगभग 16 व्यक्ति घायल हो गए थे। यह हादसा करीब सुबह 10 बजकर 41 मिनट पर हुआ था। इस घटना के कुछ वीडियो भी सामने आए थे, जो सोशल मीडिया पर खूब वायरल हुए थे।</p>
      <p>रेल मंत्रालय ने इस घटना के दौरान मामूली रूप से घायल हुए प्रत्येक व्यक्ति को 5000 और गंभीर रूप से घायल हुए प्रत्येक यात्री को 25000 रुपये की सहायता देने की घोषणा की गई है। दक्षिण मध्य रेलवे (एससीआर) की प्रेस विज्ञप्ति के अनुसार इस टक्कर में एमएमटीएस ट्रेन के छह डिब्बे और हुंड्री एक्सप्रेस के तीन डिब्बे क्षतिग्रस्त हो गए थे।</p>
    </article>
  </body>
</html>