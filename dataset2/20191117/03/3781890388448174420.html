<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741995"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T03:00:00+00:00"/>
    <meta property="og:title" content="ศูนย์ฟื้นฟูฯคนไร้บ้านปทุมธานี ไม่ใช่แค่บ้านแต่คือ &quot;ครอบครัว&quot;"/>
    <meta property="og:description" content="ถือฤกษ์งามยามดี 1 ตุลาคม 2562 ในพิธียกเสาเอกศูนย์ฟื้นฟูและพัฒนาศักยภาพคนไร้บ้าน จ.ปทุมธานี รออีกแค่ 1 ปี ก็จะพูดได้เต็มปากว่า เรามี “บ้าน”"/>
  </head>
  <body>
    <article>
      <h1>ศูนย์ฟื้นฟูฯคนไร้บ้านปทุมธานี ไม่ใช่แค่บ้านแต่คือ "ครอบครัว"</h1>
      <address>
        <time datetime="2019-11-17T03:00:00+00:00">17 Nov 2019, 03:00</time>
      </address>
      <figure>
        <img src="https://www.dailynews.co.th/admin/upload/20191116/news_dprlQlOXyY173958_533.jpg?v=20191117114"/>
      </figure>
      <p>
        <b>ถือฤกษ์งามยามดี 1 ตุลาคม 2562 ในพิธียกเสาเอกศูนย์ฟื้นฟูและพัฒนาศักยภาพคนไร้บ้าน จ.ปทุมธานี รออีกแค่ 1 ปี ก็จะพูดได้เต็มปากว่า เรามี “บ้าน”</b>
      </p>
      <p>ถือฤกษ์งามยามดี 1 ตุลาคม 2562 ในพิธียกเสาเอกศูนย์ฟื้นฟูและพัฒนาศักยภาพคนไร้บ้าน จ.ปทุมธานี รออีกแค่ 1 ปี ก็จะพูดได้เต็มปากว่า เรามี “บ้าน” ที่จะเป็นที่พักพิง บนเนื้อที่ 2 ไร่ 2 งาน 42 ตารางวา ติดคลองเชียงราก ในซอยวัดบางพูน จ.ปทุมธานี<br/><br/><b>นายสมใจ กิจภาสิทธิ์ </b>อายุ 60 ปี แกนนำสมาคมคนไร้บ้านรังสิต-ปทุมธานี เล่าว่า เมื่อราวปี 2554 หลังน้ำท่วมใหญ่ได้ตัดสินใจออกจากบ้าน มาใช้ชีวิตข้างนอก แบบค่ำไหนนอนนั่น มีอาชีพหาของเก่าขาย รับจ้างทั่วไป<br/>เล็ก ๆ น้อย ๆ เป็นเช่นนี้อยู่ 3 ปี กระทั่ง 1 ปีก่อน เจ้าหน้าที่สถาบันพัฒนาองค์กรชุมชน (บอร์ดพอช.) ได้ชักชวนให้มา<br/>ทดลองอยู่ที่ศูนย์นี้ก่อน ซึ่งเดิมในพื้นที่มีอาคารเก่าหลังใหญ่อยู่ด้วย จึงมาอยู่ร่วมกันเบื้องต้น 13 คน<br/><br/>การอยู่ร่วมกันที่นี่ในช่วง 1 ปีที่ผ่านมา อยู่กันแบบเพื่อนมีอะไรก็พึ่งพาอาศัยกัน และมีกฎกติการ่วมของบ้านที่เกิดขึ้นจากการหารือและเป็นมติร่วมของทุกคน ส่วนการบริหารจัดการทั่วไป ค่าเช่าไม่ต้องจ่าย แต่ค่าน้ำ ค่าไฟจะใช้วิธีการหารร่วมกันทั้งหมดจากยอดที่แสดงในใบเสร็จ รวมถึงภายในพื้นที่ มีการจัดทำแปลงผักปลูกไว้กินในบ้าน ที่เหลือนำไปขายในชุมชนและตลาดใกล้ ๆ มีโรงเพาะเห็ด รายได้จะแบ่งปันให้กับคนที่ลงมือทำ</p>
      <figure>
        <img src="https://www.dailynews.co.th/admin/upload/20191116/news_QAcBMxImKM173957_533.jpg?v=20191117114?v=6467"/>
      </figure>
      <p>นอกจากนี้ มีโครงการออมวันละบาท จะมีเจ้าหน้าที่มูลนิธิพัฒนาที่อยู่อาศัยเก็บรวบรวม แต่บัญชีธนาคารจะเป็นชื่อร่วมของสมาชิกและเจ้าหน้าที่รวม 3 คน เงินในส่วนนี้จะใช้สำหรับการดูแลสวัสดิการต่าง ๆ ของสมาชิกในบ้าน<br/><br/>’<i><b>ทดลองอยู่ที่นี่มา </b></i><i><b>1 </b></i><i><b>ปีก็คิดว่าหลังจากศูนย์สร้างเสร็จก็จะอยู่ต่อแบบถาวร อยู่มา </b></i><i><b>1 </b></i><i><b>ปี ไม่มีปัญหาอะไร ทุกคนช่วยเหลือพึ่งพากันเหมือนเพื่อนเหมือนครอบครัวเดียวกัน มีอะไรปรึกษาหารือกันได้ ไม่ได้รู้สึกตัวคนเดียว และการอยู่ที่นี่ดีกว่าอยู่ข้างนอก เพราะมีความปลอดภัย ขณะที่อยู่ข้างนอกเสี่ยงอันตรายเยอะทั้งการถูกลักขโมย อันธพาล เกเร ตำรวจไล่จับ ที่สำคัญ เมื่อมาอยู่ร่วมกันจากการที่ต้องปฏิบัติตามกฎและมีเพื่อนคอยปรึกษา ส่วนตัวทำให้สามารถลดละน้ำเมาได้ จากเดิมที่พอเครียด คิดไม่ตก ก็จะจบลงที่เหล้าขาว ถือว่าช่วยให้คุณภาพชีวิตคนไร้บ้านดีขึ้น“ </b></i>นายสมใจกล่าวด้วยรอยยิ้ม<br/><br/>อย่างไรก็ตาม นอกจากที่อยู่อาศัยมีความจำเป็นอย่างยิ่งที่จะต้องพัฒนาศักยภาพคนในบ้านให้มีความพร้อมอยู่ร่วมกับสังคมภายนอกด้วย <b>นางภรณี ภู่ประเสริฐ </b>ผู้อำนวยการสำนักสนับสนุนสุขภาวะประชากรกลุ่มเฉพาะ สำนักงานกองทุนสนับสนุนการสร้างเสริมสุขภาพ (สสส.) อธิบายว่า การสร้างศูนย์พักคนไร้บ้าน แม้จะเป็นการลดเงื่อนไขในการมีคุณภาพชีวิตที่ดีขึ้นของคนไร้บ้านแล้ว แต่การพัฒนาศักยภาพ และภาวะความมั่นคงภายในของคนไร้บ้านเองก็เป็นประเด็นสำคัญในการทำให้เขาสามารถลุกขึ้นมาดูแลจัดการตนเองได้</p>
      <figure>
        <img src="https://www.dailynews.co.th/admin/upload/20191116/news_UnCzPtybCE173957_533.jpg?v=20191117114?v=8339"/>
      </figure>
      <p>แผนงานในระยะต่อไปของ สสส. ซึ่งจะร่วมกับสถาบันวิจัยสังคม จุฬาลงกรณ์มหาวิทยาลัย พัฒนาเครื่องมือและโมเดลการพัฒนาทุนทางจิตใจ (PsyCap) ของคนไร้บ้านในพื้นที่ปทุมธานี เพื่อการยกระดับคุณภาพชีวิตและศักยภาพคนไร้บ้านที่ยั่งยืนและการขยายผลในเชิงพื้นที่ต่อไปในอนาคต<br/><br/>“<b>สสส</b><b>.</b><b>เชื่อในศักยภาพที่จะสามารถพึ่งพาตนเองได้ เพื่อให้กลับสู่การใช้ชีวิตในสังคมได้เร็วขึ้น ด้วยการเข้ามาช่วยหนุนเสริมเรื่องพัฒนาศักยภาพ ผ่านกิจกรรมเสริมพลังให้กลับมามีความมั่นใจในตนเอง ฟื้นฟูมุมคิดให้เห็นค่าของตนเอง มีทักษะการอยู่ร่วมกันในบ้านและชุมชนและฝึกทักษะอาชีพตามความถนัด ความสนใจและความต้องการของแต่ละคน ซึ่งเป้าหมายการวัดความสำเร็จ คือ กลุ่มเป้าหมายนี้ตั้งหลักชีวิต พึ่งตนเอง และกลับสู่สังคมได้”</b><b>.</b></p>
    </article>
  </body>
</html>