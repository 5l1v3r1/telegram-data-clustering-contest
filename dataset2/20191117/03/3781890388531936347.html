<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742054"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T03:52:00+00:00"/>
    <meta property="og:title" content="ตร.ฮ่องกงปะทะเดือดม็อบชุดดำ หลังกระชับพื้นที่'โพลียู'"/>
    <meta property="og:description" content="ตำรวจปราบจลาจลฮ่องกงปฏิบัติการกระชับพื้นที่มหาวิทยาลัยฮ่องกงโพลีเทคนิค ( โพลียู ) เพื่อหวังเปิดอุโมงค์เชื่อมระหว่างฝั่งเกาลูนกับฝั่งฮ่องกง ส่งผลให้เกิดการปะทะอย่างดุเดือดกับผู้ประท้วงชุดดำ ขณะที่ทหารจีนสังเกตการณ์อยู่ภายในฐานประจำการ"/>
  </head>
  <body>
    <article>
      <h1>ตร.ฮ่องกงปะทะเดือดม็อบชุดดำ หลังกระชับพื้นที่'โพลียู'</h1>
      <address>
        <time datetime="2019-11-17T03:52:00+00:00">17 Nov 2019, 03:52</time>
      </address>
      <p>
        <b>ตำรวจปราบจลาจลฮ่องกงปฏิบัติการกระชับพื้นที่มหาวิทยาลัยฮ่องกงโพลีเทคนิค ( โพลียู ) เพื่อหวังเปิดอุโมงค์เชื่อมระหว่างฝั่งเกาลูนกับฝั่งฮ่องกง ส่งผลให้เกิดการปะทะอย่างดุเดือดกับผู้ประท้วงชุดดำ ขณะที่ทหารจีนสังเกตการณ์อยู่ภายในฐานประจำการ</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 17 พ.ย. ว่าตำรวจปราบจลาจลฮ่องกงและกลุ่มผู้ประท้วงฮาร์ดคอร์ชุดดำซึ่งอยู่ภายในมหาวิทยาลัยฮ่องกงโพลีเทคนิค ( โพลียู )  ปะทะกันอย่างดุเดือดเมื่อช่วงกลางดึกของวันเสาร์ตามเวลาท้องถิ่น โดยเจ้าหน้าที่ยิงแก๊สน้ำตาหลายชุด ขณะที่ฝ่ายผู้ประท้วงตอบโต้ด้วยการขว้างก้อนอิฐและระเบิดเพลิง ซึ่งระเบิดเพลิงบางลูกไปโดนต้นไม้ที่อยู่ริมถนน ส่งผลให้เกิดเพลิงไหม้ เคราะห์ดีหน่วยกู้ภัยเข้ามาควบคุมสถานการณ์ได้ทันเวลา</p>
      <figure>
        <img src="https://www.dailynews.co.th/admin/upload/20191117/news_MhGjCGTbES110650_533.jpg?v=20191117167?v=3448"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1195894644195782656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195894934127034368?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPHongKong/status/1195893734807703552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง เจ้าหน้าที่ต้องการกระชับพื้นที่บริเวณโพลียู เพื่อเปิดเส้นทางจราจรสายสำคัญที่เป็นอุโมงค์เชื่อมระหว่างฝั่งเกาลูนกับฝั่งฮ่องกง ซึ่งผู้ประท้วงชุดดำตั้งสิ่งกีดขวางทางเข้าอุโมงค์ไว้อย่างหนาแน่น อนึ่ง เดิมทีสถานการณ์บรรเทาความรุนแรงลงบ้างในช่วงรุ่งสางของวันอาทิตย์ ประชาชนในละแวกนั้นประมาณ 80 ถึง 100 คน ส่วนใหญ่มีอายุอยู่ในวัยกลางคน จึงออกมาช่วยกันเก็บก้อนอิฐและซากความเสียหายอื่นที่เป็นผลจากการปะทะเมื่อช่วงกลางคืน ผู้ประท้วงชุดดำหลายสิบคนวิ่งกรูออกมาจากมหาวิทยาลัยเพื่อขัดขวาง และเกิดการโต้เถียงกันอย่างหนักกับประชาชน ซึ่งสื่อท้องถิ่นหลายแห่งรายงานว่าฝ่ายผู้ประท้วงขว้างปาก้อนอิฐใส่ชาวบ้าน และเจ้าหน้าที่ปรากฏตัวภายในเวลาอันรวดเร็ว ประกาศผ่านโทรโข่งให้ประชาชนออกจากพื้นที่ ก่อนที่ตำรวจกับผู้ประท้วงเปิดฉากปะทะกันรอบใหม่ทันที</p>
      <figure>
        <img src="https://www.dailynews.co.th/admin/upload/20191117/news_dVapbmBkuy111710_533.jpg?v=20191117167?v=4281"/>
      </figure>
      <p> </p>
      <figure>
        <iframe data-src="https://twitter.com/tictoc/status/1195914479730454529?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะเดียวกัน เจ้าหน้าที่ของกองทัพปลดปล่อยประชาชนจีน ( พีแอลเอ ) ซึ่งอยู่ที่ฐานประจำการ "กัน คลับ" ตั้งอยู่บนเนินเขาไม่ห่างจากโพลียูมากนัก คอยมาสังเกตการณ์การปะทะระหว่างเจ้าหน้าที่ปราบจลาจลกับกลุ่มผู้ประท้วงอยู่หลังรั้วของฐานประจำการเป็นระยะ หลังก่อนหน้านั้นวันเดียว เจ้าหน้าที่ประจำฐานออสบอร์น ใกล้กับมหาวิทยาลัยฮ่องกงแบปทิสต์ ( เอชเคบียู ) ออกมาปฏิบัติภารกิจ "บริการสังคม" ช่วยเหลือชาวบ้านในพื้นที่รื้อถอนสิ่งกีดขวางของผู้ประท้วง และทำความสะอาดถนน</p>
      <figure>
        <img src="https://www.dailynews.co.th/admin/upload/20191117/news_cpTUnAquGj111729_533.jpg?v=20191117167?v=1166"/>
      </figure>
      <p>
        <b>ทหารจีนประจำฐาน "กัน คลับ" สังเกตการณ์การปะทะระหว่างตำรวจปราบจลาจลกับกลุ่มผู้ประท้วงในมหาวิทยาลัยฮ่องกงโพลีเทคนิค</b>
      </p>
      <figure>
        <img src="https://www.dailynews.co.th/admin/upload/20191117/news_qycqXMTSBy110709_533.jpg?v=20191117167?v=3068"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1195898316980015105?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ด้านบรรยากาศบริเวณมหาวิทยาลัยแห่งฮ่องกง ( เอชเคยู ) ซึ่งตั้งอยู่บนฝั่งฮ่องกง มีแนวโน้มเริ่มกลับคืนสภาวะปกติ เมื่อผู้ประท้วงถอนกำลังออกจากประตูหลักของมหาวิทยาลัย เปิดทางให้เจ้าหน้าที่เข้าสำรวจพื้นที่และทำความสะอาด อย่างไรก็ตาม หลายฝ่ายมองว่าสถานการณ์ยังไม่น่าไว้วางใจเต็มร้อย หลังมีการตรวจพบการปลุกระดมผ่านสื่อสังคมออนไลน์ เกี่ยวกับ "ยุทธการรุ่งอรุณ" ในช่วงเช้าของวันจันทร์ที่ 18 พ.ย. นี้.<br/><br/><b>เครดิตภาพ : AFP, REUTERS</b></p>
    </article>
  </body>
</html>