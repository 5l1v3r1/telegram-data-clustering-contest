<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/wszyscy-do-wiosel-zebrano-juz-ok-150-tysiecy-zlotych/75796"/>
    <meta property="og:site_name" content="Legia.Net"/>
    <meta property="article:published_time" content="2019-11-17T16:05:00+00:00"/>
    <meta property="og:title" content="Wszyscy do wioseł: Zebrano już ok. 150 tysięcy złotych"/>
    <meta property="og:description" content="W piątek na stadionie Legii trwała akcja charytatywna &quot;Wszyscy do Wioseł&quot;. Fundusze zbierano w trakcie &quot;wyścigów&quot; na ergometrach, a przez jedenaście godzin wystartowało 110 załóg. Obecna kwota wsparcia wynosi ok. 150 tysięcy złotych."/>
  </head>
  <body>
    <article>
      <h1>Wszyscy do wioseł: Zebrano już ok. 150 tysięcy złotych</h1>
      <address><time datetime="2019-11-17T16:05:00+00:00">17 Nov 2019, 16:05</time> by <a rel="author">Redakcja Legia.Net</a></address>
      <p>
        <b>W piątek na stadionie Legii trwała akcja charytatywna "Wszyscy do Wioseł". Fundusze zbierano w trakcie "wyścigów" na ergometrach, a przez jedenaście godzin wystartowało 110 załóg. Obecna kwota wsparcia wynosi ok. 150 tysięcy złotych.</b>
      </p>
      <p>- Po raz kolejny wychodzimy na zewnątrz z naszą akcją i spotykamy się z niezwykle ciepłym przyjęciem oraz chęcią pomocy ze strony wielu osób, firm i instytucji. Zainteresowanie tegoroczną odsłoną naszego projektu przeszło nasze najśmielsze oczekiwania. Liczba chętnych do wiosłowania znacząco przekraczała planowaną liczbę załóg. Z tego powodu zdecydowaliśmy się przedłużyć wydarzenie w Strefie Silver o dodatkową godzinę. Dziękuję naszym sponsorom, partnerom oraz wszystkim tym, którzy w najmniejszym stopniu przyczynili się do wsparcia i promocji akcji #WszyscyDoWioseł. Bez Waszego udziału jej powodzenie nie byłoby możliwe. Słowa uznania kieruję w stronę Instytutu Matki i Dziecka w Warszawie oraz pracowników Fundacji Instytutu Matki i Dziecka, którzy swoją codzienną pracą i poświęceniem na rzecz najmłodszych pacjentów nadają nowego znaczenia słowu pomoc. Jestem przekonana, że piątkowa akcja zainspiruje wielu ludzi do włączenia się trwającą zbiórkę pieniędzy – powiedziała <b>Anna Mioduska</b>, prezes Fundacji Legii.</p>
      <p>Zebrane w tym roku środki zostaną przekazane na zakup nowych łóżek szpitalnych dla Instytutu Matki i Dziecka w ramach trwającej akcji „Dołóż się do łóżka”. Instytut Matki i Dziecka to jeden z pierwszych szpitali w powojennej historii Polski, zapewniający ochronę zdrowia matek i dzieci na każdym etapie ciąży i dzieciństwa. Rocznie Instytut obejmuje opieką ok. 100 000 pacjentów, oferując opiekę na światowym poziomie. Od maja 2019 Instytut prowadzi akcję „Dołóż się do łóżka”, której celem jest zebranie miliona złotych na zakup 100 nowoczesnych łóżek – 97 dla oddziałów szpitalnych oraz 3 dla poradni ambulatoryjnych. Hasło akcji to „Bo łóżko to coś znacznie więcej niż mebel.”</p>
      <p>Piątkowa akcja nie zamyka zbiórki na rzecz Instytutu Matki i Dziecka w Warszawie. Osoby, które chciałyby przekazać pieniądze na ten cel, mogą to zrobić poprzez platformę Zrzutka.pl - <a href="https://mandrillapp.com/track/click/30572281/zrzutka.pl?p=eyJzIjoiT0ZETkhEajBzUFA1WjNaOGYxM0gyVTRKcXpvIiwidiI6MSwicCI6IntcInVcIjozMDU3MjI4MSxcInZcIjoxLFwidXJsXCI6XCJodHRwczpcXFwvXFxcL3pyenV0a2EucGxcXFwveWo4enptXCIsXCJpZFwiOlwiZmQ5MzAwMmE5YzNhNGNiMzk2ZmJjZTVlZTE1ZDdiNmFcIixcInVybF9pZHNcIjpbXCI5YmM3MzI3NTM5YzFlMDUyM2ExOTBhZjk4ODI1MTYyZWZhZTNkOTc5XCJdfSJ9">https://zrzutka.pl/yj8zzm</a>.</p>
    </article>
  </body>
</html>