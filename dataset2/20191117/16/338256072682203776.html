<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58410-zakarpatskiyminay-ne-zumv-peregrati-klub-z-odesi.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-17T16:51:00+00:00"/>
    <meta property="og:title" content="Закарпатський&quot;Минай&quot; не зумів переграти клуб із Одеси"/>
    <meta property="og:description" content="«Минайці» здобули чергові очки на виїзді. В рамках передостаннього туру літньо-осінньої частини чемпіонату закарпатський клуб виборов нічию в Одесі з місцевим «Чорноморцем». Про це повідомляє інформаційний департамент ФК &quot;Минай&quot;.З часу останньої зустрічі цих команд «Чорноморець» опустився з фаворита Першої ліги у статус середняка. Проте недооцінювати цього суперника не варто з декількох причин. По-перше, це «Чорноморець» - клуб з давньою історію і матч проходив у них вдома. По-друге, очолює команду Остап Маркевич, який вже грав програвав «Минаю», коли очолював «Агробізнес», тому до цього поєдинку детально вивчив можливості закарпатців.Хоч становище одеситів при Маркевичу на сьогодні не покращилось, але вдома принаймні при цьому наставнику вони ще не втрачали очок.Василь Кобін це розумів і на гру з «моряками» виставив модель гри, яка більше відштовхувалась від суперника. У цій схемі було 5 захисників: три центральних та два фулбеки, які традиційно повністю закривали свої фланги. Що цікаво, третього центрбека зіграв…"/>
  </head>
  <body>
    <article>
      <h1>Закарпатський"Минай" не зумів переграти клуб із Одеси</h1>
      <address>
        <time datetime="2019-11-17T16:51:00+00:00">17 Nov 2019, 16:51</time>
      </address>
      <p><b>«Минайці» здобули чергові очки на виїзді. В рамках передостаннього туру літньо-осінньої частини чемпіонату закарпатський клуб виборов нічию в Одесі з місцевим «Чорноморцем». Про це повідомляє інформаційний департамент ФК "Минай".<br/></b><br/>З часу останньої зустрічі цих команд «Чорноморець» опустився з фаворита Першої ліги у статус середняка. Проте недооцінювати цього суперника не варто з декількох причин. По-перше, це «Чорноморець» - клуб з давньою історію і матч проходив у них вдома. По-друге, очолює команду Остап Маркевич, який вже грав програвав «Минаю», коли очолював «Агробізнес», тому до цього поєдинку детально вивчив можливості закарпатців.<br/><br/>Хоч становище одеситів при Маркевичу на сьогодні не покращилось, але вдома принаймні при цьому наставнику вони ще не втрачали очок.<br/><br/>Василь Кобін це розумів і на гру з «моряками» виставив модель гри, яка більше відштовхувалась від суперника. У цій схемі було 5 захисників: три центральних та два фулбеки, які традиційно повністю закривали свої фланги. Що цікаво, третього центрбека зіграв Жичиков, а на його фланзі зі старту грав Беца. Ще одне нововведення – Нурієв став ближче до чужих воріт: він грав під єдиним номінальним нападником Гегедошем. <br/><br/>Розпочали команди гру дуже обережно, очікуючи хто першим піде вперед. Рвонули «минайці» і це відразу принесло їм успіх. На 11 хвилин Шпак увірвався у штрафну, зробив передачу і після удару Нурієва м’яч потрапив у руку захиснику «Чорноморця» - пенальті. Його, як і у першому колі, реалізував Анатолій Нурієв. 11-ий гол нашого футболіста!<br/><br/>Після цього епізоду наша команда заграла більш впевненіше - почала контролювати м’яч та потрохи налагоджувати свою гру. Щоправда, не довго. Після 20-ої хвилини прокинутись господарів змусив чемпіон світу у категорії U-20 Микола Мусолітін. Він пробивав з-за меж штрафної, змусивши робити сейв Андрія Поповича.<br/><br/>Після цього одесити забігали швидше і на 26-ій хвилині Денис Норенков зумів взламати оборону гостей і пробити у ближній кут – 1:1.<br/><br/>Далі команди зосередилися більше на боротьбі в центрі поля. «Минайці» не давали контролювати м’яч господарям, а вони - розгортати наші позиційні атаки.<br/><br/>Так тривало до перерви, а у другому таймі «Чорноморець» почав грати швидше та агресивніше. Проте наш захист особливо розгулятися «морякам» не дозволяв, а коли справа доходила до удару, то Андрій Попович вступав у гру, чим змушував почувати себе спокійно закарпатським вболівальникам. Особливо можна відзначити його сейв на 67-ій хвилині після дальнього пострілу Хамелюка.<br/><br/>Що стосується нашої команди, то налагодити гру в атаці ми змогли лише у заключні 10 хвилин. І цього цілком могло вистачити для перемоги. Допомогли заміни. Спочатку Василь Пиняшко, який вийшов у середині другого тайму, зумів скористатися помилкою оборони господарів і забити, але…зробив це із офсайду.<br/><br/>Пізніше значно оживив гру в атаці ще один гравець, який посилив гру з лавки - Артур Карноза. Він двічі допомагав Стасюку вриватися у штрафну, знаходячи для нього вільні зони. Петро робив передачі з лівого флангу у штрафну, але двічі ніхто не відгукнувся. Та і оборона господарів заважала.<br/><br/>Ще один класний шанс був у Глаголи. У штрафній Нурієв віддав йому пас п’яткою, Олександр розвернувся і пробив, але голкіпер Кожухар врятував нічию для «Чорноморця». А могла бути третя поспіль перемога «Минаю»…<br/><br/>Загалом цей результат закарпатців заслуговує на позитивні відгуки. Команда здобула чергові очки на виїзді у міцної команди. Завдяки цьому ми закріпилися в топ-6 і всього на 3 очки відстаємо від лідера Першої ліги.<br/><br/>З яким, між іншим, ми граємо у наступному турі. На стадіоні «Минай» 23 листопада будемо приймати «Оболонь-Бровар». Це буде остання гра перед зимовою перервою і дуже-дуже важлива з точки зору боротьби за лідерство у Першій лізі.<br/><br/><b><a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a></b></p>
    </article>
  </body>
</html>