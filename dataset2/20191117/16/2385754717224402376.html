<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/597810/simantiko-provadisma-gia-tous-syntiritikous-deixnoun-oi-dimoskopiseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T16:47:00+00:00"/>
    <meta property="og:title" content="Σημαντικό προβάδισμα για τους Συντηρητικούς δείχνουν οι δημοσκοπήσεις"/>
    <meta property="og:description" content="Άνετο προβάδισμα στους Συντηρητικούς του Μπόρις Τζόνσον δίνουν όλες οι δημοσκοπήσεις αυτού του Σαββατοκύριακου, με το μεγαλύτερο ποσοστό πρόθεσης ψήφου για..."/>
  </head>
  <body>
    <article>
      <h1>Σημαντικό προβάδισμα για τους Συντηρητικούς δείχνουν οι δημοσκοπήσεις</h1>
      <address><time datetime="2019-11-17T16:47:00+00:00">17 Nov 2019, 16:47</time> by <a rel="author">SigmaLive</a></address>
      <p>Άνετο προβάδισμα στους Συντηρητικούς του Μπόρις Τζόνσον δίνουν όλες οι δημοσκοπήσεις αυτού του Σαββατοκύριακου, με το μεγαλύτερο ποσοστό πρόθεσης ψήφου για το κυβερνών κόμμα από το 2017.</p>
      <p>Σύμφωνα με τη δημοσκόπηση της YouGov για τους Sunday Times, οι Τόρις συγκεντρώνουν 45% στην πρόθεση ψήφου, ενισχυμένοι κατά τρεις μονάδες, έναντι 28% για τους Εργατικούς, που παραμένουν σταθεροί σε αυτό το ποσοστό.</p>
      <p>Σε περιφέρειες όπου η διαφορά ψήφων στις περασμένες εκλογές ήταν κάτω των 10.000, οι Συντηρητικοί προηγούνται με 20 ποσοστιαίες μονάδες και με 26 μονάδες μεταξύ των πολιτών που δηλώνουν βέβαιοι για το τι θα ψηφίσουν.</p>
      <p>Η δημοσκόπηση της SavantaComRes για τη Sunday Telegraph δίνει 41% στους Συντηρητικούς, έναντι 33% των επίσης ενισχυμένων Εργατικών. Ιδιαίτερη σημασία αποδίδεται στην καταβαράθρωση του ποσοστού για το Κόμμα του Brexit μόλις στο 5%.</p>
      <p>Τρίτη δημοσκόπηση, από την Opinium Research, δίνει προβάδισμα 16 ποσοστιαίων μονάδων στους Συντηρητικούς έναντι των Εργατικών και μία ακόμα, για λογαριασμό της Mail on Sunday φέρνει μπροστά το κόμμα του Μπόρις Τζόνσον με 15%.</p>
      <p>Μέσα στο Σαββατοκύριακο  ο κ. Τζόνσον έδωσε έμφαση στο μεταναστευτικό, δεσμευόμενος ότι οι μετανάστες που θα φτάνουν στο Ηνωμένο Βασίλειο μετά από το Brexit θα συνεισφέρουν «από την πρώτη μέρα» στο εθνικό σύστημα υγείας NHS.</p>
      <p>Συγκεκριμένα, το μανιφέστο του κόμματος προβλέπει μία χρέωση 625 λιρών για κάθε νέο μετανάστη για να καλύπτεται το κόστος περίθαλψης ανεξάρτητα από το αν ο ίδιος θα χρειαστεί ποτέ το NHS.</p>
      <p>Η χρέωση αυτή, όπως και αλλά μέτρα του μεταναστευτικού, θα αφορούν τόσο τους μη Ευρωπαίους όσο και τους πολίτες χωρών-μελών της ΕΕ, κατηγορίες που στην ουσία θα εξισωθούν μετά από το Brexit.</p>
      <p>Οι Συντηρητικοί σκοπεύουν επίσης να επιτρέπουν την έλευση μεταναστών στη χώρα μόνο αν έχουν ήδη προσφορά εργασίας, εκτός από συγκεκριμένες περιπτώσεις και κατηγορίες, όπως για επιστήμονες και επιχειρηματίες.</p>
      <p>Δε θα επιτρέπεται επίσης η διεκδίκηση κοινωνικών επιδομάτων πριν από τη συμπλήρωση πέντε ετών διαμονής στη χώρα.</p>
      <p>Το Εργατικό Κόμμα αναμένεται να παρουσιάσει το προεκλογικό του μανιφέστο την Πέμπτη, με τους Συντηρητικούς να ακολουθούν κάποια μέρα μεταξύ Παρασκευής και Δευτέρας.</p>
      <p>Πηγή: ΚΥΠΕ</p>
    </article>
  </body>
</html>