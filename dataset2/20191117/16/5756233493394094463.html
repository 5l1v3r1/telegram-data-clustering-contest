<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621997/%D8%A7%D8%B8%D9%87%D8%A7%D8%B1%D8%A7%D8%AA-%D9%81%D8%B1%D9%85%D8%A7%D9%86%D8%AF%D9%87-%D9%BE%D9%84%DB%8C%D8%B3-%D8%AF%D8%B1%D8%A8%D8%A7%D8%B1%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T16:09:00+00:00"/>
    <meta property="og:title" content="اظهارات فرمانده پلیس درباره اعتراضات مردم به گرانی بنزین"/>
    <meta property="og:description" content="فرمانده نیروی انتظامی گفت: بررسی‌های ما حاکی از خط دهی سازمان های ضدانقلاب و منافقین در پس پرده این تحرکات است. نهادهای امنیتی و انتظامی کشور، این افراد را شناسایی و در موعد مقرر به سزای اعمال خود خواهند رسید."/>
  </head>
  <body>
    <article>
      <h1>اظهارات فرمانده پلیس درباره اعتراضات مردم به گرانی بنزین</h1>
      <address>
        <time datetime="2019-11-17T16:09:00+00:00">17 Nov 2019, 16:09</time>
      </address>
      <p>
        <i>فرمانده نیروی انتظامی گفت: بررسی‌های ما حاکی از خط دهی سازمان های ضدانقلاب و منافقین در پس پرده این تحرکات است. نهادهای امنیتی و انتظامی کشور، این افراد را شناسایی و در موعد مقرر به سزای اعمال خود خواهند رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار حسین اشتری افزود: در پی اتفاقات روز گذشته و ایجاد خساراتی به اموال عمومی و مردمی، پلیس بلافاصله در صحنه حاضر شد و با «سعه صدر» مأموریت خود را انجام داد.</p>
      <p>به گزارش آفتاب‌نیوز به نقل از پایگاه خبری پلیس، وی ادامه داد: پلیس بلافاصله هر کجا که اخلالی در روند تردد مردم و انجام کارهای روزانهشان ایجاد شده بود، برطرف کرد و با توجه به درخواست های مکرری که مردم عزیز داشتند تا ساعات پایان شب گذشته در کنارشان بود.</p>
      <figure>
        <img src="https://aftabnews.ir/files/fa/news/1398/8/26/360431_975.jpg"/>
      </figure>
      <p>عالی ترین مقام انتظامی کشور با اشاره به این که سران محترم قوا، مصوبه ای در خصوص سوخت (بنزین) تصویب کردند و باید همه بر اساس قانون موضوعات را دنبال کنند، تأکید کرد: مردم ما هرگز اجازه نمی دهند عده ای از احساسات پاک مردم و این فضا سوء‌استفاده کنند، ما نیز اجازه اخلال و ناامنی به اخلالگران و فرصت طلبان نمی دهیم.</p>
      <p>فرمانده نیروی انتظامی اضافه کرد: مطمئنا نیروی انتظامی در کنار مردم و در خدمت امنیت آنان است چرا که «امنیت مردم» و «حفاظت از اموال عمومی و مردمی» خط قرمز ما است.</p>
      <p>وی ادامه داد: پلیس وظایف خود را به خوبی انجام داده و در همین جا اعلام می کنم کسانی که قصد اخلال، بی نظمی و تعدی به حقوق مردم را دارند یا قانون گریز هستند، بدانند که بر اساس قانون با آنها برخورد خواهد شد.</p>
      <p>این مقام ارشد انتظامی یادآور شد: طی روزهای اخیر به همت همکارانم، تعدادی از اخلالگران و فرصت طلبان شناسایی و برخورد لازم با آنها صورت گرفته و وضعیت نسبت به روز گذشته بهتر است و اینجا به مردم عزیز تأکید می کنم صف خود را از صف معدود افرادی که به دنبال اخلال و بی نظمی هستند، جدا کنند.</p>
      <p>سردار اشتری تأکید کرد: مردم عزیز هرگونه مشاهدات، اخبار و اطلاعات خود را مبنی بر اخلال و بی نظمی به پلیس گزارش دهند، مراکز پلیس آماده ارائه خدمات هستند و هر کجا که لازم باشد حاضر خواهیم شد و موضوعات را سریعا رسیدگی می کنیم.</p>
      <p>فرمانده نیروی انتظامی یادآور شد: ایجاد هرگونه اخلال و تخریب اموال عمومی کشور از مصادیق بارز جرم است و پلیس بر اساس وظیفه ذاتی و قانونی خود با افرادی که جرمی مرتکب شوند، برخورد می کند.</p>
      <p>وی ادامه داد: پلیس حافظ جان، مال، ناموس و آبروی مردم و در کنار مردم است، خط قرمز ما تعدی به حقوق مردم است امیدواریم که با هوشیاری بسیار خوبی که مردم طی روزهای گذشته داشتند و صف خود را از تعداد معدودی فرصت طلب جدا کردند همچنان این روند را ادامه دهند.</p>
      <p>سردار اشتری با بیان اینکه در خدمت مردم و امنیت کشور هستیم، عنوان کرد: اجازه نخواهیم داد روند آرامش و امنیت بسیار خوبی که امروز در کشور حاکم است دچار اخلال شود و خدای ناکرده کسانی بتوانند از این فضا سوء‌استفاده کنند.</p>
      <p>فرمانده نیروی انتظامی در بخش دیگری از سخنان خود ادامه داد: بررسی های ما حاکی از خط دهی سازمان های ضدانقلاب و منافقین در پس پرده این تحرکات است، نهادهای امنیتی و انتظامی کشور، این افراد را شناسایی و در موعد مقرر به سزای اعمال خود خواهند رساند.</p>
      <p>وی بیان کرد: امکانات خوبی در اختیار پلیس است و ما می توانیم برای اشراف اطلاعاتی از این امکانات استفاده و بهره برداری کنیم. لازم است همه به قانون تمکین کنند و بدانند که پلیس مجری قانون است و هر کس بخواهد به حقوق مردم تعدی کند یا سعی در اخلال نظم و امنیت داشته باشد حتما نیروی انتظامی با آن برخورد می کند.</p>
    </article>
  </body>
</html>