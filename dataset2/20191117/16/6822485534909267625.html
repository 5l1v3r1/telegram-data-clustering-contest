<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T16:10:00+00:00"/>
    <meta property="og:title" content="وضعیت شهرهای مختلف بعد از گرانی بنزین/ بازگشت آرامش به کشور"/>
    <meta property="og:description" content="ایسنا نوشت: تجمعاتی که از روز گذشته در برخی شهرهای کشور در اعتراض به گران شدن بنزین شکل گرفته بود عمدتا پایان یافته و گزارش‌ها از بیشتر شهرهایی که محل انجام تجمعات پراکنده بود، حاکی از برقراری آرامش و عادی شدن روال کار و زندگی در آنها است."/>
  </head>
  <body>
    <article>
      <h1>وضعیت شهرهای مختلف بعد از گرانی بنزین/ بازگشت آرامش به کشور</h1>
      <address>
        <time datetime="2019-11-17T16:10:00+00:00">17 Nov 2019, 16:10</time>
      </address>
      <p>ایسنا نوشت: تجمعاتی که از روز گذشته در برخی شهرهای کشور در اعتراض به گران شدن بنزین شکل گرفته بود عمدتا پایان یافته و گزارش‌ها از بیشتر شهرهایی که محل انجام تجمعات پراکنده بود، حاکی از برقراری آرامش و عادی شدن روال کار و زندگی در آنها است.</p>
      <p>
        <b>آرامش در خرم‌آباد برقرار است</b>
      </p>
      <p>فرماندار خرم‌آباد اعلام کرد: آرامش در خرم‌آباد برقرار است. جعفر طولابی، با بیان این‌که اوضاع این شهر عادی است، اظهار کرد: تا این لحظه از روز یکشنبه هیچ‌گونه گزارشی مبنی بر تجمع یا اخلال در نظم عمومی نداشته‌ایم.</p>
      <p>وی ادامه داد: نیروهای نظامی و امنیتی تمهیدات لازم را اندیشیده و در حال حاضر مشکل خاصی وجود ندارد و آرامش برقرار است.</p>
      <p>
        <b>دستگیری ۴۰ اخلالگر عمدتاً غیربومی در یزد  </b>
      </p>
      <p>دادستان عمومی و انقلاب یزد از دستگیری ۴۰ نفر در تجمعات اخیر این شهر خبر داد و اعلام کرد: اغلب دستگیرشدگان از اتباع بیگانه و غیر یزدی بوده‌اند.</p>
      <p>«محمد حدادزاده» ضمن اعلام این خبر افزود: به دنبال تغییر نرخ بنزین برخی از مردم با تجمع‌های آرام و مسالمت‌آمیز خواستار بیان اعتراض خود نسبت به این امر بودند ولی در این میان نیز برخی از افراد که اغلب نیز غیربومی و غیریزدی بودند با نیاتی سوء در برخی مناطق شهر یزد اقدام به فعالیت‌های هنجارشکنانه کردند.</p>
      <p>
        <b>آرامش به اصفهان بازگشته است</b>
      </p>
      <p>فرماندار اصفهان گفت: از بامداد شب گذشته همه چیز در اصفهان به روال عادی خود بازگشته است.</p>
      <p>حسین سیستانی اظهار کرد:خوشبختانه از ساعت 12 نیمه شب گذشته با همکاری مردم آرامش به اصفهان بازگشت و هم اکنون که اوایل صبح است هیچ مشکلی در تردد خودروها و رفت و آمد عابران وجود ندارد.</p>
      <p>وی افزود: زد و خورد خاصی در اصفهان در وقایع دیروز رخ نداد اما یکسری از مسائل اتفاق افتاد که دور از انتظار بود.</p>
      <p>
        <b>فرماندار: وضعیت شهرستان کارون تحت کنترل است</b>
      </p>
      <p>فرماندار شهرستان کارون در اهواز گفت: در حال حاضر شرایط بهتر شده و اوضاع شهر تحت کنترل است.</p>
      <p>معصومه خنفری در خصوص آخرین وضعیت این شهرستان پس از اعتراضات در پی سهمیه‌بندی و اعلام نرخ جدید بنزین در دو روز اخیر، اظهارکرد: در حال حاضر شرایط بهتر شده است و به جز تعدادی که لاستیک می‌سوزانند، تا این لحظه مورد خاصی وجود ندارد.</p>
      <p>
        <b>شرایط عادی و آرامش کافی در سیستان و بلوچستان برقرار است</b>
      </p>
      <p>فرمانده انتظامی سیستان و بلوچستان گفت: خوشبختانه در استان سیستان و بلوچستان موردی خاصی در رابطه با سهمیه بندی بنزین نداشتیم و آرامش کافی و شرایط آرام در استان حکمفرما است.</p>
      <p>سردار محمد قنبری افزود: مردم باید آگاه و هوشیار باشند تا در دام نقشه‌های دشمنان نیفتند.</p>
      <p>وی بیان کرد: فضای مجازی استان نیز به صورت مداوم رصد می‌شود تا خدای ناکرده افرادی خاص با نقشه‌های قبلی اقدام به انتشار تصاویر غیر واقعی نکنند.</p>
      <p>
        <b>آرامش در اردبیل برقرار است</b>
      </p>
      <p>بهروز ندایی معاون سیاسی استانداری اردبیل گفت: هیچ‌گونه درگیری و دستگیری در سطح استان انجام نشده است.</p>
      <p>وی افزود: از طریق شورای تامین نیز پیگیری هستیم و نظارت کامل  برقرار است تا هیچ‌گونه افزایش قیمتی صورت نگیرد.</p>
      <p>
        <b>در شیراز امروز هم تجمعاتی انجام شده است</b>
      </p>
      <p>از ساعتی قبل و با وجود شدت گرفتن برودت هوا و آغاز بارش در نقاطی از شیراز، بار دیگر تجمعات پراکنده در نقاط مختلف این شهر گزارش شده است.</p>
      <p>نیروهای پلیس از ساعات اولیه صبح با استقرار در نقاط کلیدی و حساس شهر، سعی کردند که آرامش را به شهر بازگردانند اما از ظهر یکشنبه 26 آبان بار دیگر افرادی موتورسوار و پیاده با تجمع در نقاطی نظیر کوزه گری، چهارراه عدالت، نقاطی از بلوار رحمت، چهارراه زند و خیابان معالی آباد، پلیس را به واکنش واداشتند.</p>
      <p>عده‌ای از میان تجمع‌کنندگان در معالی آباد شب گذشته شیشه شعب بانک واقع در این خیابان را تخریب کرده و آسیب‌های شدیدی به ایستگاه‌های اتوبوس و مترو وارد کردند، براساس مشاهدات از نقاط مختلف شیراز، شیشه های تعدادی از شعب بانک در نقاط مختلف تخریب شده و بعضی از دستگاه‌های آی تی ام بانک‌ها نیز آسیب دیده است.</p>
      <p>گزارش‌ها حاکی است که برخی شهروندان صدرا شب گذشته امکان بازگشت به خانه را پیدا نکردند و در شیراز ماندگار شدند. هم‌چنین تعدادی از کارمندان دولت ساکن شیراز که در ادارات و مدارس شهرهای اطراف مشغول به کار هستند، دیروز امکان بازگشت را پیدا نکردند.</p>
      <p>عده‌ای از افراد در میان تجمع‌کنندگان هم‌چنین شب گذشته چند پمپ بنزین را به آتش کشیدند و این موجب شد که  پمپ های بنزین خصوصی عمدتا تعطیل شود و چند پمپ بنزین دولتی با حضور پلیس امکان سوخت گیری را برای شهروندان فراهم کرده است به همین دلیل شاهد شلوغی پمپ ها بنزین‌ها در شیراز هستیم.</p>
      <p>
        <b>فرمانده انتظامی کرمانشاه: قاطعانه جلوی اغتشاشگران می‌ایستیم</b>
      </p>
      <p>فرمانده انتظامی استان کرمانشاه با تاکید بر این‌که حساب مردم از اغتشاشگران جداست، از آنها خواست با ماموران پلیس همکاری لازم را داشته باشند تا عده‌ای فرصت‌طلب نتوانند به اهداف خود برسند.</p>
      <p>سردار علی اکبر جاویدان با بیان اینکه مطالبات عموم مردم برای مسئولین محترم و قابل پیگیری است، اظهار کرد: همه مسئولین تلاش می‌کنند تا بتوانند پاسخ مناسبی به خواست‌های مردم بدهند.</p>
      <p>وی اظهار کرد: روز گذشته(شنبه) مردم کرمانشاه نیز همچون مردم برخی شهرهای دیگر اعتراض مسالمت‌آمیزی به برخی مسائل داشتند که این اعتراض‌ها به گوش مسئولین رسید و قطعا برای جلب رضایت آنها چاره‌اندیشی خواهد شد.</p>
      <p>
        <b>استاندار ایلام: هیچ‌گونه آسیبی به اماکن عمومی ایلام وارد نشد</b>
      </p>
      <p>سلیمانی دشتکی استاندار ایلام گفت: هرچند در روز گذشته شاهد برخی تجمعات در سطح استان بودیم اما خوشبختانه حرکت غیرمعقولی انجام نشد و هیچ‌گونه خسارتی به اماکن عمومی وارد نشده است.</p>
      <p>
        <b>استاندار مرکزی:در تجمعات صبح روز گذشته در اراک خساراتی وارد شد</b>
      </p>
      <p>آقازاده استاندار مرکزی گفت: در تجمعات صبح روز گذشته در اراک خساراتی وارد شد که قطعا حاصل جهت‌دهی‌های خارج از کشور است. نباید اجازه داد میدان به دست این افراد بیفتد و در این بین تقاضا داریم رسانه‌ها آنچنان که شایسته است با بیان واقعیت‌ها و عدم تحریک مردم به رغم اختلاف نظرها، در اجرای این طرح همکاری لازم را انجام دهند.</p>
      <p>
        <b>معاون سیاسی استاندار: فضای استان مرکزی آرام و عادی است</b>
      </p>
      <p>معاون سیاسی، امنیتی و اجتماعی استاندار مرکزی گفت: در حال حاضر شرایط استان مرکزی کاملا عادی و آرام است.</p>
      <p>بهروز اکرمی، با تاکید بر اینکه استان مرکزی در حال حاضر جوی کاملا آرام دارد، تصریح کرد: روز گذشته اکثریت شهرهای استان مرکزی آرام بودند و تنها در شهرهای اراک، ساوه، محلات و خمین برای ساعاتی تجمع داشتیم که به سرعت کنترل شد.</p>
      <p>
        <b>استاندار زنجان: زنجانی‌ها منطقی‌ترین رفتار را در برابر دونرخی شدن بنزین داشتند</b>
      </p>
      <p>نماینده عالی دولت در استان زنجان گفت: زنجانی‌ها منطقی‌ترین رفتار را در برابر دو نرخی شدن بنزین داشتند.</p>
      <p>فتح‌الله حقیقی افزود: افزایش بهای بنزین طبق تفاهم سران قوا انجام شده و همه باید مولفه‌های لازم برای اتحاد و انسجام کشور را رعایت کنند تا مشکلی پیش نیاید.</p>
      <p>وی با اشاره به اینکه این موضوع مورد حمایت رهبر معظم انقلاب است، تصریح کرد: نظر رهبری فصل‌الخطاب بوده و ما نیز سرباز دولت و نظام هستیم و باید همه فرمایشات ایشان را چراغ راه قرار دهیم.</p>
      <p>استاندار زنجان با قدردانی از مردم زنجان در پرهیز از رفتارهای غیرمنطقی به خاطر دو نرخی شدن بنزین، بیان کرد: مردم با وجود نگرانی‌هایی که داشتند اما با حفظ آرامش، بهترین استان در برخورد با این موضوع بودند.</p>
      <p>
        <b>معاون استاندار: آرامش در کهگیلویه و بویراحمد برقرار است و هیچ مشکلی نداریم</b>
      </p>
      <p>معاون سیاسی و امنیتی استانداری کهگیلویه و بویراحمد گفت: هم اکنون هیچ مشکلی در استان نداریم و آرامش برقرار است.</p>
      <p>"احد جمالی" افزود: الحمدلله آرامش در استان برقرار است و در پی اعتراضات اخیر مشکل خاصی در استان نداشته‌ایم.</p>
      <p>
        <b>اوضاع بوشهر آرام است</b>
      </p>
      <p>در همین زمینه اوضاع در بوشهر آرام اعلام شده است.</p>
      <p>
        <b>استاندار همدان: همدان آرام است</b>
      </p>
      <p>استاندار همدان اعلام کرد: همکاری مردم استان همدان در اجرای طرح دولت برای هدفمند کردن قیمت بنزین مناسب بوده و فضا آرام است.</p>
      <p>سیدسعید شاهرخی اظهار کرد: در استان همدان مشکل خاصی برای اجرای طرح افزایش قیمت بنزین نداشته و همه چیز درحال پیگیری و انجام است.</p>
      <p>
        <b>عوامل اصلی ناآرامی اخیر در آذربایجان شرقی شناسایی شده‌اند/ وضعیت استان کاملا عادی است</b>
      </p>
      <p>معاون سیاسی، امنیتی و اجتماعی استاندار آذربایجان شرقی با تاکید بر این‌که در راستای حفظ نظم و آرامش جامعه، تمامی نقاط شهر مجهز به دوربین مداربسته است، گفت: عواملی که به عنوان "عوامل اصلی" در این ناآرامی‌ها فعالیت داشتند، توسط دوربین‌ها ثبت شده و همه شناسایی شده‌اند که برای تعدادی از آنان اقدام شده و قطعا برای تعداد دیگر نیز اقدام خواهد شد.</p>
      <p>علیار راستگو در جمع خبرنگاران، اظهار کرد: در حال حاضر در هیچ شهری از استان مشکل خاصی نداریم و وضعیت استان کاملا عادی است.</p>
      <p>
        <b>معاون استاندار: امنیت کردستان با مشکل مواجه نیست/ مردم صف خود را از اشرار جدا کنند</b>
      </p>
      <p>معاون سیاسی، امنیتی و اجتماعی استاندار کردستان گفت: در ۲ روز گذشته بدخواهان و اشرار اجیر شده آنان تلاش بسیاری داشتند که بتوانند به نام مردم به اقدامات تخریبی خود تداوم بخشند ولی با توجه به تمهیدات اندیشیده شده و مهم‌تر از همه درایت و بصیرت مردم و جدا کردن صف خود از آنان در حال حاضر استان از نظر امنیتی با مشکلی مواجه نیست.</p>
      <p>
        <b>نماینده سیرجان: آرامش در سیرجان برقرار شده است</b>
      </p>
      <p>نماینده مردم سیرجان در مجلس گفت که غائله برپا شده در این شهرستان در واکنش به افزایش قیمت بنزین با حضور نیروهای مردمی خاتمه یافته و در حال حاضر آرامش در این شهر برقرار است.</p>
    </article>
  </body>
</html>