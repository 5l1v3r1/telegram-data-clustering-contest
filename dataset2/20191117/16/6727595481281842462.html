<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ancy-sojan-and-suryajith-wins-100-meters-in-state-sports-meet927.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T16:31:00+00:00"/>
    <meta property="og:title" content="തകര്‍ന്നുവീണത് ഒളിമ്പ്യന്റെ റെക്കോഡ്; കണ്ണൂരിലെ വേഗപ്പോരില്‍ ആന്‍സിയും സൂര്യജിത്തും"/>
    <meta property="og:description" content="Athletics Sport-News കണ്ണൂര്‍: കണ്ണൂരിന്റെ മണ്ണില്‍ തീ പടര്‍ത്തി ആന്‍സി സോജനും സൂര്യജിത്തും വേഗമേറിയ താരങ്ങള്‍. സംസ്ഥാന സ്‌കൂള്‍ കായികമേളയില്‍ പെണ്‍കുട്ടികളുടെ സീനിയര്‍ 1"/>
  </head>
  <body>
    <article>
      <h1>തകര്‍ന്നുവീണത് ഒളിമ്പ്യന്റെ റെക്കോഡ്; കണ്ണൂരിലെ വേഗപ്പോരില്‍ ആന്‍സിയും സൂര്യജിത്തും</h1>
      <address><time datetime="2019-11-17T16:31:00+00:00">17 Nov 2019, 16:31</time> by <a rel="author">സ്പോര്‍ട്സ് ഡെസ്‌ക്</a></address>
      <p>കണ്ണൂര്‍: കണ്ണൂരിന്റെ മണ്ണില്‍ തീ പടര്‍ത്തി ആന്‍സി സോജനും സൂര്യജിത്തും വേഗമേറിയ താരങ്ങള്‍. സംസ്ഥാന സ്‌കൂള്‍ കായികമേളയില്‍ പെണ്‍കുട്ടികളുടെ സീനിയര്‍ 100 മീറ്ററില്‍ തൃശ്ശൂര്‍ നാട്ടിക സര്‍ക്കാര്‍ ഫിഷറീസ് എച്ച്.എസ്.എസിലെ വിദ്യാര്‍ഥിനിയായ ആന്‍സി തകര്‍ത്തത് ഒളിമ്പ്യന്‍ ജിസ്‌ന മാത്യുവിന്റെ റെക്കോഡാണ്.</p>
      <p>12.05 സെക്കന്റാണ് ആന്‍സിക്ക് ഫിനിഷിങ് പോയന്റിലേക്കു വേണ്ടിവന്നത്. ഈ വര്‍ഷം മീറ്റില്‍ ഇരട്ട സ്വര്‍ണം നേടുന്ന ആദ്യ താരവും കൂടിയാണ് ആന്‍സി. ആന്‍ റോസ് ടോമിക്കാണു വെള്ളി. പി.ടി അഞ്ജലി വെങ്കലം നേടി. പാലക്കാട് ബി.ഇ.എം.എച്ച്.എസിലെ വിദ്യാര്‍ഥിയാണു സൂര്യജിത്ത്.</p>
      <p>സബ് ജൂനിയര്‍ പെണ്‍കുട്ടികളുടെ 100 മീറ്ററില്‍ പാലക്കാടിന്റെ ജി. താര സ്വര്‍ണം നേടിയപ്പോള്‍, കോഴിക്കോടിന്റെ നിവേദ്യ ജി.എസ് വെള്ളി നേടി. ആലപ്പുഴയുടെ സ്‌നേഹ ജേക്കബ് വെങ്കലം നേടി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സ്‌നേഹയായിരുന്നു കഴിഞ്ഞതവണ സ്വര്‍ണം നേടിയത്. എന്നാല്‍ ഹീറ്റ്‌സിലെ മികവ് ഫൈനലില്‍ പ്രദര്‍ശിപ്പിക്കാനാകാതെ പോയപ്പോള്‍ വിജയം താരയ്‌ക്കൊപ്പമായി.</p>
      <related>
        <a href="https://www.doolnews.com/kerala-state-school-meet-begins-today-sport-teachers-stike-will-not-affect-the-meet-mercikuttan111.html?utm_source=doolnews&amp;utm_medium=related"/>
      </related>
      <p>ജൂനിയര്‍ പെണ്‍കുട്ടികളുടെ 100 മീറ്ററില്‍ കോട്ടയത്തിന്റെ സാന്ദ്രമോള്‍ സ്വര്‍ണം നേടി. പൂഞ്ഞാര്‍ എസ്.എം.വി എച്ച്.എസ്.എസിന്റെ താരമാണ് സാന്ദ്ര. എറണാകുളത്തിന്റെ ഫിസ റഫീക്കിനു വെള്ളി ലഭിച്ചു. കോട്ടയത്തിന്റെ അലീന വര്‍ഗീസിനാണു വെങ്കലം.</p>
      <p>ജൂനിയര്‍ ആണ്‍കുട്ടികളുടെ 100 മീറ്ററില്‍ മലപ്പുറം താനൂരിന്റെ മുഹമ്മദ് ഹനാനാണ് ഒന്നാമതെത്തിയത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>രണ്ട് പോയിന്റിന് പാലക്കാടിനെ പിന്നിലാക്കി എറണാകുളമാണ് ഇപ്പോള്‍ ഒന്നാമത്. ഫീല്‍ഡിനങ്ങളിലെ മികവാണു നിലവിലെ ചാമ്പ്യന്മാര്‍ക്കു കരുത്തായത്. എറണാകുളത്തിന് 50.3 പോയിന്റും പാലക്കാടിന് 48.3 പോയിന്റുമാണുള്ളത്.</p>
      <figure>
        <iframe src="https://www.youtube.com/embed/WOHPLaovcuQ" width="500" height="281" data-service="Youtube" scrolling="no"/>
      </figure>
    </article>
  </body>
</html>