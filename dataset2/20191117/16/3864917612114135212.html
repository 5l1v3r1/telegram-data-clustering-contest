<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2819930-cehia-vidsvatkuvala-uvilej-oksamitovoi-revolucii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T16:32:00+00:00"/>
    <meta property="og:title" content="Чехія відсвяткувала ювілей Оксамитової революції"/>
    <meta property="og:description" content="Чехія відзначила 17 листопада 30-річчя Оксамитової революції; по всій країні, зокрема, в столиці Празі пройшли святкові заходи."/>
  </head>
  <body>
    <article>
      <h1>Чехія відсвяткувала ювілей Оксамитової революції</h1>
      <h2>Чехія відзначила 17 листопада 30-річчя Оксамитової революції; по всій країні, зокрема, в столиці Празі пройшли святкові заходи.</h2>
      <address>
        <time datetime="2019-11-17T16:32:00+00:00">17 Nov 2019, 16:32</time>
      </address>
      <p>Про це повідомляє кореспондент Укрінформу.</p>
      <p>"Те, що в Польщі тривало 10 років, а в Угорщині 10 місяців, в Чехословаччині відбулося протягом 10 днів", - заявив глава чеського уряду Андрій Бабіш на урочистій церемонії у Національному музеї Праги.</p>
      <p>Участь у ній взяли глави урядів Словаччини, Польщі, Угорщини, а також президент німецького Бундестагу Вольфганг Шойбле.</p>
      <p>Бабіш підкреслив роль чеського дисидента Вацлава Гавела, який став першим президентом країни після Революції 1989 року.</p>
      <p>Прем’єр також подякував усім, хто сприяв вступу <a href="https://www.ukrinform.ua/tag-cehia">Чехії</a> в НАТО і Євросоюз.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574009680-8465.png"/>
          <figcaption>1/6: Чехи святкують ювілей Оксамитової революції. Фото: ČTK</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574009680-6708.png"/>
          <figcaption>2/6: Чехи святкують ювілей Оксамитової революції. Фото: ČTK</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574009680-6443.png"/>
          <figcaption>3/6: Чехи святкують ювілей Оксамитової революції. Фото: ČTK</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574009680-4161.png"/>
          <figcaption>4/6: Чехи святкують ювілей Оксамитової революції. Фото: ČTK</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574009680-5104.png"/>
          <figcaption>5/6: Чехи святкують ювілей Оксамитової революції. Фото: ČTK</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574009680-7358.png"/>
          <figcaption>6/6: Чехи святкують ювілей Оксамитової революції. Фото: ČTK</figcaption>
        </figure>
      </slideshow>
      <p>З річницею Оксамитової революції чехів привітало <a href="https://twitter.com/UKRinCZE/status/1195991309049352192">Посольство України в Празі</a>.</p>
      <p>"З нагоди Національного дня 17 листопада та 30-ї свободи Посольство України в Чехії вітає чеську націю та дякує Чехії за її сильну та послідовну підтримку Україні", - сказав посол Євген Перебійніс.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819454-premer-cehii-vidvidae-ukrainu-z-velikou-biznesovou-delegacieu.html">Прем'єр Чехії відвідає Україну з великою бізнесовою делегацією</a>
      </blockquote>
      <p>Оксамитова революція (як її охрестили іноземні журналісти) 1989 року, яка призвела до повалення комуністичного режиму ЧССР і згодом до розділення країни на Чехію і Словаччину, почалася 17 листопада зіткненням учасників багатотисячної мирної студентської демонстрації у Празі з поліцією. Демонстранти були жорстоко розігнані, поранення отримали понад 500 людей. Протягом наступних днів проходили чисельні демонстрації, наймасовішою стала акція 25 і 26 листопада – до 700 тисяч громадян. 27 листопада було оголошено загальнонаціональний страйк, що тривав 2 години, але участь в якому взяло 75 % населення країни.</p>
      <p>29 листопада парламент скасував статтю конституції про керівну роль КПЧ, 10 грудня президент Чехословаччини Густав Гусак пішов у відставку, і був сформований новий коаліційний уряд національної згоди, в якому комуністи і опозиція отримали однакову кількість місць. А 29 грудня президентом ЧССР було обрано письменника, правозахисника, главу "Громадського форуму" Вацлава Гавела. Успіх Оксамитової революції був забезпечений падінням Берлінського муру та Перебудовою в СРСР.</p>
    </article>
  </body>
</html>