<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/17/news/bolivia_vittime_proteste_cocaleros_morales-241274045/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T16:38:00+00:00"/>
    <meta property="og:title" content="Bolivia, 23 morti dall'inizio delle proteste. 'Cocaleros': 48 ore a Anez per dimettersi"/>
    <meta property="og:description" content="Gli scontri più violenti a Cochabamba, che i produttori di coca cercano di attraversare per poter raggiungere La Paz. Ora minacciano un blocco a tempo"/>
  </head>
  <body>
    <article>
      <h1>Bolivia, 23 morti dall'inizio delle proteste. 'Cocaleros': 48 ore a Anez per dimettersi</h1>
      <h2>Gli scontri più violenti a Cochabamba, che i produttori di coca cercano di attraversare per poter raggiungere La Paz. Ora minacciano un blocco a tempo indeterminato di tutte le vie di comunicazione stradali. Morales: "Molta paura" che l'attuale crisi sfoci in guerra civile. Onu: situazione quasi "fuori controllo"</h2>
      <address>
        <time datetime="2019-11-17T16:38:00+00:00">17 Nov 2019, 16:38</time>
      </address>
      <p><b>LA PAZ</b> - È di almeno 23 morti il bilancio degli scontri in Bolivia, seguiti all'autoesilio in Messico dell'ex presidente <b>Evo Morales</b> e all'autoinvestitura alla carica di capo dello Stato, sebbene a interim, della presidente del Senato <b>Jeanine Anez</b>. Le ultime informazioni indicano quattro persone uccise nella regione centrale della Bolivia.<br/><br/>Gli scontri più violenti avvengono a Cochabamba, che i produttori di coca cercano di attraversare per poter raggiungere La Paz, e qui unirsi alle proteste antigovernative messe in atto dagli agricoltori. I 'cocaleros' hanno dato alla presidente ad interim Jeanine Anez "48 ore di tempo" per rinunciare al suo incarico. Se non lo farà, hanno minacciato di avviare un blocco a tempo indeterminato di tutte le vie di comunicazione stradali fino a raggiungere l'obiettivo fissato.<br/><br/>Sostenitori del presidente dimissionario Evo Morales esule in Messico i 'cocaleros', riferisce il quotidiano <i>El Deber</i>, hanno tenuto la notte scorsa un 'cabildo' (assemblea popolare) a Sacaba, vicino a Cochabamba, nello stesso luogo dove era in corso la cerimonia funebre di cinque militanti uccisi venerdì, i 'cocaleros' hanno chiesto anche un ripiegamento immediato delle forze armate da Sacaba per evitare ulteriori vittime.<br/><br/>Nelle ultime ore l'Onu ha avvertito che la situazione è quasi "fuori controllo". La Commissione interamericana dei diritti umani (Cidh) ha affermato che l'alto numero di vittime è frutto della "repressione combinata di forze di polizia e dell'esercito". La stessa Commissione ha condannato il governo per aver emesso un decreto che esenta da ogni responsabilità penale i soldati che prendano parte alla repressione delle proteste.<br/><br/>La norma è stata approvata alla vigilia del giorno più violento dall'inizio della crisi, quando almeno otto coltivatori di coca pro-Morales sono stati uccisi dalle forze di sicurezza durante una manifestazione. "Non è una licenza di uccidere per le forze armate", ha detto il ministro della Presidenza <b>Jerjes Justiniano</b> in una conferenza stampa.<br/><br/>L'ex presidente <b>Evo Morales</b> intanto ha dichiarato di avere "molta paura" che l'attuale crisi porti a una guerra civile. Dal 12 novembre rifugiato in Messico, Morales chiede un "grande dialogo nazionale" come unico modo per porre fine alla violenza e apre le porte alla mediazione internazionale di Nazioni Unite, Unione europea o Chiesa cattolica. Morales, che ha ringraziato il presidente Andres Manuel Lopez Obrador per avergli salvarto la "vita", non esclude però "minacce e attacchi" da Paesi "eccessivamente industrializzati", chiaro riferimento agli Stati Uniti.</p>
    </article>
  </body>
</html>