<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:830755-Orlovi-jos-cekaju-let-za-EP-Srbija-novu-sansu-ima-u-barazu"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T16:05:00+00:00"/>
    <meta property="og:title" content="&quot;Orlovi&quot; još čekaju let za EP: Srbija novu šansu ima u baražu"/>
    <meta property="og:description" content="Izabranici Ljubiše Tumbakovića su u poslednjem kolu grupe B odigrali nerešeno sa Ukrajincima i tako ostali bez direktnog plasmana na EP"/>
  </head>
  <body>
    <article>
      <h1>"Orlovi" još čekaju let za EP: Srbija novu šansu ima u baražu</h1>
      <address><time datetime="2019-11-17T16:05:00+00:00">17 Nov 2019, 16:05</time> by <a rel="author">N. ILjUKIĆ</a></address>
      <p>
        <b>Izabranici Ljubiše Tumbakovića su u poslednjem kolu grupe B odigrali nerešeno sa Ukrajincima i tako ostali bez direktnog plasmana na EP</b>
      </p>
      <p>SAMO pola minuta delilo je Srbiju od istorijskog i prvog trijumfa protiv Ukrajine posle šest poraza iz isto toliko mečeva. U finišu kvalifikacija za Prvenstvo Evrope sledeće godine “orlovi” su imali tri boda u džepu, ali ih je duboko u nadoknadi vremena ohladio rezervista gostiju Artem Besedin golom za konačnih 2:2 (1:1).</p>
      <p>Neposredno pred ovaj šokantni pogodak koji je potvrdio da nam se baš ne da sa Ukrajincima, postalo je jasno da ćemo morati u martovski baraž za EP, jer su Portugalci u finišu utajice u Luksemburgu obezbedili trijumf i uspeli da se plasiraju na veliko takmičenje.</p>
      <p>Za razliku od junske “petarde” kojom je zapečaćnjna selektorska sudbina Mladena Krstajića i beživotne igre u Ljvovu, sinoć je u Beogradu Srbija bila sa više boje u licu i više smisla u svojoj igri. Rano vođstvo posle opravdano dosuđenog penala u 9. minutu koje je doneo Dušan Tadić nekako je nagovestilo da ima nade da se Ukrajini konačno stane na glavu ili rep. Ipak, izjednačenje Jaremčuka u 32. minutu je otkrilo sve moguće pukotine naše odbrane. Ni Kolarov, ni Milenović nisu uspeli da se izbore sa skoro bezazlenim loptama, pa je nesigurnost surovo kažnjena.</p>
      <p>U drugom poluvremenu, skoro u pozorišnoj atmosferi Ukrajina je donekle pokazala zbog čega će ove kvalifikacije završiti sa šest pobeda i samo dva remija... Ipak, u pravo vreme, već u 56. minutu je Aleksandar Mitrović nastavio svoj put ka vrhu večne liste strelaca naše reprezentacije. On se sjajno snašao posle centaršuta Dušana Tadića i vešto smestio loptu u mrežu za svoj 34. gol u dresu nacionalnog tima.</p>
      <p>Od tog trenutka se činilo da je pitanje pobednika rešeno i da će Srbija ispuniti obećanje koje su igrači danima slali navijačima. Do sudijske andoknade vremena praktično se ništa opasno nije videlo pred oba gola, a onda je u 93. minutu, pola minuta pre kraja utakice, rezervista Ukrajine Artem Besedin iskoristio potpunu konfuziju i paniku u našoj odbrani i sa 15 metara poslao loptu u donji desni ugao “prekratkog” Predraga Rajkovića koji je iznenada na golu zamenio prvog golmana Marka Dmitrovića.</p>
      <p>-Ne bih danasa bio strog prema našim reprezentativcima. Ovo je trenutno najbolje što Srbija ima. Naravno, i posle ovog meča ćemo nastaviti da tragamo za što boljim rešenjima, pre svega u odbrani i veznom redu – priznao je selektor Srbije Ljubiša Tumbaković kako se oseća, ali i šta će ubuduće da radi sa sastavom svog tima.</p>
      <p>Srbija je na dva različita načina doživela najveće šokove u ovim kvalifikacijama od jedne iste reprezentacije. Pet lakih komada od juna sigurno bole navijače i igrače, ali gol u 93. minutu, iako nebitan za konačan plasman na tabeli, toliko je teško pao Tumbakovićevom timu, da je nekoliko igrača popadalo od muke na travu stadiona. Ta slika s kraja jučerašnje utakmice najbolje je opisala koliko su neke propuštene prilike iz nekih prethodnih mečeva u novembr ove godine s kamatom došle na naplatu. Srećom po “orlove”, postoji i popravni ispit u martu. Pitanje je samo koliko ime rivala (Norveška) može danas nekome da nabaci osmeh optimizma na lice.</p>
      <p>
        <b>SRBIJA – UKRAJINA 2:2 (1:1)</b>
      </p>
      <p>STRELCI: Tadić u 9. (iz jedanaesterca) i Mitrović u 56. minutu za Srbiju, a Jaremčuk u 32. i Besedin u 93. minutu za Ukrajinu. Stadion “Rajko Mitić”. Gledalaca: 3.000. Sudija: Bobi Maden (Škotska) 7.</p>
      <p>SRBIJA: Rajković 6 – Ni. Maksimović 6, Milenković 6, Kolarov 6,5, Rodić 6 – Gudelj 6,5, Ne. Maksimović 6 (od 76. Milivojević -)– Tadić 7, Ljajić 6,5 (69. Gaćinović -), Radonjić 6,5 (82 Milinković-Savić -) – Mitrović 7.</p>
      <p>UKRAJINA: Pjatov 6 – Karavaev 6, Matvijenko 6,5, Krivcov 6, Mikolenko 6– Sidorčuk 6,5– Cigankov 6,5 (76. Besedin 7), Kovalenko 6,5 (76. Šepeliev -), Malinovskij 6,5 (88. Šakov -), Jarmolenko 7 – Jaremčuk 7.</p>
      <p>Igrač utakmice: Dušan Tadić (Srbija)</p>
      <p>
        <b>DOSTOJANSTVEN DOČEK</b>
      </p>
      <p>ZA razliku od juna ove godine, kada je Srbija u Ljvovu dočekana pristačkim navijanjem i zvižducima tokom intoniranja himne, juče je u Beogradu 3.000 navijača na stadionu “Rajko Mitić” pokazalo dozu dostojanstva. Osim sporadičnog navijanja sa južne tribine gde je grupa od 100 najvatrenijih navijača Srbije skandiralo “Kosovo-Srbija” i “Srbija-Rusija”, slabo šta se čulo u skoro kamernoj atmosferi. Ostaje samo nejasno kako je letos u Ljvovu pratilo 30.000, a ovaj večerassamo 3.000 navijača.</p>
      <p>
        <b>MARTOVSKI BARAŽ</b>
      </p>
      <p>ONO što je bilo gotovo izvesno, potvrđeno je sinoć: Srbija će u martu 2020. godine igrati baraž protiv Norveške u Oslu. To je prvo polufinale baraža, dok drugo igraju Škoti kod kuće sa Bugarskom. Pobednici ova dva polufinala sastače se u finalnom meču čiji će domaćin biti odlučen žrebom. Prvebstvo Evrope igra se od 12. juna do 12. jula u 12 evropskih gradova (Rim, Bilbao, Minhen, Glazgov, London, Amsterdam, Dablin, Sankt Petersburg, Baku, Budimpešta, Bukurešt i Kopenhagen).</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:830745-Lekcija-navijaca-Srbije-za-Ukrajince-Bez-zvizduka-za-himnu-gostiju"/>
        <a href="http://www.novosti.rs/vesti/sport.294.html:830708-KRAJ-Srbija-bez-direktnog-plasmana-na-EP---Portugalci-pobedili-a-orlovi-osvojili-samo-bod-u-Beogradu"/>
        <a href="http://www.novosti.rs/vesti/sport.294.html:830620-Srbija-u-Beogradu-igra-protiv-Ukrajine-Osveta-na-fudbalski-nacin"/>
        <a href="http://www.novosti.rs/vesti/sport.294.html:830615-Kalkulacije-orlova-Evo-kako-sve-Srbija-moze-do-EP"/>
        <a href="http://www.novosti.rs/vesti/sport.294.html:830583-FSS-apeluje-na-navijace-pred-Ukrajinu-Pod-uslovnom-smo-kaznom-UEFA---ne-unosite-transparente-parole-i-poruke"/>
        <a href="http://www.novosti.rs/vesti/naslovna/teme/teme.97.html:tema-14-Smena-Radomira-Antica"/>
      </related>
    </article>
  </body>
</html>