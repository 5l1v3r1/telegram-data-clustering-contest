<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-futbol-femeni-es-planta-i-compleix-lamenaca-de-la-vaga/noticia/2964051/"/>
    <meta property="og:site_name" content="CCMA"/>
    <meta property="article:published_time" content="2019-11-17T16:53:36+00:00"/>
    <meta property="og:title" content="El futbol femení es planta i compleix l'amenaça de la vaga"/>
    <meta property="og:description" content="Aquest cap de setmana els setze equips de la Primera Iberdrola no han sortit als terrenys de joc per reclamar millores laborals en el seu conveni col·lectiu"/>
  </head>
  <body>
    <article>
      <h1>El futbol femení es planta i compleix l'amenaça de la vaga</h1>
      <h2>Aquest cap de setmana els setze equips de la Primera Iberdrola no han sortit als terrenys de joc per reclamar millores laborals en el seu conveni col·lectiu</h2>
      <address><time datetime="2019-11-17T16:53:36+00:00">17 Nov 2019, 16:53</time> by <a rel="author">esport3</a></address>
      <p><b>Primer cap de setmana de vaga</b> a la <b>màxima categoria estatal del futbol femení</b>. Les jugadores dels <b>setze equips que juguen a la Primera Iberdrola no han sortit als terrenys de joc</b> per reclamar millores en el conveni col·lectiu.</p>
      <p>Després de reunions maratonianes des de fa més d'un any entre els<b> sindicats i la patronal</b>, l'Associació de Clubs de Futbol Femení, les futbolistes han dit prou i han complert la seva amenaça: es planten fins que no es trobi una sortida.</p>
      <p>Les futbolistes<b> reclamen un salari de 16.000 euros bruts anuals</b> a jornada completa i el<b> 75% </b>en el cas de les jugadores que estiguin a <b>temps parcial (12.000 euros)</b>, 30 dies naturals de vacances, un protocol d'embaràs, maternitat i lactància, un complement salarial per incapacitat temporal del 100% durant el temps que estiguin de baixa i també un plus d'antiguitat per cada dos anys de permanència en un mateix club.</p>
      <p>L'<b>Associació de Clubs de Futbol Femení</b>, de la qual els únics equips que <b>no formen part són el Barça, el Tacón (que es convertirà en el Reial Madrid a partir de la pròxima temporada) i l'Athletic Club</b>, considera inassumibles a dia d'avui les exigències de les futbolistes i proposa un pla d'acció a llarg termini que permeti de forma progressiva avançar cap a les reclamacions de les futbolistes. Ara com ara, <b>els clubs xifren un salari mínim de 8.000 euros a jornada parcial del 75% argumentant</b> que és el màxim que garanteix la supervivència de tots els clubs que formen part de l'Associació.</p>
      <p>Aquest dilluns al migdia els sindicats de les futbolistes i la patronal es tornen a asseure a la taula de negociacions en un nou intent per desencallar la situació.</p>
      <p> </p>
    </article>
  </body>
</html>