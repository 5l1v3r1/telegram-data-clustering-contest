<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/kiderult-kik-lesznek-a-92-oscar-gala-szervezoi-1874064/"/>
    <meta property="og:site_name" content="Világgazdaság"/>
    <meta property="article:published_time" content="2019-11-17T16:03:00+00:00"/>
    <meta property="og:title" content="Kiderült, kik lesznek a 92. Oscar-gála szervezői"/>
    <meta property="og:description" content="Howell Taylor a Csillag születik című filmért kapott Oscar-jelölést, Stephanie Allain pedig a Los Angeles-i Filmfesztivál igazgatója."/>
  </head>
  <body>
    <article>
      <h1>Kiderült, kik lesznek a 92. Oscar-gála szervezői</h1>
      <address><time datetime="2019-11-17T16:03:00+00:00">17 Nov 2019, 16:03</time> by <a rel="author">MTI</a></address>
      <p>Az Oscar-jelölt Lynette Howell Taylor és Stephanie Allain lesz a 92. Oscar-gála producerpárosa – jelentette be szombaton David Rubin, az amerikai filmakadémia elnöke.</p>
      <p>Mindkét producer először kapott lehetőséget a ceremónia megszervezésére. A gálát 2020. február 9-én sugározza majd az ABC tévécsatorna a Los Angeles-i Hollywood &amp; Highland Center Dolby Színházából – ismertette a filmakadémia honlapja.<br/>Rubin szerint a két tehetséges producer, akik a független filmeken és globális kasszasikereken is dolgoztak már, dinamikus és izgalmas műsort nyújt a 92. Oscar-gálán.</p>
      <aside>Howell Taylor és Allain elmondta, hogy amióta csak az eszüket tudják, nézték az Oscar-gálákat, az álmuk vált valóra azzal, hogy most ők lehetnek a producerei a műsornak, és megtiszteltetésnek tartják a felkérést.</aside>
      <p>Karey Burke, az ABC Entertainment elnöke kiemelte, hogy a producerpáros szerződtetése az idei Oscar-szezon első győzelme. Mint hozzáfűzte: a két producernek csalhatatlan ízlése van, szakmájuk krémjébe tartoznak, és képesek rá, hogy rabul ejtsék a közönséget.</p>
      <p>Howell Taylor a Csillag születik című film producereként kapott Oscar-jelölést. Az elmúlt 15 évben több mint 20 film producere volt, egyebek mellett A könyvelő, a Captain Fantastic és a Nagy szemek című filmeken dolgozott. Ő alapította a 51 Entertainment produkciós vállalatot.</p>
      <figure>
        <img src="https://www.vg.hu/wp-content/uploads/2018/12/0008922D.jpg"/>
        <figcaption>Fotó: AFP/Mladen Antonov</figcaption>
      </figure>
      <p>Allain olyan rendezők pályafutását indította el, mint John Singleton, Robert Rodriguez, Craig Brewer, Sanaa Hamri és Justin Simien. Producere volt a Dear White People című filmnek és a Nyomulj és nyerj! című tévésorozatnak is. Produkciós cége, a Homegrown Pictures számos nőkről és feketékről, illetve más kisebbségekről készült filmen dolgozott. Allain emellett a Los Angeles-i Filmfesztivál igazgatója.</p>
      <p>A 92. Oscar-díjátadó gálát világszerte több mint 225 országban és térségben közvetítik televízión.</p>
    </article>
  </body>
</html>