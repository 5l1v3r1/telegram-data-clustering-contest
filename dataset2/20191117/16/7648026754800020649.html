<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a9%d7%99%d7%a8-%d7%a4%d7%a8%d7%99%d7%93%d7%94-%d7%9e%d7%a0%d7%94%d7%9c%d7%99-%d7%91%d7%aa%d7%99-%d7%94%d7%a1%d7%a4%d7%a8-%d7%91%d7%a4%d7%aa%d7%97-%d7%aa%d7%a7%d7%95%d7%94-%d7%a0%d7%a4%d7%a8%d7%93%d7%99%d7%9d-%d7%91%d7%a9%d7%99%d7%a8%d7%94-%d7%9e%d7%a1%d7%99%d7%92%d7%9c%d7%99%d7%aa-%d7%94%d7%9c%d7%9c-%d7%99%d7%90%d7%a8%d7%90%d7%a7-418398"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-17T16:20:00+00:00"/>
    <meta property="og:title" content="שיר פרידה: מנהלי בתי הספר בפתח תקוה נפרדים בשירה מסיגלית הלל יאראק"/>
    <meta property="og:description" content="במהלך אירוע פרידה מסיגלית הלל יאראק, עד לאחרונה  מנהלת אגף חינוך יסודי וסגנית מנהל מינהל החינוך בעיר, הוקרנו מספר מצגות שהציגו את הישגיה ואת ההערכה כלפיה מצד אישים רבים ובתוכם שר החינוך לשעבר שי פירון. סיגלית אף זכתה להפתעה כשכל מנהלי בתי הספר היסודיים שרו לכבודה וריגשו אותה עד מאוד"/>
  </head>
  <body>
    <article>
      <h1>שיר פרידה: מנהלי בתי הספר בפתח תקוה נפרדים בשירה מסיגלית הלל יאראק</h1>
      <h2>במהלך אירוע פרידה מסיגלית הלל יאראק, עד לאחרונה  מנהלת אגף חינוך יסודי וסגנית מנהל מינהל החינוך בעיר, הוקרנו מספר מצגות שהציגו את הישגיה ואת ההערכה כלפיה מצד אישים רבים ובתוכם שר החינוך לשעבר שי פירון. סיגלית אף זכתה להפתעה כשכל מנהלי בתי הספר היסודיים שרו לכבודה וריגשו אותה עד מאוד</h2>
      <address><time datetime="2019-11-17T16:20:00+00:00">17 Nov 2019, 16:20</time> by <a rel="author">מתן דויטש</a></address>
      <p>כ-300 איש נכחו באירוע הפרידה מסיגלית הלל יאראק, עד לאחרונה  מנהלת אגף חינוך יסודי וסגנית מנהל מינהל החינוך בעיר, שנערך בשבוע החולף באולפנית ישורון.</p>
      <figure>
        <img src="http://mynetpetahtikva.co.il/dyncontent/2019/11/17/5c0ef6e1-3251-48b4-884f-1a1a1a562d39.jpeg"/>
        <figcaption>שרים לכבוד סיגלית. צילום: פרטי</figcaption>
      </figure>
      <p>במהלך האירוע הוקרנו מספר מצגות שהציגו את הישגיה של סיגלית ואת ההערכה כלפיה מצד אישים רבים ובתוכם שר החינוך לשעבר שי פירון. סיגלית אף זכתה להפתעה כשכל מנהלי בתי הספר היסודיים שרו לכבודה וריגשו אותה עד מאוד. גם ילדיה ובעלה ערן יאראק שיבחו אותה על היותה קודם כל אשת משפחה למופת ואמא תומכת שלא הרפתה גם בימים עמוסים.</p>
      <p>רמי הופנברג, מנהל מינהל החינוך, הודה לסיגלית במילים חמות ומחבקות על כך שהובילו יחדיו את הקמת האגף היסודי ובהמשך את האגף לחינוך מיוחד. ״הפכת כל אבן כדי לסייע לכל ילדה וילד" אמר הופנברג. "הרגישות שלך היא נדירה. הבאת את האגף היסודי להישגים כל כך משמעותיים שעוד הרבה אחרי לכתך אנחנו נמשיך ונהנה מפירותיו״. </p>
      <p>״אני אלופה בלקום וליפול על עקרונות״ אמרה סיגלית בדבריה, כשהיא חנוקה מדמעות. ״ניסיתי להלחם על עקרונותיי בכל מחיר, תג המחיר היה הפעם כבד מאוד. אולי כבד מנשוא. כולכם הרי יודעים, היה לי סוף סוער.</p>
      <p>"היו אלה חודשים קשים שבמהלכם החלטתי להפסיק את המרוץ. בחרתי להרגיש את מה שמתרחש אפילו מתחת לאדמה ולא כל כך אהבתי את מה שגיליתי. האדמה רעדה תחתיי. הרגשתי שאני הולכת ומאבדת את זהותי, שיושרה ונאמנות, שהיו ערכים מרכזיים בעולמי, נמצאים במבחן קשה, מאבדים מערכם. בחרתי ללכת והעזיבה היתה בדרך קשה".</p>
      <p>אני נפרדת מכם, הייתם לי משפחה במשך 25 שנה. תלחמו על האמת, היא כמעט כל מה שיש לכם. היו מוכנים לשלם את המחיר כי גם לשתיקה יש מחיר. איבוד החירות הוא לפעמים מחיר כבד יותר מפצעי המאבק. האמינו לי - מוטב למות זקוף מלחיות על הברכיים״</p>
    </article>
  </body>
</html>