<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826128.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T16:19:00+00:00"/>
    <meta property="og:title" content="جزئیات اولین جلسه رسیدگی به اتهامات متهمان قاچاق ارز و پولشویی"/>
    <meta property="og:description" content="به گزارش فارس، اولین جلسه رسیدگی به اتهامات متهمان قاچاق ارز و پولشویی به صورت علنی در دادگاه ویژه رسیدگی به جرایم اخلال گران در نظام اقتصادی در خراسان رضوی به ریاست قاضی منصوری و با حضور مقامات قضایی، متهمان، نماینده دادستان و اصحاب رسانه برگزار شد."/>
  </head>
  <body>
    <article>
      <h1>جزئیات اولین جلسه رسیدگی به اتهامات متهمان قاچاق ارز و پولشویی</h1>
      <address>
        <time datetime="2019-11-17T16:19:00+00:00">17 Nov 2019, 16:19</time>
      </address>
      <p>اولین جلسه رسیدگی به اتهامات متهمان قاچاق ارز و پولشویی در دادگاه ویژه رسیدگی به جرایم اخلال گران در نظام اقتصادی در استان خراسان رضوی برگزار شد.</p>
      <p>به گزارش فارس، اولین جلسه رسیدگی به اتهامات متهمان قاچاق ارز و پولشویی به صورت علنی در دادگاه ویژه رسیدگی به جرایم اخلال گران در نظام اقتصادی در خراسان رضوی به ریاست قاضی منصوری و با حضور مقامات قضایی، متهمان، نماینده دادستان و اصحاب رسانه برگزار شد.</p>
      <p>در ابتدا رئیس دادگاه با ذکر موارد قانونی تذکرات لازم را به حاضران در خصوص لزوم رعایت نظم و قانون طی فرآیند رسیدگی ارائه کرد و پس از آن از نماینده دادستان عمومی و انقلاب مرکز خراسان رضوی خواست تا به قرائت کیفرخواست صادره برای متهمین بپردازد.</p>
      <p>در این هنگام قاضی صفری با حضور در جایگاه، اتهام هفت متهم این پرونده را مشارکت در اخلال عمده در نظام اقتصادی کشور از طریق قاچاق ارز به صورت شبکه‌ای و سازمان‌یافته در حد کلان به مبلغ بیش از ۹ هزار میلیارد تومان به نرخ روز اعلام و به صورت تفصیلی به تشریح اقدامات خلاف قانون این افراد پرداخت.</p>
      <p>بر اساس کیفرخواست صادره که توسط نماینده دادستان قرائت شد این افراد با سوءاستفاده از تحریم‌ها، نوسانات قیمت ارز‌های خارجی، ضعف سیستم نظارتی بانکی و با همکاری تعدادی از دلالان ارزی و عوامل بانکی داخلی، اقدام به قاچاق انواع ارز از طریق مرز‌های هوایی می‌کردند.</p>
      <p>در این هنگام بخش‌هایی از فیلم مستندات و کشفیات صورت پذیرفته توسط نهاد‌های امنیتی از اقدامات خلاف قانون متهمین در صحن علنی دادگاه پخش شد.</p>
      <p>پس از تشریح اقدامات خلاف قانون این افراد توسط نماینده مدعی‌العموم، قاضی سید هادی منصوری ضمن تقدیر از حضور اصحاب رسانه و مطبوعات در این جلسه خاطرنشان کرد: متهمین با استفاده از اظهارنامه‌های ارزی غیرواقعی با لحاظ درج مبالغ ارزی در آن و تبانی با برخی از کارمندان بانک، مبادرت به قاچاق ارز می‌کردند.</p>
      <p>رئیس دادگاه ویژه رسیدگی به جرایم اخلال‌گران و مفسدان اقتصادی خراسان رضوی افزود: بیش از ۲۹۰ اظهارنامه ارزی غیرواقعی در این فرآیند مبنی بر تایید غیرواقعی ورود ارز همراه به کشور تنظیم شده و این در حالیست که ارزی وارد کشور نمی‌شده است. بر این اساس این شبکه پس از دریافت اظهارنامه ارزی غیرواقعی به لحاظ درج و تایید غیرواقعی مبالغ ارزی از کارمند بانک، اقدام به جمع‌آوری مبالغ ارزی شامل دلار، ریال سعودی، درهم امارات و مانند آن با منشا داخلی از دلالان و صرافان غیرمجاز می‌کرده و به وسیله عوامل خود به صورت چمدانی و غیرقانونی از طریق دو فرودگاه بین‌المللی کشور به یکی از کشور‌های همسایه در جنوب قاچاق می‌کردند.</p>
      <p>پس از تشریح کلیات اقدامات خلاف قانون متهمین؛ رئیس دادگاه از نماینده بانک مرکزی حاضر در دادگاه ویژه خواست تا به ارائه مطالب خود بپردازند.</p>
      <p>نماینده بانک مرکزی با حضور در جایگاه اعلام کرد: پرونده حاضر از حیث اعداد و ارقام ارز قاچاق شده به کشور بزرگترین پرونده قاچاق ارز در کشور محسوب می‌شود.</p>
      <p>پس از اتمام اظهارات نماینده بانک مرکزی، قاضی منصوری با تشریح فرآیند رسیدگی خاطرنشان کرد: با تاکیدات رئیس کل دادگستری استان در این پرونده از نظرات کارشناسی به صورت دقیق استفاده شده است.</p>
      <p>وی پس از بیان این اظهارات از نماینده گمرک خواست تا ضمن قرار گرفتن در جایگاه به ارائه مطالب خود بپردازد.</p>
      <p>نماینده گمرک پس از حضور در جایگاه ضمن تقدیر از دستگاه قضایی در زمینه برخورد با مفاسد به تشریح اقدامات خلاف قانون این متهمین پرداخت.</p>
      <p>پس از اتمام اظهارات نماینده گمرک، قاضی سید هادی منصوری خاطرنشان کرد: متهمین در خلال اقدامات غیرقانونی خود مبادرت به قاچاق ارز به مبلغ بیش از ۹ میلیارد تومان با در نظر گرفتن نوسانات قیمت ارز‌های خارجی در سال ۹۸ نموده‌اند که ان شا الله با قاطعیت، تصمیمات قانونی در مورد آن‌ها اتخاذ می‌شود.</p>
      <p>پس از آن رئیس دادگاه با ختم اولین جلسه؛ ادامه رسیدگی را به روز‌های آتی موکول کرد.</p>
      <p>گفتنی است؛ طی دو روز گذشته غلامعلی صادقی، رئیس کل دادگستری خراسان رضوی از برگزاری دادگاه علنی رسیدگی به جرایم متهمان پرونده قاچاق کالا و ارز و پولشویی در آینده نزدیک خبر داده بود و تعداد این متهمان را هفت نفر و اتهام آنها را سوء استفاده از نوسان قیمت ارز‌های خارجی، سوءاستفاده از خلاء‌های موجود و ضعف سیستمی بانک مرکزی و ملی و اقدام به پولشویی و قاچاق ارز عنوان کرده بود.</p>
    </article>
  </body>
</html>