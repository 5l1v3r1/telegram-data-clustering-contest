<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/jak-zhivut-ukrainci-u-polskij-bielsko-bjali/"/>
    <meta property="og:site_name" content="МИГ"/>
    <meta property="article:published_time" content="2019-11-17T16:40:46+00:00"/>
    <meta property="og:title" content="Як живуть українці у польській Бєльсько-Бялі"/>
    <meta property="og:description" content="Трудова міграція, яку наші промисловці клянуть на всі заставки, у світі не є чимось винятковим. Людина завжди шукає, де краще. Наприклад, поляки, що за різних обставин не задоволені рівнем свого життя, їдуть на заробітки до Німеччини та Англії, чехи – до Австрії, португальці – до Франції, французи –"/>
  </head>
  <body>
    <article>
      <h1>Як живуть українці у польській Бєльсько-Бялі</h1>
      <address><time datetime="2019-11-17T16:40:46+00:00">17 Nov 2019, 16:40</time> by <a rel="author" href="https://mig.com.ua/author/anna/" target="_blank">Анна Чуприна</a></address>
      <p>
        <b>Трудова міграція, яку наші промисловці клянуть на всі заставки, у світі не є чимось винятковим. Людина завжди шукає, де краще. Наприклад, поляки, що за різних обставин не задоволені рівнем свого життя, їдуть на заробітки до Німеччини та Англії, чехи – до Австрії, португальці – до Франції, французи – до Канади, ба навіть горді британці не гребують заробітками у Сполучених Штатах, де представники окремих спеціальностей отримують удвічі більше, ніж у Сполученому королівстві.</b>
      </p>
      <p>
        <b>Ніде правди діти: українці їдуть, де тільки можуть. Останнім часом – у великій кількості. Війна на Сході, анексія Криму, безперервні економічні негаразди штовхають до заробітків за європейським кордоном.</b>
      </p>
      <h3>Перукарі, кухарі, водії, листоноші…</h3>
      <p>Пальму першості серед працедавців впевнено утримує сусідня Польща. Нашого роду наразі багато не тільки в традиційних «заробітчанських» галузях та регіонах, а й у невеликих містах, де пропонують свої послуги українські перукарі, кухарі, монтери, водії автобусів, оператори  машин і навіть листоноші тощо.</p>
      <figure>
        <img src="https://mig.com.ua/wp-content/uploads/2019/11/up-grazhina.jpg"/>
      </figure>
      <p>Такий короткий перелік професій [загалом їх більше 30-ти],  якими володіють трудові переселенці, що звернулися до Центру інтеграції іноземців, озвучила на вересневому засіданні регіональної Торгово-промислової палати Бєльсько-Бяла [Regionalna Izba Handlu i Przemysłu w Bielsku-Białej] <b>польська сенаторка, колишня європарламентарка пані Гражина Станішевська.</b> Пані Гражина розповіла підприємцям про основні засади роботи цієї установи.</p>
      <p>Гражина Станішевська є давнім і щирим другом України, глибоко цікавиться історією підчас драматичних українсько-польських стосунків та їхнім налагодженням у сьогоденні, вболіває за нашу країну ще з часів Помаранчевої революції та під час своєї роботи в Європарламенті адвокатувала зближення ЄС з Україною. По закінченні повноважень політик активізувалася у громадській діяльності. Зокрема, разом з польськими однодумцями та представниками української діаспори в Канаді створила фонд «Калина», що надає стипендії членам сімей загиблих на Донбасі воїнів та науковцям, які досліджують складні сторінки польсько-української історії.</p>
      <h3>Мова – проблема номер один</h3>
      <p>А у рідному місті, де наразі лише офіційно проживає дев’ять тисяч українців, пані Гражина керує фондом «Товариство друзів Бєльсько-Бяла й Підбескиддя» [Towarzystwo Przyjaciół Bielska-Białej i Podbeskidzia]. За її допомогою наші земляки, що там осіли, гуртуються й намагаються не бути чужими для бєльщан та створити більш сприятливі умови для новачків.</p>
      <p><i>“Зрозуміло, що людям попервах дуже важко призвичаїтися до незнайомої країни,</i> – каже пані <b>Гражина Станішевська</b>. – <i>Ми розробили консультаційні карти, куди заносимо дані, з чим до нас звернулася особа. Проблема номер один – мова польська. За цим йдуть питання легалізації перебування, документів, пошук помешкань, зміна роботи. У багатьох тут вже сім’ї, і постають питання шкіл, дитсадків, лікування. Студенти хочуть більше знати про свої права та обов’язки”.</i></p>
      <p>З іншого боку, міська влада Бєльсько-Бяли, отримуючи податки від іноземних працівників, не закриває очі на проблеми, що у них існують. Тому на початку цього року оголосила конкурси на проведення курсів польської мови. «Товариство друзів Бєльсько-Бяла та Підбескиддя» виграло цей конкурс, його <b>кураторкою стала українка Лілія Каревич</b>.</p>
      <figure>
        <img src="https://mig.com.ua/wp-content/uploads/2019/11/up-lilija.jpg"/>
      </figure>
      <p>Пані Лілія живе у Бєльсько-Бялі вже сім років. Колись покинула непоганий бізнес у Кам’янці-Подільському, аби підтримати захворілого сина, що тут навчався. Самотужки вивчила мову, пішла на навчання, знайшла роботу, а непосидюча натура привела її до громадських активностей пані Гражини.</p>
      <p><i>“Перші курси польської мови стартували в березні й закінчилися наприкінці червня,</i> – розповідає пані <b>Лілія Каревич</b>. – <i>На них 30 осіб отримали базові знання, які дають можливість рухатися далі. Друга «серія» почалася в серпні, і закінчиться в листопаді [спілкування відбувалося у вересні – ред.]. Та бажаючих близько 400 осіб. Зараз ми пробуємо створити нову ініціативу, де вони навчалися би у  групах за рівнем знання мови. Але це буде не проект міста, а додаткова ініціатива викладачів, що хочуть надалі працювати з іноземцями”.</i></p>
      <h3>Як працює Центр інтеграції іноземців</h3>
      <p>Курси польської мови проходять у Центрі інтеграції іноземців [другий проєкт, який втілює «Товариство друзів Бєльсько-Бяли та Підбескиддя]. Його робота стартувала в травні. Кураторкою працює тернополянка Марія Жильцова, яка приїхала до Бєльско-Бяли на навчання.</p>
      <figure>
        <img src="https://mig.com.ua/wp-content/uploads/2019/11/belsko-bjala-lilija_001.jpg"/>
      </figure>
      <p>Тут надається юридична, психологічна та побутова допомога, у тому числі з «відбілювання» документів, пошуку школи для дитини чи курсів підвищення кваліфікації. Крім того, співробітники Центру разом з волонтерами організували три культурні імпрези – інтеграційний пікнік, «Мандруючий фестиваль культури української» на площі Ринок, фестиваль «Від Яна до Івана». Було кілька інтеграційних подій – День Дитини, циклічні прогулянки по місту та розмови англійською. Також на вулиці Визволення український художник разом з учнями сусідньої школи розписав інтеграційний мурал.</p>
      <p>З «Товариством друзів Бєльсько-Бяли та Підбескиддя» співпрацює ініціативна група «Українці в Бєльську», яку три роки тому створила львів’янка Уляна Воробець. Колишня журналістка також веде портал «Робота для українців», і завдки активній інтеграційній роботі торік  потрапила в номінацію «Громадянське суспільство» премії «Людина року» від Gazeta Wyborcza.</p>
      <h3>Екс-запоріжець Геннадій Цинкуш – велосипедний волонтер-куратор</h3>
      <p>Довкола Товариства пані Гражини Станішевської гуртується багато волонтерів, які приходять з питанням: “Чим можемо бути корисними?”. Серед них – і запоріжець Геннадій Цинкуш.</p>
      <p>Геннадій закінчив  28-у гімназію, здобув у Харківському національному університеті імені Каразіна освіту інженера-фізика. Пару років тому з друзями здійснив велосипедну подорож Польщею, і Бєльсько-Бяла припала йому до душі. Коли Геннадій відчув, що у Запоріжжі йому стало тісно, він сів на велосипед і… поїхав до уподобаного польського міста.</p>
      <figure>
        <img src="https://mig.com.ua/wp-content/uploads/2019/11/cinkush.jpg"/>
      </figure>
      <p>Зірки були привітними, і він одразу знайшов роботу садівника та помешкання. Після того Геннадій двічі змінив місце праці. <i>“Теперішня робота набагато краща, ніж перша та друга, </i>– посміхається <b>Геннадій Цинкуш</b>, – <i>але до ідеалу ще далеко. Та я нікуди не поспішаю, все має відбуватися поступово”</i>.</p>
      <p>Велосипедом він їздить по всіх цікавих місцях та подіях Бєльсько-Бяли. На одній із українсько-польських акцій познайомився з земляками та пані Гражиною і став активним волонтером усіх заходів Товариства. Як писав «МИГ», у вересні Геннадій опікувався організацією численних велосипедних мандрівок для юних бердянців, що брали участь у проєкті «Три рази Б: з піснями на роверах».</p>
      <p>… Не впевнена, чи усюди у Польщі таке приязне ставлення до українців. Та в Бєльсько-Бялі на них пальцями не тикають, образливих слів не кажуть,  обличчя не кривлять. Навпаки, симпатизують і допомагають. Звичайно, коли наші земляки самі виявляють ініціативу та повагу до країни, що надала їм змогу жити краще.</p>
      <p>
        <b>Ганна Чуприна, фото автора</b>
      </p>
      <p>
        <i>Автор висловлює вдячність головному редактору газети «Кроніка Бескидзька» пану Петру Висоцькому за надану змогу в подробицях дізнатися про те, як адаптуються українці у Бєльсько-Бялі.</i>
      </p>
    </article>
  </body>
</html>