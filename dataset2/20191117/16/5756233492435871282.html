<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621999/%D8%A8%D8%B1%D8%AE%DB%8C-%D8%AA%D8%A7%DA%A9%D8%B3%DB%8C%E2%80%8C%D9%87%D8%A7-%D8%A8%D9%87-%D8%A8%D9%87%D8%A7%D9%86%D9%87-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86-%DA%A9%D8%B1%D8%A7%DB%8C%D9%87%E2%80%8C%D9%87%D8%A7-%D8%B1%D8%A7-%D8%B2%DB%8C%D8%A7%D8%AF-%DA%A9%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T16:29:00+00:00"/>
    <meta property="og:title" content="برخی تاکسی‌ها به بهانه سهمیه‌بندی بنزین کرایه‌ها را زیاد کردند"/>
    <meta property="og:description" content="«تاکسی‌ها به بهانه سهمیه‌بندی بنزین اجازه گران شدن ندارند» روایت مشترک تمام مسئولان است، اما در بعضی خیابان‌های شهر اتفاقاتی خلاف این گفته‌ها در جریان است."/>
  </head>
  <body>
    <article>
      <h1>برخی تاکسی‌ها به بهانه سهمیه‌بندی بنزین کرایه‌ها را زیاد کردند</h1>
      <address>
        <time datetime="2019-11-17T16:29:00+00:00">17 Nov 2019, 16:29</time>
      </address>
      <p>
        <i>«تاکسی‌ها به بهانه سهمیه‌بندی بنزین اجازه گران شدن ندارند» روایت مشترک تمام مسئولان است، اما در بعضی خیابان‌های شهر اتفاقاتی خلاف این گفته‌ها در جریان است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>طبق روال هر روزه یونیفورم اداری‌اش را پوشیده و شال و کلاه به سر، منتظر شنیدن صدای بوق که نه، ولی لاستیک‌های ماشین روی خیابان‌های یخ‌زده تهران است؛ خیابان خلوتی که امروز (یکشنبه) خالی از صدای جیغ و خنده کودکان و دانش‌آموزان است و برف‌ سرزده آن‌ها را خانه‌نشین کرده است.</p>
      <p>صدای ترمز ماشین سکوت خیابان را می‌شکند و آژانس موردنظر به مبدا یعنی مجیدیه می‌رسد؛ نگرانی مسافر از دیر رسیدن به مقصد با دیدن خلوتی خیابان جایش را به بی‌خیالی می‌دهد و مثل هر روز سوار بر آژانس راهی محل کارش می‌شود.</p>
      <p>مسیر طی می‌شود و مسافر در خلوت‌ترین حالت ممکن به مقصد مورد نظرش یعنی شریعتی می‌رسد، حالا وقت پرداخت کرایه است که آن هم منطقا نباید تفاوتی روزهای قبل داشته باشد. تا اینجای کار همه چیز طبق روال گذشته بود، اما درست در همین نقطه امروز و دیروز مسافر با هم متفاوت می‌شود؛ وقتی که او ۱۴ هزار تومان کرایه همیشگی را در دستان راننده می‌گذارد و به جای لبخند و تشکر همیشگی، با چشمان طلبکار او مواجه می‌شود: «خانم کرایه میشه ۱۸ هزار تومان!» بی‌خیالی‌ای که تا آن لحظه در حالت چهره مسافر موج می‌زد کم‌کم محو می‌شود و جایش را به تعجب و کمی بعدتر عصبانیت می‌دهد: «این مسیر همیشگی منه، کرایه‌ش هم ۱۴ هزار تومانه» راننده که انگار منتظر شنیدن این جمله بوده تا از کوره در برود اینطور پاسخ می‌دهد که «تا قبل سهمیه‌بندی بنزین این مسیر ۱۴ هزار تومان بود، اما بعد اون قیمت‌ها رفته بالا»</p>
      <p>از مسافر اصرار که گفته‌اند «این مساله تاثیری بر قیمت‌ تاکسی‌ها ندارد» و از راننده انکار که «آژانس به ما اینطور گفته است» مکالمه‌ای بی‌نتیجه که بازنده اصلی آن مسافر است و ۴ هزار تومان اضافه‌ای که از جیبش پرداخت می‌شود.</p>
      <p>برف بارش بی‌امانش را شروع کرده و مادری سی و خرده‌ای ساله دستان دخترک روپوش به تنش را محکم چسبیده تا سرمای هوا به آن نفوذ نکند. «تاکسی!تاکسی!» زنی که تکان‌های بی‌امان دستش جلوی ماشین‌های زردرنگ تمامی ندارد، بعد از توقف ۱۰ دقیقه‌ای بالاخره آرام می‌گیرد و سوار بر سمند زرد رنگ در کنار دخترکش می‌آساید.</p>
      <p>مسیر از سر خیابان یخچال به سیدخندان کوتاه است و برفی، وقت سواری تمام می‌شود و موقع حساب و کتاب است. اسکناس‌های هزاری و دوهزاری که همیشه در کیف پول زن، آماده خدمت به رانندگان تاکسی هستند خودشان را نشان می‌دهند.</p>
      <p>نرخ این مسیر مدت‌هاست که بین ۲۵۰۰ تومان تا سه هزار تومان در نوسان است و هربار زن سر ۵۰۰ تومان نوسان نرخ در عذاب است. حالا آنقدر دیر شده که حوصله و وقتی برای چانه‌زنی باقی نگذارد و همین می‌شود که زن نرخ دست بالا را گرفته و سه هزار تومان حواله راننده تاکسی می‌کند. داستان به همینجا ختم نمی‌شود، راننده تاکسی طلب کرایه بیشتری کرده و می‌گوید: « بنزین گرون شده، میشه ۴ هزار تومن» و هزار تومان بیشتر پولی است که بدون دعوا و گلایه از کیف زن راهی دستان راننده تاکسی می‌شود.</p>
      <p>این داستان‌ها از روز جمعه (۲۴ آبان) جای خودش را در خیابان‌ها باز کرده است، یعنی از روزی که با اجرایی شدن سهمیه‌بندی بنزین، قیمت بنزین سهمیه‌ای به هر لیتر هزار و ۵۰۰ و قیمت و قیمت بنزین غیرسهمیه‌ای به هر لیتر سه هزار تومان رسید.</p>
      <p>از همان زمان اولین گمانه‌زنی‌ها درباره افزایش نرخ حمل‌ونقل عمومی آغاز شد تا اینکه مسئولان مربوطه به مردم اطمینان خاطر دادند که قرار نیست در هیچ حوزه‌ای و به خصوص حمل‌ونقل افزایش قیمتی در کار باشد، چرا که سهمیه بنزین برای تاکسی‌ها، وانت‌بار، موتورسیکلت‌های حمل بار، آمبولانس، سرویس‌های مدارس و تاکسی‌های اینترنتی در نظر گرفته شده است.در این زمینه «علیرضا قنادان»، مدیرعامل سازمان تاکسیرانی تهران تاکید کرد که رانندگان تاکسی اجازه افزایش نرخ کرایه‌ها به دلیل افزایش نرخ بنزین را ندارند و شهروندان می‌توانند تخلفات تاکسیرانان را از طریق شماره‌های ۴۸۰۴۸ و یا ۱۸۸۸ به سازمان تاکسیرانی تهران اعلام کنند.</p>
      <p>همچنین دو شرکت تاکسیرانی اینترنتی اسنپ و تپ سی اعلام کردند که به رانندگان آنها سهمیه بنزین تعلق گرفته و کرایه سفرهای آنها افزایش نخواهد یافت.</p>
      <p>«عباس تابش»، رئیس سازمان حمایت مصرف‌کنندگان و تولیدکنندگان نیز خاطرنشان کرد که سهمیه لازم برای سرویس‌های مدارس، تاکسی و همه خودروهایی که لازم است، دیده شده است و افزایش آن بر روی قیمت تمام شده به صفر میل می‌کند.</p>
      <p>همه این‌ها به مردم اطمینان خاطر داد که خبری از افزایش قیمت تاکسی‌ها نیست، اما گزارش میدانی حاکی از آن است که برخی تاکسی‌ها و تاکسی‌های تلفنی به بهانه سهمیه‌بندی بنزین، از مسافرانشان کرایه بیشتری دریافت کرده‌اند.</p>
      <p>«قاسم قربانی»، رئیس اتحادیه تاکسی‌های تلفنی تهران تاکید کرد که « پیش‌تر هم اعلام کردیم هیچگونه افزایش قیمتی نداریم و افزایش قیمت تخلف محسوب می‌شود»</p>
      <p>در حال حاضر مسافران به شماره‌های ۴۸۰۴۸ و یا ۱۸۸۸ دسترسی دارند تا تخلفات تاکسیرانان را گزارش دهند و باید منتظر ماند و دید برخوردهای نظارتی با متخلفان چگونه خواهد بود تا منجر به شیوع سوء استفاده نشود.</p>
    </article>
  </body>
</html>