<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/bsp-ne-e-raztsepena-no-tragva-kam-pryak-izbor-na-lider.html"/>
    <meta property="og:site_name" content="News.bg"/>
    <meta property="article:published_time" content="2019-11-17T16:53:49+00:00"/>
    <meta property="og:title" content="БСП не е разцепена, но тръгва към пряк избор на лидер"/>
    <meta property="og:description" content="Нинова недоволна, че се правят заклинания, че партията никога няма да спечели"/>
  </head>
  <body>
    <article>
      <h1>БСП не е разцепена, но тръгва към пряк избор на лидер</h1>
      <address><time datetime="2019-11-17T16:53:49+00:00">17 Nov 2019, 16:53</time> by <a rel="author" href="https://news.bg/author/dilyana-panayotova" target="_blank">Диляна Панайотова</a></address>
      <p><b>На върха на БСП има различия, но в никакъв случай партията не е разцепена.</b> Това заяви пред журналисти лидерът на БСП Корнелия Нинова.</p>
      <p><b>50-те подписали се, които искаха оставката й, се оказали наполовина</b>. Освен това тези хора не излъчвали мнението на организациите си, а лично мнение.</p>
      <p>Това не е разцепление в партията, защото нито вие, нито аз съм партията, казала им соцводачката. Фактът, че 7 часа дискутираме, спорим, че пред медиите има алтернативен доклад, че всички вътрешни опозиционери говорят различни неща пред медиите, е опровержение на <b><a href="https://news.bg/politics/zaharosan-plenum-na-bsp-madri-dva-analiza-za-izbornite-rezultati.html">твърдението, че сме авторитарна партия</a>,</b> обясни още Нинова.</p>
      <p><b>Тя е недоволна, че се правят заклинания, че партията никога няма да спечели.</b> "Чакайте, как го разбрахте това? Това зависи от нас. Казах им, че не предлагат решения на проблемите", посочи лидерът на червените. <b>Оставката й се искала само пред медиите, не и в заседателната зала, където се събира пленумът</b>. Пленумът приел решение за започване на процес на нови избори в партията. През април преди конгреса трябва да има пряк избор на председател на БСП.</p>
      <p>Припомняме, днес <b><a href="https://news.bg/politics/zaharosan-plenum-na-bsp-madri-dva-analiza-za-izbornite-rezultati.html">червените се събраха на пленум</a></b> да анализират изборните резултати. Георги Гьоков заяви, че за него няма необходимост от оставки. Той беше подкрепен от Димитър Дъбов.</p>
      <p>За Сергей Станишев пък важният въпрос бил защо след като ГЕРБ ерозира, <b>хората не припознават левицата.</b> Според него проблемите се замитали под килима и БСП губи основни свои характеристики.</p>
    </article>
  </body>
</html>