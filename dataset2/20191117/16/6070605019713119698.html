<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/petroliera-saudita-marxa-sortida-historia_0_2345765539.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T16:44:20+00:00"/>
    <meta property="og:title" content="La petroliera saudita posa en marxa la sortida a borsa més gran de la història"/>
    <meta property="og:description" content="Aramco està valorada en entre 1,6 i 1,7 milions de dòlars i en pensa recaptar més de 25.600"/>
  </head>
  <body>
    <article>
      <h1>La petroliera saudita posa en marxa la sortida a borsa més gran de la història</h1>
      <h2>Aramco està valorada en entre 1,6 i 1,7 milions de dòlars i en pensa recaptar més de 25.600</h2>
      <address>
        <time datetime="2019-11-17T16:44:20+00:00">17 Nov 2019, 16:44</time>
      </address>
      <p>La petroliera saudita Aramco, l'empresa amb més beneficis del món, ha obert aquest diumenge la subscripció d'accions per a particulars i inversors institucionals amb l'objectiu de recaptar 25.600 milions de dòlars, en la sortida a la borsa més gran de la història, que superaria la del gegant xinès del comerç electrònic Alibaba, del 2014, per valor de 25.000 milions.</p>
      <p>Després de mesos d'elucubracions, la companyia va decidir sortir finalment amb una estimació de valor d'entre 1,6 i 1,7 bilions de dòlars, segons ha indicat la companyia en un comunicat en què afirma que el preu de referència inicial està en el rang de 30 a 32 rials (de 8 a 8,5 dòlars) per acció.</p>
      <p>Aramco oferirà al voltant de l'1,5% de les seves accions en l'operació pública de venda d'accions (OPV) més important de la història, que seran comercialitzades únicament en la Tadawul, el mercat borsari de Riad. Els particulars, únicament saudites -per decisió de la companyia-, podran subscriure fins a un 0,5% de participacions. El termini que tenen és fins al dia 28 d'aquest mes, mentre que el període per a subscriptors institucionals anirà fins al 4 de desembre. Un dia després s'anunciarà el preu final de les accions. I l'excedent d'OPV (accions per col·locar), si s'escau, s'anunciarà abans del dijous 12 de desembre del 2019. Després d'aquesta col·locació, Aramco no emetrà més accions durant sis mesos.</p>
      <p>Aramco és el productor de petroli més gran del món, amb el 10% del subministrament mundial. També és l'empresa més rendible amb un benefici net de mig any d'un 12%. El 2018 la petroliera va obtenir un benefici net anual de 111.000 milions de dòlars. No obstant això, tot i els guanys, l'OPV d'Aramco i la sortida a borsa de la petroliera afronta reptes per la reputació de l'Aràbia Saudita després de l'assassinat de periodista Jamal Khashoggi l'any passat.</p>
      <p>També els atacs contra plantes petrolieres per part dels rebels iemenites han posat a l'ull de l'huracà la seguretat i, per tant, la capacitat de l'empresa de garantir la seva producció. A l'altre costat de la balança hi ha l'elevat dividend de 75.000 milions de dòlars garantit per al 2020, que serà cobrat pels accionistes de manera preferent i abans que el govern saudita, tot i que el govern seguirà controlant completament la companyia.</p>
    </article>
  </body>
</html>