<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-former-councilors-son-shot-dead-in-patna-2854705.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T16:40:19+00:00"/>
    <meta property="og:title" content="दुस्साहस: बाइक से कार सटी तो पूर्व पार्षद के बेटे का भेजा उड़ाया"/>
    <meta property="og:description" content="घर से कार बैक करने के दौरान एक युवक की बाइक से सटी तो बदमाशों ने पूर्व पार्षद गीता देवी और सपा के प्रदेश महासचिव देवेंद्र सिंह यादव के बेटे रवि (21) की गोली मार कर हत्या कर दी। रविवार की सुबह इस..."/>
  </head>
  <body>
    <article>
      <h1>दुस्साहस: बाइक से कार सटी तो पूर्व पार्षद के बेटे का भेजा उड़ाया</h1>
      <address><time datetime="2019-11-17T16:40:19+00:00">17 Nov 2019, 16:40</time> by <a rel="author">पटना हिन्दुस्तान टीम</a></address>
      <p>घर से कार बैक करने के दौरान एक युवक की बाइक से सटी तो बदमाशों ने पूर्व पार्षद गीता देवी और सपा के प्रदेश महासचिव देवेंद्र सिंह यादव के बेटे रवि (21) की गोली मार कर हत्या कर दी। रविवार की सुबह इस दुस्साहसिक वारदात को रानीपुर पैजावा में अंजाम दिया गया। हत्या के बाद पूरा इलाका अशांत हो गया। आक्रोशित लोगों ने हमलावरों की पांच बाइकें फूंक डालीं और शव रखकर फोरलेन जाम कर बवाल शुरू कर दिया। स्थिति को नियंत्रित करने के लिए पुलिस ने हवाई फायरिंग करते हुए लाठियां भी भांजीं।</p>
      <p>घटना के बाद करीब चार घंटे तक फोरलेन पर अफरातफरी मची रही और वाहनों की लंबी कतार लग गयी। मौके पर सिटी एसपी पूर्वी, एएसपी समेत कई थानों की पुलिस और स्टेट रैफ के जवानों ने मोर्चा संभाला और आक्रोशित हुए लोगों को शांत कराकर शव को पोस्टमार्टम के लिए एनएमसीएच भेजा। इस मामले में मृतक के पिता की ओर से आठ नामजद आरोपितों के खिलाफ एफआईआर दर्ज कराई गई है।  </p>
      <p><b>मामूली बात में गोली मारकर उड़ा दिया भेजा</b><br/>बताया गया है कि बाइपास थाना क्षेत्र के रानीपुर पैजावा इलाके में रविवार की सुबह करीब 10 बजे सपा नेता देवेन्द्र सिंह यादव और पटना नगर निगम के वार्ड 56 की पूर्व पार्षद गीता देवी का बेटा रवि (21) घर से सफारी कार बाहर निकाल रहा था। तभी गली से गुजर रहे नौलखा की बाइक कार से टकरा गयी। इस बात को लेकर दोनों में कहासुनी हुई। उस समय आसपास के लोगों ने बीचबचाव कर दोनों को शांत करा दिया। इसके बाद नौलखा वापस घर चला गया। विवाद के कुछ ही देर बाद नौलखा पांच बाइक पर सवार आठ-दस साथियों के साथ आया और रवि को रोककर उसके सिर में सटाकर गोली मार दी। गोली की आवाज सुनकर उसके परिजन बाहर निकले तो देखा कि रवि खून से लथपथ होकर सड़क पर गिरा है। घरवाले उसे लेकर अस्पताल भागे, जहां डॉक्टरों ने उसे मृत घोषित कर दिया। </p>
    </article>
  </body>
</html>