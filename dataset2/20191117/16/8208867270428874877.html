<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/17/news/qualificazioni_europei_portogallo_cristiano_ronaldo_ok-241274636/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T16:59:00+00:00"/>
    <meta property="og:title" content="Qualificazioni Euro 2020, passa anche Cristiano Ronaldo: Portogallo vince in Lussemburgo"/>
    <meta property="og:description" content="Finisce 0-2, lusitani alla fase finale. CR7 sigla il gol del raddoppio 'rubandolo' a Bernardo Silva e si porta a quota 99 in Nazionale. Successi"/>
  </head>
  <body>
    <article>
      <h1>Qualificazioni Euro 2020, passa anche Cristiano Ronaldo: Portogallo vince in Lussemburgo</h1>
      <h2>Finisce 0-2, lusitani alla fase finale. CR7 sigla il gol del raddoppio 'rubandolo' a Bernardo Silva e si porta a quota 99 in Nazionale. Successi esterni di Inghilterra e Francia contro Kosovo e Albania</h2>
      <address>
        <time datetime="2019-11-17T16:59:00+00:00">17 Nov 2019, 16:59</time>
      </address>
      <p><b>ROMA - </b>Anche Cristiano Ronaldo va agli Europei. Il Portogallo è infatti la 17esima nazionale a staccare il pass per la fase finale. I campioni in carica, che per essere al riparo da qualsiasi rischio, dovevano vincere in Lussemburgo, non hanno fallito. Finisce con uno 0-2 che blinda il secondo posto nel girone B a quota 17 punti, 3 in più della Serbia, terza con 14 dopo il pareggio per 2-2 con la capolista Ucraina (20).<br/><br/>Di Bruno Fernandes al 39' del primo tempo la rete che ha permesso alla nazionale lusitana di sbloccare il risultato: controllo in corsa e destro alla sinistra del portiere su lancio illuminante di Bernardo Silva. Cristiano Ronaldo ha dovuto attendere il minuto 86 per mettere a segno la rete del raddoppio, con un elementare tocco ravvicinato dopo conclusione di Bernardo Silva respinta dal portiere. Una palla destinata comunque in rete, fotocopia del gol (quello 'rubato' al fuoriclasse) di Ramsey a Mosca durante Lokomotiv-Juve. Per CR7 si tratta del gol 99 in nazionale.<br/><br/>Nel gruppo A, l'Inghilterra chiude il cammino delle qualificazioni vincendo 4-0 in Kosovo.Gli inglesi, già sicuri del pass per la fase finale, vanno al riposo in vantaggio sull'1-0 grazie al gol di Winks e poi dilagano negli ultimi dieci minuti di gara con Kane, Rashford e Mount nel recupero. Tra i kosovari in campo due conoscenze del nostro campionato: Rrahmani del Verona e Berisha della Lazio. Nell'altra gara del girono la Bulgaria ha superato di misura la Repubblica Ceca grazie ad un colpo di testa di Bozhikov. Vittoria di fatto inutile poichè la nazionale ceca era già qualificata alla fase finale, così come l'Inghilterra, con la nazionale bulgara quindi già fuori dai giochi. La gara è stata giocata allo stadio Vasil Levski di Sofia a porte chiuse, dopo la decisione dell'Uefa di chiudere l'impianto per un turno a causa dei cori razzisti dei tifosi bulgari contro i giocatori inglesi di colore nella gara del 14 ottobre scorso.<br/><br/>Infine nel gruppo H, i campioni del mondo della Francia hanno inaugurarto l'Air Albania Stadium di Tirana, infliggendo un ko all'Albania. I Bleus, già sicuri del pass per la fase finale, sbloccano il risultato al 9' con Tolisso e raddoppiano al 30' con Griezmann chiudendo il girone al primo posto con 25 punti in 10 gare. L'altra squadra qualificata del girone è la Turchia di Demiral e Calhanoglu che vince 2-0 in Andorra grazie alla doppietta di Enes Unal (in gol al 17' e al 21'). Ok anche l'Islanda terza in classifica: 2-1 in casa della Moldova grazie alle reti dell'ex Sampdoria e Pescara Bjarnason (17') e Sigurdsson (65'), con quest'ultimo che al 78' ha anche fallito un calcio di rigore. Di Milinceanu (56') il momentaneo 1-1 moldavo.<br/><br/><br/><br/><br/><br/> </p>
    </article>
  </body>
</html>