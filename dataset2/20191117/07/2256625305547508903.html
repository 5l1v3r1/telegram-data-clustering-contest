<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158629_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-17T07:28:00+00:00"/>
    <meta property="og:title" content="Георги Василев: Имаме желание, но нямаме възможности"/>
    <meta property="og:description" content="Дерменджиев се върна към тактиката на Хубчев изглеждаме по-добре, когато се браним, убеден е спецът"/>
  </head>
  <body>
    <article>
      <h1>Георги Василев: Имаме желание, но нямаме възможности</h1>
      <address>
        <time datetime="2019-11-17T07:28:00+00:00">17 Nov 2019, 07:28</time>
      </address>
      <p>Нещата за националния отбор по футбол отдавна са ясни, присъдата ни вече бе прочетена. Днес при домакинството на Чехия ще се борим да не останем последни в групата и да запишем една победа. Това заяви Георги Василев пред „Тема спорт” преди днешния двубой на стадион „Васил Левски”. <br/> <br/>„Съперникът, който доказа, че е от сериозна класа, вече се класира на Евро 2020, а на нас ни предстоят баражи през март догодина. Така че този сблъсък се явява идеален момент да спрем безметежното си пропадане и негативната серия от 12 поредни мача без успех.<br/> <br/>Шанс да идем на Евро 2020 все още има, колкото и илюзорен да е той, защото ни чакат сериозни противници на баражите от ранга на Сърбия, Шотландия, Румъния... Отбори, които към днешна дата са много по-силни. Солидни противници на фона на това, което ние представляваме към момента. Истината е, че ние сме много далеч от големия и модерен футбол. Имаме само едно голо желание, но нямаме възможности”, коментира Гочето.<br/> <br/>„В контролата с Парагвай тактиката бе сменена. Ако Краси Балъков търсеше по-смело u агресивно решение и получи доста голове, с което се видя, че не сме готови за такава промяна, то Георги Дерменджиев като че ли се върна към по-традиционното. Орисията ни явно е такава, че изглеждаме по-добре, когато се браним, както бе с тактиката при Петър Хубчев.<br/> <br/>Защото ние явно другото трудно го правим и мачът с Парагвай го доказа. А съперникът определено е средно ниво за южноамериканския футбол. И въпреки това с лекота задържаше топката, правеше по 7-8 поредни подавания, организираше бързи флангови атаки. Докато при нас се бъркаше на втория-третия пас и идеята в атака отново отсъстваше. А иначе нещата са едни и същи - и в двата подхода продължаваме да губим.<br/> <br/>Загубено е и самочувствието ни. Тук на първо време трябва да търсим промяна. Мачът с Чехия е добра възможност за това. Двубой, който ще даде и по-голяма свобода за действие и спокойствие, защото съперникът реално не играе за нищо, а и ние също. Честта ни отдавна е поругана и дали ще сме последни или предпоследни в групата, не е от особено голямо значение при резултатите дотук”, смята Гочето.<br/> <br/>„Чехия е много сериозен съперник и фактът, че единствен нанесе загуба на Англия, е показателен. Ние пък трябва да докажем, че може да имаме и по-големи надежди за баражите, които евентуално биха ни дали възможност да се класираме. И контролата с Парагвай обаче доказа, че отстъпваме като класа. Най-вече става дума за индивидуалността.<br/> <br/>Като колектив Георги Дерменджиев може да надгради, но като тактика кой знае колко много не може да промени нещата, защото ги няма нужните изпълнители. Затова трябва колкото се може по-бързо да затворим и последната страница от тези квалификации, но поне да е с по-високо вдигнати глави. Ди ни вдъхне повече увереност за следващата глава от книгата – баражите”, допълни Василев.<br/> <br/>„Известен оптимизъм дойде от младежкия национален отбор след победата му над Полша, но и там не трябва да живеем с кой знае каква голяма надежда. Не бива да се осланяме на това, че едно преливане на кадри от младежите към мъжете може да ни реши нещата. Напротив, може да ги обърка още повече, защото реалностите са други. Но има момчета от младежите, които, вярвам, са в полезрението на Георги Дерменджиев и щаба му като Станислав Иванов, двамата централни защитници - братята Петко и Андреа Христови. Но това не е моя или ваша, драги читатели, задача. Ние просто даваме съвет...<br/> <br/>Сега най-важното е да спрем безметежното пропадане с една малка искрица надежда, като победим Чехия, за да може някак да разгорим пак огъня за баражите”, завърши специалистът.</p>
      <p> </p>
    </article>
  </body>
</html>