<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742089"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T07:32:00+00:00"/>
    <meta property="og:title" content="&quot;กล้า-โมโม่&quot; ผลงานดีซิ่งNetzCupที่ญี่ปุ่น"/>
    <meta property="og:description" content="นักแข่งไทย สู้สุดใจ 'กฤษฎิ์-พุทธมนต์' จบการแข่งขันรายการใหญ่ 'Netz Cup Vitz Race' ที่ญี่ปุ่น สองนักแข่งไทย สุดปลื้ม พร้อมนำประสบการณ์พัฒนาฝีมือของตัวเองต่อไป"/>
  </head>
  <body>
    <article>
      <h1>"กล้า-โมโม่" ผลงานดีซิ่งNetzCupที่ญี่ปุ่น</h1>
      <address>
        <time datetime="2019-11-17T07:32:00+00:00">17 Nov 2019, 07:32</time>
      </address>
      <p>
        <b>นักแข่งไทย สู้สุดใจ "กฤษฎิ์-พุทธมนต์" จบการแข่งขันรายการใหญ่ "Netz Cup Vitz Race" ที่ญี่ปุ่น สองนักแข่งไทย สุดปลื้ม พร้อมนำประสบการณ์พัฒนาฝีมือของตัวเองต่อไป</b>
      </p>
      <p>บริษัท โตโยต้า มอเตอร์ ประเทศไทย จำกัด ยังเดินหน้าส่งเสริมและมุ่งยกระดับวงการมอเตอร์สปอร์ตของประเทศไทย ล่าสุดส่ง 2 นักแข่งดาวรุ่งฝีมือดีจากรายการ "โตโยต้า กาซู เรซซิ่ง มอเตอร์สปอร์ต 2019" ในรุ่นโคโรลล่า อัลติส วันเมคเรซ "โมโม่" พุทธมนต์ ธนะพาสุข หมายเลข 96 จากทีม CFON RACING TEAM กับ "กล้า" กฤษฎิ์ วสุรัตน์ หมายเลข 69 จากทีม Singha-Muangthai-Pakelo by Tein Master Shop ร่วมแข่งขันกับนักแข่งญี่ปุ่น ที่ผ่านการคัดเลือกจากทั่วภูมิภาคในรายการใหญ่ประจำปี "Toyota Gazoo Racing Netz Cup Vitz Race" ที่สนาม Twin Ring Motegi ประเทศญี่ปุ่น เมื่อวันที่ 17 พ.ค.ที่ผ่านมา ซึ่งทั้งคู่ใช้รถยนต์ TOYOTA Vitz เครื่องยนต์เบนซิน 1,500 ซีซี ลงชิงชัย</p>
      <figure>
        <img src="https://www.dailynews.co.th/admin/upload/20191117/news_vzQKhyhSRx144344_533.jpg?v=20191117158?v=3001"/>
      </figure>
      <p>เริ่มจากรอบควอลิฟายด์ "โมโม่" พุทธมนต์ ลงสนามด้วยรถหมายเลข 122 และ ขณะที่ "กล้า" กฤษฎิ์ ลงทดสอบฝีมือด้วยรถหมายเลข 222 ท่ามกลางนักแข่งแดนซามูไร ปรากฏกว่านักแข่งไทย ผ่านควอลิฟายด์ไปได้ โดย กฤษฎิ์ ได้ตำแหน่งโพลโพซิชั่นออกสตาร์ทลำดับที่ 21 ส่วน พุทธมนต์ ได้โพสิชั่นออกสตาร์ทในลำดับที่ 27 จากนั้นเข้าสู่ช่วงของการแข่งขัน 2 นักแข่งไทย พยายามทำอย่างเต็มที่ และเมื่อจบการแข่งขันรวม 8 รอบ ระยะทางรวม 38.4 กม. กฤษฎิ์ เข้าเส้นชัยในอับดับที่ 24 และ พุทธมนต์ จบการแข่งขันอันดับที่ 27 จากรถแข่งทั้งหมด 37 คัน</p>
      <figure>
        <img src="https://www.dailynews.co.th/admin/upload/20191117/news_URaUWIbUgl144347_533.jpg?v=20191117158?v=7017"/>
      </figure>
      <p>หลังจบการแข่งขัน กฤษฎิ์ วสุรัตน์ เปิดเผยว่า เป็นประสบการณ์ที่ดีมากที่ตนได้มีโอกาสมาลงสนามรายการอินเตอร์ในต่างประเทศแบบนี้ นักแข่งชาวญี่ปุ่น ที่เข้าแข่งขันทุกคนล้วนมีฝีมือและมีทักษะในการขับแบบดีมากๆ สนามนี้อย่างที่บอกคือต้องใช้ความเร็วในการขับ ตัวสนามมีโค้งเยอะแต่ละโค้งหน้าตาคล้ายๆ กัน แต่กลับมีวิธีในการขับไม่เหมือนกัน มีขึ้นเขา-ลงเขา ทำให้ต้องใช้เทคนิคในการคุมเบรก คุมความเร็วให้เหมาะสม ซึ่งครั้งนี้เรื่องเด่นๆ ที่ตนได้เรียนรู้คือเทคนิคการเบรก ซึ่งสังเกตจากนักแข่งในสนาม ต้องบอกว่าเค้ามีทักษะการเบรกและควบคุมรถดีมาก ส่วนตัวคิดว่าตอนที่ขับในเมืองไทยสิ่งที่เราทำดีอยู่แล้ว พอมาเห็นกับตา รู้สึกเลยว่ามันมีเทคนิคที่ดีกว่าจริงๆ จากนี้จะนำประสบการณ์ที่ได้ไปฝึกฝนและกลับมาใช้ในการแข่งขันที่ประเทศไทยต่อไป<br/><br/>ขณะที่ พุทธมนต์ กล่าวว่า วันนี้พวกเราพยายามทำอย่างเต็มที่ แม้จะมีเวลาในการฝึกซ้อมน้อยแต่เราตั้งใจและมุ่งมั่นจะทำให้ดีที่สุด ซึ่งก็ไม่ผิดหวัง ตนสามารถรักษาตำแหน่งในสนามไว้ได้ การได้มาครั้งนี้ก็ยิ่งเพิ่มประสบการณ์ในรายการต่างประเทศให้ตัวเอง ได้เรียนรู้การทำงานของทุกฝ่ายและได้มิตรภาพดีๆ เพื่อนนักแข่งที่จริงจังเวลาแข่งขัน แต่นอกสนามก็ได้มีโอกาสพูดคุยกันแบบสนุกสนาน แล้วทุกคนในสนามคือรักษากฎ กติกา มีมารยาทในการขับมากๆ มืออาชีพกันทุกคนเลย เราทั้งคู่ประทับใจจริงๆ และต้องขอขอบคุณ บริษัท โตโยต้า มอเตอร์ ประเทศไทย จำกัด, รายการ โตโยต้า กาซู เรซซิ่ง มอเตอร์สปอร์ต และทุกกำลังใจจากเมืองไทยที่ส่งมาเชียร์พวกเรา จากนี้ก็จะกลับไปเตรียมตัวลงแข่งขันสนามสุดท้ายของ โตโยต้า กาซู เรซซิ่ง มอเตอร์สปอร์ต 2019 ที่ จ.เชียงใหม่ ในช่วงสิ้นเดือน พ.ย.นี้ ต่อไป</p>
      <figure>
        <img src="https://www.dailynews.co.th/admin/upload/20191117/news_CeDNajJybx144350_533.jpg?v=20191117158?v=7358"/>
      </figure>
      <p>ทั้งนี้ แฟนๆ กีฬาชาวไทย สามารถติดตามชมภาพบรรยากาศของ 2 นักแข่งไทย จากรายการ "Toyota Gazoo Racing Netz Cup Vitz Race" ที่สนาม Twin Ring Motegi ประเทศญี่ปุ่น และร่วมชมและเชียร์การแข่งขันวันเมคเรซที่ใหญ่ที่สุดในอาเซียน สนามสุดท้ายของปี เพื่อค้นหาแชมป์ออฟเดอะเยียร์ "Toyota Gazoo Racing Motorsport 2019" ระหว่างวันที่ 30 พ.ย.- 1 ธ.ค. นี้ ที่สนามกีฬาสมโภชเชียงใหม่ 700 ปี ได้ทาง www.facebook.com/ToyotaGazooRacingMotorsportThailand<br/><br/> </p>
    </article>
  </body>
</html>