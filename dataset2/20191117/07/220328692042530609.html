<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/plenum-na-bsp-shche-nishchi-rezultatite-ot-izborite-406937.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T07:30:27+00:00"/>
    <meta property="og:title" content="Пленум на БСП ще нищи резултатите от изборите"/>
    <meta property="og:description" content="Кирил Добрев ще представи политически анализ и оценка на резултатите от местните избори"/>
  </head>
  <body>
    <article>
      <h1>Пленум на БСП ще нищи резултатите от изборите</h1>
      <address><time datetime="2019-11-17T07:30:27+00:00">17 Nov 2019, 07:30</time> by <a rel="author">Редактори</a></address>
      <p>Националният съвет на БСП ще проведе разширено заседание. Пленумът ще заседава от 11.00 ч. в зала „Александър Лилов“ в централата на партията.</p>
      <p>Дневният ред предвижда четири точки. По първа точка заместник-председателят на БСП и председател на Националния предизборен щаб на партията Кирил Добрев ще представи политически анализ и оценка на резултатите от местните избори.</p>
      <p>На вниманието на Пленума проф. Румен Гечев ще представи алтернативните политики на БСП в бюджет 2020 г. В проекта на алтернативен бюджет на БСП за 2020 г. основният фокус е върху дълбоки реформи в три сектора: публични финанси; социален сектор и здравеопазване.</p>
      <p>Членовете на Националния съвет ще вземат решение за провеждане на пълен цикъл отчети и избори в БСП. Това се налага, тъй като изтича мандатът на 49-тия конгрес на БСП. Неговото първо заседание се проведе на 7 и 8 май 2016 г., а по устав най-висшият форум на партията се избира за срок от четири години. Това се отнася и за мандата на Национален съвет и председател на партията. След промените в Устава обаче конгресът няма да е органът, който избира председателя, а той ще се избира пряко от членовете на БСП.</p>
    </article>
  </body>
</html>