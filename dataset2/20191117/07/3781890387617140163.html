<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742083"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T07:25:00+00:00"/>
    <meta property="og:title" content="'ครูวา'แสบสับขาหลอก! ส่ง'แฟนเก่า'เหยื่ออีกรายขี่รถคืน"/>
    <meta property="og:description" content="'ครูวา' สาวสองมหาภัย เบี้ยวนัด!! สับขาหลอกให้อดีตแฟนหนุ่มขี่จยย. Z900 มาคืนเหยื่อจนถูกจับกุมแทน จากการสอบสวนพบว่าเป็นเหยื่ออีกคนที่ถูกครูวาฉกทองไป และให้ขี่นำจยย.มาส่งมอบโดยอ้างเสร็จแล้วจะคืนทองให้"/>
  </head>
  <body>
    <article>
      <h1>'ครูวา'แสบสับขาหลอก! ส่ง'แฟนเก่า'เหยื่ออีกรายขี่รถคืน</h1>
      <address>
        <time datetime="2019-11-17T07:25:00+00:00">17 Nov 2019, 07:25</time>
      </address>
      <p>
        <b>"ครูวา" สาวสองมหาภัย เบี้ยวนัด!! สับขาหลอกให้อดีตแฟนหนุ่มขี่จยย. Z900 มาคืนเหยื่อจนถูกจับกุมแทน จากการสอบสวนพบว่าเป็นเหยื่ออีกคนที่ถูกครูวาฉกทองไป และให้ขี่นำจยย.มาส่งมอบโดยอ้างเสร็จแล้วจะคืนทองให้</b>
      </p>
      <p>เมื่อวันที่ 17 พ.ย. ความคืบหน้ากรณี "ครูวา" สาวสองแอ๊บหญิงแท้ ตีเนียนสวมเครื่องแบบข้าราชการครู ตีสนิทกลุ่มบิ๊กไบค์จนได้ฉายา "นางฟ้าบิ๊กไบค์" และหลอกคบหาดูใจกับนายกริช (นามสมมุติ) อายุ 27 ปี หนุ่มนักบิดชาวจ.สมุทรปราการ จนอยู่กินกันซึ่งตลอดเวลาฝ่ายชายไม่รู้เลยว่าครูวาเป็นสาวประเภทสอง กระทั่งออกลายเชิดเงินและทรัพย์สินมูลค่านับแสนบาทไปจึงสืบเสาะจนรู้ความจริง ขณะที่ในโซเชียลก็มีผู้เสียหายทยอยออกมาแฉพฤติกรรมลักษณะเดียวกัน <br/><br/>ขณะที่ นายเบียร์ ไบค์เกอร์หนุ่มใน จ.ฉะเชิงเทรา ก็ออกมาร้องขอความเป็นธรรมเพราะเป็น 1 ใน จำนวนผู้เสียหายที่ถูกครูวาหลอกเอารถจยย. Z900 มูลค่ากว่า 4 แสนบาท ที่ครูวามาขอซื้อต่อตั้งแต่เดือน มิ.ย. ที่ผ่านมา แต่จนถึงขณะนี้รถก็หายไปกับครูวาและเงินยังไม่ได้แม้แต่บาทเดียว ซึ่งตนต้องถูกไฟแนนซ์ติดตามทวงหนี้ได้รับความเดือดร้อนและได้เข้าแจ้งความไว้ที่ สภ.แปลงยาว จ.ฉะเชิงเทรา <br/><br/>ซึ่งหลังมีการแจ้งความ ครูวาได้ติดต่อกลับมายังนายเบียร์ว่า นัดหมายจะนำรถจักรยานยนต์มาคืนให้ในช่วงเที่ยงของวันที่ 17 พ.ย. แต่เมื่อถึงเวลานัดครูวากลับเบี้ยวไม่มาตามนัด โดยหลอกให้นายป๊อบ (นามสมมุติ) อดีตแฟนอีกคนเป็นผู้ขับขี่รถจยย. Z900 มาคืน ให้เจ้าของที่สภ.เมืองสมุทรปราการ <br/><br/>โดยช่วงบ่ายวันนี้ เพจเฟซบุ๊ก รถตระเวนข่าว V.2 โพสต์ภาพขณะที่นายป๊อบนำรถจยย.มาคืน พร้อมระบุข้อความ #แสบกว่าที่คิด #หลอกคนอื่นให้มาโดนจับแทนตัวเอง คืบหน้าครูวาลวงโลก หลังปล่อยข่าวว่านัดคืนรถ คุณเบียร์ เจ้าของรถZ900 โดยสาวสองสุดแสบนัดคืนรถที่ จ.สมุทรปราการ พอถึงเวลานัด ไม่ปรากฎตัวครูวา แต่กลับเป็น นายป๊อป(นามสมมุติ) นำรถมาส่งคืน ตำรวจจับเชิญตัวไปคุยที่โรงพัก สอบสวนทราบว่า คุณป๊อป เป็นอดีตแฟนของครูวา ที่ถูกนำทองและเงินสดฉกหายไป โดยสาวสองแสบ ติดต่อให้มาเอารถที่ไปจอดทิ้งไว้ห่างจากจุดนัดพบ 200 เมตร ขี่มาส่งให้คุณเบียร์ โดยหลอกคุณป๊อปว่า ส่งรถเสร็จจะคืนทองให้<br/><br/>ส่วนกรณีนางอ้างว่าไปหาหมอที่ จ.สระบุรี นางก็บอกคุณป๊อปว่านางกำลังป่วยรักษาโรคงูสวัสดิ์ ที่ รพ.แห่งหนึ่งใน จ.สมุทรปราการ เลยขี่รถไปส่งคุณเบียร์ไม่ได้ #ครูวาWhereAreU #สาวสองมหาภัย #จับให้ได้ถ้านายแน่จริง #รถตระเวนข่าวV2<br/><br/>ขอบคุณเพจเฟซบุ๊ก รถตระเวนข่าว V.2<br/><br/><b><a href="https://www.dailynews.co.th/regional/742060">วิถีไบค์เกอร์ไม่ทน! ล่า'ครูวา'ลวงเพื่อนนักบิดสูญทรัพย์</a>             <br/><br/><a href="https://www.dailynews.co.th/regional/742056">'สาวสอง'แอ๊บหญิงลวงคบ'ไบค์เกอร์' เชิดทรัพย์ก่อนชิ่ง!</a>          </b></p>
    </article>
  </body>
</html>