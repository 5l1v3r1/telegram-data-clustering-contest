<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Unikalen-yaponski-spektakul-pleni-publikata-v-Plovdiv-914320"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T07:21:00+00:00"/>
    <meta property="og:title" content="Уникален японски спектакъл плени публиката в Пловдив"/>
    <meta property="og:description" content="Великолепен спектакъл на японското танцово и музикално изкуство представиха изпълнители от побратиме..."/>
  </head>
  <body>
    <article>
      <h1>Уникален японски спектакъл плени публиката в Пловдив</h1>
      <address>
        <time datetime="2019-11-17T07:21:00+00:00">17 Nov 2019, 07:21</time>
      </address>
      <p>Великолепен спектакъл на японското танцово и музикално изкуство представиха изпълнители от побратимения на Пловдив град Окаяма в Дом на културата "Борис Христов“ вчера вечерта.</p>
      <p>Традиционният танц Ураджа* плени публиката със своя уникалност, хармония и енергичност. Зрителите бяха толкова впечатлени, че се включиха в самия танц на сцената, а сред най-активните беше кметът на Окаяма Масао Омори.</p>
      <p>"Японската култура е прочута с изтънчената си кухня и изискани ритуали, с традиционните си изкуства и съвременна поп култура. Уникалните обществени отношения и обичаи в Япония са това, което я превръща в образцов културен модел в цял свят“, заяви в приветствените си думи кметът <a href="https://www.plovdiv24.bg/novini/persons/335.html">Здравко Димитров</a> от сцената преди началото на концерта.</p>
      <p>"При споменаването на Япония, мнозина се сещат за красивите кимона, за войните - самураи с легендарни бойни умения, за  внушителните сумо – борци (включително нашият Котоошу)  и за спиращите дъха градини с вишневи дървета,“ допълни още <a href="https://www.plovdiv24.bg/novini/persons/335.html">Здравко Димитров</a> и предостави думата на кметът на Окаяма Масао Омори.</p>
      <p>Той изрази възхищение от посещението си в Града под тепетата: "Благодаря за топлото посрещане. За нас това е първото посещение във вашия град и сме възхитени. Имате невероятни културни забележителности и история. 47 години са изминали от побратимяването на двата града и за този период още повече сме се сближили,“ заяви Масао Омори и подчерта, че през 2022г. се навършват 50 години от побратимяването и всички от Пловдив са "Добре дошли" в Окаяма.</p>
      <p>Истинска изненада за хората в залата беше изпълнението на детската песничка "Над смълчаните полета" от японската трупа.</p>
      <p>Инструментите, които зрителите видяха по време на представлението, са забележителни и характерни за японската традиционна музика. Кото (струнен инструмент) и шакухачи (бамбукова флейта) се изработват с японски антропологични характеристики от около 1200 години, а шамисен (ръчен струнен инструмент) има около 400-годишна история. Особено в епохата на Едо (1603-1868) много блестящи музиканти са посветили живота си, за да направят тези инструменти фантастични.</p>
      <p>Днес от 11.00 часа на откритата сцена пред Община Пловдив пловдивчани и гостите на града ще могат да се насладят на японското музикално и танцово изкуство на специално даден за тях едночасов концерт.</p>
      <p>*Танцът Ураджа (демони) е представление, кръстено на местната стара приказка, която се нарича "Момотаро“ (Прасковеното момче). Момотаро идва на този свят, за да се бори срещу злите сили и благодарение на помощта на няколко животни успява да победи злите духове на Демонския остров. Момотаро е един от най – популярните герои в Япония. По време на Втората световна война е използван с пропагандни цели. Той е символ на борбата за справедлива кауза. Скулптура именно на този герой е подарена на Пловдив през 1992 година  по случай 20-тата годишнина от побратимяването на двата града. Такива монументи като цяло не са често срещани и по тази причина е изключително символно, че  Пловдив получи такъв.</p>
      <p>Днес скулптурата на Момотаро от Окаяма напомня на всички посетители на Цар Симеоновата градина в Пловдив, че някъде далеч на Изток има един приятелски настроен народ, който винаги е готов да си сътрудничи с нас българите.</p>
      <p>Момотаро е символ на гражданите на Окаяма и танцувайки на сцената, артистите ще разкажат за духа на древния град. Всичко това, придружено от характерен грим, елегантните и възхитителни дрехи, както и невероятното танцовото изпълнение, определено ще очароват публиката.</p>
    </article>
  </body>
</html>