<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T07:30:00+00:00"/>
    <meta property="og:title" content="تلاش عمان برای برگزاری دیدار بین بن سلمان و هیأت انصارالله"/>
    <meta property="og:description" content="به گزارش فارس، یک منبع آگاه سیاسی گفت که امضای توافقنامه اخیر ریاض بین دولت مستعفی یمن(تحت حمایت عربستان) و شورای انتقالی جنوب یمن (تحت حمایت امارات) تنها مقدمه‌ای برای تغییرات بزرگ در قواعد جنگ در یمن بوده است."/>
  </head>
  <body>
    <article>
      <h1>تلاش عمان برای برگزاری دیدار بین بن سلمان و هیأت انصارالله</h1>
      <address>
        <time datetime="2019-11-17T07:30:00+00:00">17 Nov 2019, 07:30</time>
      </address>
      <p>یک منبع آگاه سیاسی گفت که عمان در حال انجام مقدماتی برای دیدار ولی‌عهد سعودی با هیأت انصارالله در مسقط است.</p>
      <p>به گزارش فارس، یک منبع آگاه سیاسی گفت که امضای توافقنامه اخیر ریاض بین دولت مستعفی یمن(تحت حمایت عربستان) و شورای انتقالی جنوب یمن (تحت حمایت امارات) تنها مقدمه‌ای برای تغییرات بزرگ در قواعد جنگ در یمن بوده است.</p>
      <p>خبرگزاری آناتولی به نقل از این منبع گزارش کرد که عمان در حال انجام مقدمات دیدار «محمد بن سلمان» ولی‌عهد ابوظبی و هیأت انصارلله شرکت‌کننده در گفت‌وگوهای صلح تحت نظارت سازمان ملل است که ریاست آن را «محمد عبدالسلام» سخنگوی انصارالله بر عهده داشت.</p>
      <p>به گفته این منبع، تا به این لحظه این تلاش‌ها تنها در حد انجام ترتیبات بوده است و عمان در تلاش است تا توافقنامه‌ای بین عربستان و انصارالله امضا شود و این تلاش‌های عمان نیز در راستای تلاش آن برای نزدیکی دیدگاه‌های ایران، امارات و عربستان است.</p>
      <p>
        <b>گفت‌وگوهای انصارالله و ریاض</b>
      </p>
      <p>یک مسئول عالی‌رتبه انصارلله نیز در مصاحبه با خبرگزاری آناتولی گفت که گفت‌وگوهای این جنبش با ریاض به دنبال حمله به تأسیسات نفتی آرامکو، آغاز شده است.</p>
      <p>این مسئول انصارالله که خواست نامش فاش نشود، گفت که تماس‌ها در بالاترین سطح ادامه دارد که از جمله آن تماس تلفنی بین خالد بن سلمان و «مهدی المشاط» رئیس شورای عالی سیاسی انصارالله برای بررسی آتش‌بس در مرزها بود.</p>
      <p>به گفته وی، تماس‌ها بین دو طرف از بیش از یک ماه قبل ادامه دارد و دو کمیته نظامی و سیاسی تشکیل شده است و کمیته نخست آتش‌بس فراگیر، رفع محاصره و بازگشایی فرودگاه صنعاء و کمیته دومی نیز وضعیت سیاسی جدید را بررسی می‌کند و از جمله پرونده‌های مطرح نیز پایان دادن به دوران منصور هادی و مقدمه‌چینی برای حل‌وفصل سیاسی فراگیر است.</p>
      <p>یک منبع در دولت مستعفی یمن نیز در مصاحبه با خبرگزاری آناتولی گفت که دولت منصور هادی همچنان از حمایت‌های ائتلاف بین‌المللی، جامعه جهانی، قطعنامه‌های شورای امنیت و سازمان ملل برخوردار است.</p>
      <p>پیشتر «انور قرقاش» وزیر مشاور در امور خارجه امارات گفته بود که «حوثی‌ها در آینده یمن نقض خواهند داشت.»</p>
      <p>از سوی دیگر سلطان قابوس روز سه‌شنبه گذشته میزبان «خالد بن سلمان» معاون وزیر دفاع عربستان سعودی در مسقط بود.</p>
      <p>وزارت خارجه عمان نیز پیش از این درباره دستیابی به حل‌وفصل فراگیر برای پایان دادن به بحران یمن ابراز امیدواری کرده بود.</p>
    </article>
  </body>
</html>