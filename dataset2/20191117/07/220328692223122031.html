<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/stotitsi-khilyadi-chekhi-s-ultimatum-km-premiera-babish-406935.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T07:20:48+00:00"/>
    <meta property="og:title" content="Стотици хиляди чехи с ултиматум към премиера Бабиш"/>
    <meta property="og:description" content="Милиардерът Бабиш е обвиняван в корупция и срещу него се води разследване на Еврокомисията"/>
  </head>
  <body>
    <article>
      <h1>Стотици хиляди чехи с ултиматум към премиера Бабиш</h1>
      <address><time datetime="2019-11-17T07:20:48+00:00">17 Nov 2019, 07:20</time> by <a rel="author">Редактори, сн. ЕПА/БГНЕС</a></address>
      <p>Над 200 000 участници в митинг в Прага поставиха ултиматум на премиера и милиардер Андрей Бабиш до края на годината да реши конфликта на интереси - или да се откаже от своя холдинг "Агроферт" (Agrofert) и собствените си медии, или да подаде оставка от заемания пост. В противен случай ще бъдат организирани масови протести из цялата страна.</p>
      <p>"Ако до 31 декември тази година той не реши своя конфликт на интереси, ние имаме готовност от януари да започнем с митинги по цялата страна, които ще имат протестен характер. Те ще бъдат масови и информацията за ситуацията в страната ще се разпространи по цял свят”, заявиха организаторите на митинга.</p>
      <p>Милиардерът Бабиш е обвиняван в корупция и срещу него се води разследване на Европейската комисия по подозрение в конфликт на интереси заради холдинга му "Агроферт". Министър-председателят на Чехия отхвърля тези обвинения. Той бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това.</p>
    </article>
  </body>
</html>