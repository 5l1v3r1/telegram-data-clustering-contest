<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prahu-ceka-dalsi-rozsirovani-parkovacich-zon/1821997?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T07:10:00+00:00"/>
    <meta property="og:title" content="Prahu čeká další rozšiřování parkovacích zón"/>
    <meta property="og:description" content="Praha - Na území městských částí Prahy 5 a 6 se od pondělí 18. listopadu rozšíří parkovací zóny. V příštím roce je chce nově spustit radnice Prahy 9 a zahrnovat by měly i nové oblasti na Praze 4, kde již na části území fungují. Magistrát v loňském roce na parkovném vybral v Praze 1 až 8 zhruba 650,5 milionu korun, což je o asi 130 milionů meziročně více. Rezidenti ročně zaplatí za parkovné 1200 korun, nižší sazbu mají nyní hybridní vozy a zdarma parkují elektromobily."/>
  </head>
  <body>
    <article>
      <h1>Prahu čeká další rozšiřování parkovacích zón</h1>
      <address><time datetime="2019-11-17T07:10:00+00:00">17 Nov 2019, 07:10</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na území městských částí Prahy 5 a 6 se od pondělí 18. listopadu rozšíří parkovací zóny. V příštím roce je chce nově spustit radnice Prahy 9 a zahrnovat by měly i nové oblasti na Praze 4, kde již na části území fungují. Magistrát v loňském roce na parkovném vybral v Praze 1 až 8 zhruba 650,5 milionu korun, což je o asi 130 milionů meziročně více. Rezidenti ročně zaplatí za parkovné 1200 korun, nižší sazbu mají nyní hybridní vozy a zdarma parkují elektromobily.</p>
      <p>Parkovací zóny byly v Praze 5 a 6 na vybraných částech zavedeny v roce 2016. Poprvé byly rozšířeny v následujícím roce a další jejich rozšíření se chystá od pondělí. V Praze 6 jde například o vybrané lokality na Petřinách nebo v Liboci a na Dědině. V Praze 5 to bude například na Malvazinkách.</p>
      <p>V Praze 9 budou zóny rozšířeny od 6. ledna. Zóna bude zavedena zhruba od ulice Na Rozcestí po ulici Poštovská. Žadatel s trvalým bydlištěm v Praze 9 ročně za jedno auto zaplatí stejně jako dalších městských částech 1200 korun, obyvatel starší 65 let nebo držitel průkazu ZTP, ZTP-P 360 korun.</p>
      <p>Pražský magistrát získal loni stejně jako předloni nejvíce peněz z parkovacích zón v Praze 1. Po odečtení nákladů to je asi 170,7 milionu korun, což je o zhruba 60 milionů meziročně více. Několik set tisíc muselo město odečíst kvůli změně režimu zón v Praze 13, 16 a 22. Z celkové částky, kterou město vybere, dostanou radnice městských částí polovinu.</p>
      <p>Nejvyšší částky vybraly radnice z prodejů parkovacích oprávnění a v parkovacích automatech. S výjimkou Prahy 4 a 6 vybraly radnice více peněz vždy v parkovacích automatech než z parkovacích oprávněních. Také v tomto případě generovaly nejvyšší částky Praha 1 a 2. V samotných parkovacích automatech bylo vybráno asi 341,86 milionu. Za parkovací oprávnění pak lidé zaplatili 242,88 milionu.</p>
      <p>Mezi náklady je započítány například výdaje na vydávání parkovacích oprávnění nebo náklady na správu zón. Zóny má starosti městská firma Technická správa komunikací (TSK) a parkovací oprávnění vydávají radnice.</p>
      <p>Zóny se v moderní podobě poprvé objevily v roce 1996 v části Prahy 1, kde se snaha o regulaci dopravy objevila již v roce 1982. Následně byly rozšířeny na celou Prahu 1, 2, 3 a 7 a části Prahy 16. Samy parkovací zóny provozují radnice 13, 16 a 22. Od roku 2016 fungují v Praze 5, 6 a 8 a od 1. července 2018 se rozšířily na Prahu 4.</p>
    </article>
  </body>
</html>