<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200478/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-17T07:01:00+00:00"/>
    <meta property="og:title" content="דורשים פיצוי"/>
    <meta property="og:description" content="המדינה הגדירה בחוק כי עסקים בטווח 40 הק&quot;מ יפוצו על שכר עובדיהם, אך בתחילת סבב הלחימה האחרון גם עסקים במרכז הארץ נאלצו, בהוראת פיקוד העורף, להישאר סגורים | במכתב משותף, דורשים שרגא ברוש וארנון בר-דוד לפצות את העסקים שהושבתו"/>
  </head>
  <body>
    <article>
      <h6 class="kicker">אחרי הלחימה בדרום</h6>
      <h1>דורשים פיצוי</h1>
      <h2>דרישת ההסתדרות והתאחדות התעשיינים: "הרחיבו את טווח הפיצוי ל-80 ק"מ". <br/>המדינה הגדירה בחוק כי עסקים בטווח 40 הק"מ יפוצו על שכר עובדיהם, אך בתחילת סבב הלחימה האחרון גם עסקים במרכז הארץ נאלצו, בהוראת פיקוד העורף, להישאר סגורים | במכתב משותף, דורשים שרגא ברוש וארנון בר-דוד לפצות את העסקים שהושבתו</h2>
      <address><time datetime="2019-11-17T07:01:00+00:00">17 Nov 2019, 07:01</time> by <a rel="author">יונתן קירשנבאום</a></address>
      <p>מבצע 'חגורה שחורה' בדרום נגמר, וכעת מתחיל המאבק על הפיצויים: יו"ר ההסתדרות ארנון בר-דוד ונשיא התאחדות התעשיינים שרגא ברוש שיגרו לממשלה מכתב ובו דרישה להרחיב את הפיצויים שהיא מעניקה לעסקים שנפגעו כתוצאה מההוראה לעובדים שלא להגיע לעבודה בימים שלישי ורביעי בשבוע שעבר, בעקבות הלחימה בדרום.</p>
      <p>לקריאת המכתב המלא <a href="https://www.davar1.co.il/wp-content/uploads/2019/11/%D7%A9%D7%A8%D7%92%D7%90-%D7%91%D7%A8%D7%95%D7%A9-%D7%95%D7%90%D7%A8%D7%A0%D7%95%D7%9F-%D7%91%D7%A8-%D7%93%D7%95%D7%93-%D7%9C%D7%91%D7%A0%D7%99%D7%9E%D7%99%D7%9F-%D7%A0%D7%AA%D7%A0%D7%99%D7%94%D7%95-%D7%94%D7%A8%D7%97%D7%91%D7%AA-%D7%98%D7%95%D7%95%D7%97-%D7%94%D7%A4%D7%99%D7%A6%D7%95%D7%99-%D7%91%D7%92%D7%99%D7%9F-%D7%A0%D7%96%D7%A7%D7%99-%D7%94%D7%9E%D7%9C%D7%97%D7%9E%D7%94-%D7%91%D7%93%D7%A8%D7%95%D7%9D-265.pdf">לחצו כאן</a>.</p>
      <figure>
        <img src="https://www.davar1.co.il/wp-content/uploads/2018/06/180618_kennes2.jpg"/>
        <figcaption>יו"ר התאחדות התעשיינים שרגא ברוש בכנס אלי הורביץ לכלכלה וחברה 2018 (צילום: יח"צ)</figcaption>
      </figure>
      <p>"המגזר העסקי סומך את ידיו ומציית להנחיות מערכת הביטחון למערות הפגיעה הקשה בפעילותו", נכתב, "לצד זאת, אנו מבקשים להחיל את מנגנון הפיצויים הקיים באופן שהפיצוי יינתן לבעלי העסקים בהתאם לאזור המצב המיוחד בעורף, כפי שנקבע על ידי שר הביטחון, קרי – 80 ק"מ מהרצועה. זאת, במטרה לאפשר תשלום שכר גם לעובדים אשר נעדרו מהעבודה על פי הנחיות פיקוד העורף".</p>
      <p>במכתב מציינים השניים כי "בשנה האחרונה המגזר העסקי נאלץ לממן לא פחות מ-3 ימי שבתון בשל מערכת הבחירות המונציפליות והארציות". לפי אומדן התאחדות התעשיינים הנזק למשק בסבב האחרון נאמד בכמיליארד שקלים נכון ליום רביעי, וזאת ללא הנזק לעסקים שספגו פגיעות באופן ישיר.</p>
      <p>במכתב לשר האוצר מהשבוע שעבר קרא ביקש ברוש "כי משרד האוצר ורשות המיסים יבחנו את דחיית תשלומי המיסים לכלל העסקים, הממוקמים ברדיוס של 80 ק"מ מרצועת עזה, וכי הודעה על המדיניות בנושא תצא בהקדם האפשרי".</p>
      <figure>
        <img src="https://www.davar1.co.il/wp-content/uploads/2019/11/121119_police.jpg"/>
        <figcaption>פגיעת רקטה בכביש סמוך ליבנה (צילום: דוברות המשטרה)</figcaption>
      </figure>
      <p>קרן הפיצויים ברשות המסים מפצה עסקים שנפגעו כלכלית בעקבות הנחיית פיקוד העורף לעובדים שלא להגיע למקומות העבודה ולהישאר בביתם בצמוד למרחבים המוגנים. כך, עובדים שלא הגיעו לעבודה בהתאם להנחיות פיקוד העורף במקומות עבודה במרחק של עד 40 ק"מ מרצועת עזה יזכו לפיצוי מלא של שכר העבודה.</p>
      <p>למעשה, המדינה מפצה את בעלי העסקים על אבדן ההכנסה בעקבות ההוראה, ופיצויים אלו אמורים לממן את שכר העובדים, וכך למנוע פגיעה בעובדים בעקבות הלחימה. כזכור, הנחה פיקוד העורף ביום שלישי את כל העובדים שאינם מועסקים בעבודות חיוניות בדרום ובמרכז הארץ שלא להגיע לעבודה. כמו כן, הורה פיקוד העורף להורים לילדים מתחת לגיל 14 להישאר בבית ולא להגיע לעבודה. בצהריים הוסרה הנחייה זו במרכז הארץ, והעבודה אושרה בתנאי שלעובדים ישנה גישה בטוחה למרחב מוגן.</p>
      <p>ברוש ובר דוד קראו לממשלה לפעול בדחיפות לאישור השינוי, ואמר כי עיכוב עלול לפגוע באופן קשה באותם עסקים הנמצאים מחוץ לגבולות הפיצויים. כדי להרחיב את תחום הפיצויים תידרש החלטת ממשלה, ונכון להיום לא ידוע אם הדבר יעלה לדיון. רשות המסים הבהירה כבר בשבוע שעבר כי בשלב זה רק עובדים המועסקים במרחק של עד 40 ק"מ מהרצועה יזכו לפיצוי. זאת על אף העובדה שבמהלך הבוקר הונחו עובדי גוש דן שלא להגיע לעבודה. מרשות המסים נמסר כי "לעניין הנחיות ההתגוננות שניתנו מעבר לטווח של 40 ק"מ מרצועת עזה, התקנות הקיימות לא נותנות מענה לפיצוי והנושא ייבחן על ידי הממשלה בהתאם להתפתחויות".</p>
      <p>גם אם הממשלה תחליט להרחיב את תחום הפיצויים, ישנה שאלה נוספת שתישאר פתוחה. בבוקר היום הראשון ללחימה הורה פיקוד העורף על העובדים שלא להגיע לעבודה גם בגוש דן. עם זאת, הוראה זו הוסרה החל מ-10 בבוקר והוחלפה הוראה להגיע לעבודה רק בקרבת מרחב מוגן. כך, באופן רשמי איבדו העסקים בגוש דן רק מספר קטן של שעות פעילות, אלא שבפועל בשביל עסקים רבים מדובר בזמן ארוך יותר. חלק מהעסקים בגוש דן נשארו סגורים לכל אורך היום, והשאלה היא כיצד תפצה המדינה את העסקים שעובדיהם הגיעו באיחור, לאחר שנשארו עם ילדיהם בבית וכשחלק ממוסדות הלימוד נשארו סגורים באותו היום.</p>
    </article>
  </body>
</html>