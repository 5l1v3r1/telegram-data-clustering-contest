<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/avertismentul-dur-al-autoritatilor-nu-mai-incarcati-telefoanele-in-porturi-usb-publice-sau-folosind-cablurile-altora-18590735"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-17T07:53:26+00:00"/>
    <meta property="og:title" content="Avertismentul dur al autorităţilor: Nu mai încărcaţi telefoanele în porturi USB publice sau folosind cablurile altora"/>
    <meta property="og:description" content="Procurorul districtual din LA County a publicat, pe site-ul instituţiei, un anunţ prin care îi îndeamnă pe oameni să nu îşi mai încarce telefoanele în porturi USB publice - precum cele din aeroporturi, hoteluri sau baruri -, deoarece pot deveni victimele hackerilor. "/>
  </head>
  <body>
    <article>
      <h1>Avertismentul dur al autorităţilor: Nu mai încărcaţi telefoanele în porturi USB publice sau folosind cablurile altora</h1>
      <address><time datetime="2019-11-17T07:53:26+00:00">17 Nov 2019, 07:53</time> by <a rel="author" href="https://www.zf.ro/autor/adrian-popa" target="_blank">Adrian Popa</a></address>
      <p>Procurorul districtual din LA County a publicat, pe site-ul instituţiei, un anunţ prin care îi îndeamnă pe oameni să nu îşi mai încarce telefoanele în porturi USB publice - precum cele din aeroporturi, hoteluri sau baruri -, deoarece pot deveni victimele hackerilor. </p>
      <p>Aceste porturi pot fi folosite de infractori cibernetici pentru a prelua controlul asupra smartphone-urilor şi altor dispozitive electronice. Cabluri şi porturi false, care costă doar câţiva dolari şi se găsesc pe internet, permit transferul de malware (aplicaţii şi programe dăunătoare) în telefoanele victimelor. Atacatorul poate avea, apoi, acces la datele personale ale utilizatorului, inclusiv la parole sau informaţii bancare.</p>
      <p>Procurorul le recomandă oamenilor să ia cu ei propriile încărcătoare atunci când călătoresc şi să folosească prize. Mai mult, le sugerează să ia în calcul cumpărarea unei baterii externe.</p>
      <p>Recent şi un expert în securitate informatică i-a îndemnat pe utilizatorii de smartphone-uri să nu folosească cablurile altora sau pe cele disponibile în spaţii publice pentru a-şi încărca dispozitivele.</p>
      <p>Charles Henderson, şeful echipei X-Force Red din cadrul IBM Security, conduce o echipă de experţi angajată de clienţi pentru a încerca să le compromită sistemele, expunând astfel vulnerabilităţile. Aceşti hackeri etici au reuşit să acceseze smartphone-uri prin intermediul unor cabluri USB modificate.</p>
      <p>Deocamdată acesta nu este un pericol răspândit, dar ar putea fi în viitorul apropiat, spune Henderson, deoarece tehnologia este ieftină.</p>
      <p>Potrivit lui, utilizatorii ar trebui să evite în special cablurile şi staţiile de încărcare din spaţiile publice, precum aeroporturile sau recepţiile hotelurilor.</p>
      <p>Henderson mai spune că un cablu pentru telefon compromis nu se deosebeşte prin nimic de unul normal. Un astfel de exemplu este O.MG CABLE, car a fost anunţat anul trecut şi poate fi comandat online.</p>
    </article>
  </body>
</html>