<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/science/kardiopatheies-epemvatiki-i-farmakeytiki-antimetopisi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T07:17:04+00:00"/>
    <meta property="og:title" content="Καρδιοπάθειες : Επεμβατική ή φαρμακευτική αντιμετώπιση;"/>
    <meta property="og:description" content="Πολλοί ασθενείς με σοβαρή αλλά σταθερή καρδιοπάθεια που συνήθως υποβάλλονται σε επεμβάσεις για την απόφραξη και την διατήρηση ανοικτών των αρτηριών θα είχαν το ίδιο αποτέλεσμα λαμβάνοντας απλώς φαρμακευτική αγωγή και αλλάζοντας τον τρόπο ζωής τους"/>
  </head>
  <body>
    <article>
      <h1>Καρδιοπάθειες : Επεμβατική ή φαρμακευτική αντιμετώπιση;</h1>
      <h2>Πολλοί ασθενείς με σοβαρή αλλά σταθερή καρδιοπάθεια που συνήθως υποβάλλονται σε επεμβάσεις για την απόφραξη και την διατήρηση ανοικτών των αρτηριών θα είχαν το ίδιο αποτέλεσμα λαμβάνοντας απλώς φαρμακευτική αγωγή και αλλάζοντας τον τρόπο ζωής τους</h2>
      <address><time datetime="2019-11-17T07:17:04+00:00">17 Nov 2019, 07:17</time> by <a rel="author">ΤοΒΗΜΑ Team</a></address>
      <p>Πολλοί ασθενείς με σοβαρή αλλά σταθερή καρδιοπάθεια που συνήθως υποβάλλονται σε επεμβάσεις για την απόφραξη και την διατήρηση ανοικτών των αρτηριών θα είχαν το ίδιο αποτέλεσμα λαμβάνοντας απλώς φαρμακευτική αγωγή και αλλάζοντας τον τρόπο ζωής τους, σύμφωνα με έρευνα που πραγματοποιήθηκε με κυβερνητική χρηματοδότηση και παρουσιάσθηκε σήμερα σε συνάντηση της Αμερικανικής Καρδιολογικής Ενωσης (AHA) στην Φιλαδέλφεια.</p>
      <p>Σύμφωνα με τους ερευνητές, εάν τα ευρήματα της έρευνας υιοθετηθούν θα εξοικονομηθούν εκατοντάδες εκατομμύρια δολάρια ιατρικών δαπανών.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <h3>Τι προσφέρουν οι επεμβάσεις</h3>
      <p>Η έρευνα, ύψους 100 εκατομμυρίων δολαρίων, είναι η μεγαλύτερη που έχει πραγματοποιηθεί για να διαπιστωθεί αν οι επεμβάσεις για την αποκατάσταση της κανονικής ροής του αίματος σε ασθενείς με σταθερή καρδιοπάθεια έχουν μεγαλύτερη ωφέλεια από τις συμβατικές θεραπείες με ασπιρίνη, σκευάσματα μείωσης της χοληστερίνης και άλλα μέτρα.</p>
      <p>Τουλάχιστον δύο προηγούμενες έρευνες έδειξαν ότι η απόφραξη των αρτηριών, η τοποθέτηση stent ή η εγχείρηση bypass επιπλέον της φαρμακευτικής αγωγής δεν μειώνουν σημαντικά τον κίνδυνο εμφράγματος ή θανάτου σε σύγκριση με την εφαρμογή μόνο μη επεμβατικών ιατρικών προσεγγίσεων.</p>
      <p>Πολλοί καρδιολόγοι διστάζουν να αλλάξουν την πρακτική τους, εν μέρει διότι οι ασθενείς στους οποίους τοποθετούνται stents για να διατηρηθεί ανοικτή η αρτηρία αισθάνονται αμέσως καλύτερα, λένε οι ειδικοί.</p>
      <h4>Πότε υπάρχει ανάγκη για bypass ή stent</h4>
      <p>Η καρδιολόγος του ιατρικού κέντρου NYU Langone Τζούντιθ Χόκμαν, η οποία ήταν επικεφαλής της έρευνας, θεωρεί ότι περί τους 500.000 νέοι ασθενείς διαγιγνώσκονται κάθε χρόνο με σταθερή στεφανιαία νόσο, στην οποία οι στενωμένες καρδιακές αρτηρίες προκαλούν στηθάγχη ή πόνο στο στήθος, κατά κανόνα μετά την άσκηση ή συναισθηματικό στρες.</p>
      <p>Η Αμερικανική Καρδιολογική Ενωση και το American College of Cardiology συνιστούν οι ασθενείς με σοβαρή στένωση αρτηριών να κάνουν εγχείρηση bypass ή επέμβαση τοποθέτησης stent για την αποκατάσταση της ροής του αίματος.</p>
      <p>Η έρευνα ISCHEMIA, που διήρκεσε 7 χρόνια και πραγματοποιήθηκε επί δείγματος 5.179 ασθενών, δεν έδειξε σημαντική ωφέλεια από την εφαρμογή αυτής της διαδικασίας.</p>
      <p>«Για τους ασθενείς με μέτριο ή καθόλου πόνο στο στήθος, δεν υπάρχει πραγματικά λόγος για άμεση τοποθέτηση stent», δήλωσε η δρ. Τζούντιθ Χόκμαν.</p>
      <p>Η παράλειψη μη αναγκαίων επεμβάσεων τοποθέτησης stent θα εξοικονομούσε 500 εκατομμύρια δολάρια ετησίως για το αμερικανικό σύστημα ιατροφαρμακευτικής περίθαλψης, δήλωσε ο συμπροεδρεύων της έρευνας δρ. Ντέιβιντ Μάρον, ο οποίος εκτιμά ότι το κόστος μιας επέμβασης για την τοποθέτηση stent ανέρχεται σε 25.000 δολάρια, ενώ μιας εγχείρησης bypass σε 45.000 δολάρια.</p>
      <h4>Τα συμπεράσματα της νέας έρευνας</h4>
      <p>«Ελπίζω ότι αυτό θα αλλάξει τις πρακτικές», δήλωσε ο δρ. Ουίλιαμ Μπόντεν του VA New England Healthcare System, εκ των συντακτών της έρευνας. «Σπαταλάμε πολλά λεφτά».</p>
      <p>Βασικός στόχος της έρευνας ήταν η συνολική μείωση των θανάτων, εμφραγμάτων, της νοσηλείας για ασταθή πόνο στο στήθος και καρδιακή ανεπάρκεια, καθώς και ανάνηψη έπειτα από καρδιακή ανακοπή.</p>
      <p>Η τοποθέτηση stent ή η εγχείρηση bypass για την αποκατάσταση της ροής του αίματος δεν αποδείχθηκαν αποτελεσματικότερες μέθοδοι για την μείωση ανεπιθύμητων επιπτώσεων από την εφαρμογή μόνο φαρμακευτικής θεραπείας. Οι επεμβατικές μέθοδοι δεν είχαν καλύτερα αποτελέσματα στην διαχείριση των συμπτωμάτων και την βελτίωση της ποιότητας ζωής σε όσους είχαν συχνούς πόνους στο στήθος.</p>
      <p>Η έρευνα χρηματοδοτήθηκε από το National Heart, Lung and Blood Institute και σε αυτήν συμμετείχαν ασθενείς με μέτρια έως σοβαρή αλλά σταθερή ισχαιμία. Όλοι οι ασθενείς έλαβαν φαρμακευτική αγωγή και συμβουλές για αλλαγή τρόπου ζωής, ενώ στο ήμισυ εφαρμόσθηκαν και επεμβατικές μέθοδοι.</p>
      <p>Κατά το πρώτο διάστημα υπήρξαν περισσότερα καρδιακά επεισόδια μεταξύ εκείνων στους οποίους εφαρμόσθηκαν επεμβατικές μέθοδοι, αλλά η τάση αυτή ανατράπηκε κατά το τέταρτο έτος, με περισσότερα ανεπιθύμητα επεισόδια στην ομάδα που λάμβανε αποκλειστικά φαρμακευτική αγωγή. Τελικά, δεν υπήρχε σημαντική διαφορά ανάμεσα στις δύο ομάδες, σύμφωνα με τους ερευνητές.</p>
      <p>Τα ευρήματα δεν έχουν εφαρμογή σε όλους τους καρδιοπαθείς, προειδοποίησε η δρ. Χόκμαν. «Εάν υπάρχει καρδιακή προσβολή, τα stents σώζουν ζωές».</p>
      <p>Πηγή: ΑΠΕ-ΜΠΕ</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>