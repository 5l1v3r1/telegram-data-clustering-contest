<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/na-tujem/clanek/v-policista-izstrelili-150-krogel-247000"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T07:46:00+00:00"/>
    <meta property="og:title" content="V policista izstrelili 150 krogel"/>
    <meta property="og:description" content="CULIACAN – Minuli mesec so mehiške oblasti polne upanja pristopile k Ovidiu Guzmanu, a s poskusom aretacije sprožile pravo vojno na ulicah mehiškega mesta Culiacan. Spomnimo, pripadniki razvpite..."/>
  </head>
  <body>
    <article>
      <h1>V policista izstrelili 150 krogel</h1>
      <h2>Hotel je aretirati narkošefa Ovidia Guzmana. Na parkirišču sta ga prerešetala neznanca.</h2>
      <address><time datetime="2019-11-17T07:46:00+00:00">17 Nov 2019, 07:46</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/08/1598603.jpg"/>
          <figcaption>Poskus aretacije je prejšnji mesec spodletel.</figcaption>
        </figure>
        <figure>
          <img src="https://www.slovenskenovice.si/images/slike/2019/11/08/1598604.jpg"/>
          <figcaption>Mož je v zaporu, ona bi pa na televizijo.</figcaption>
        </figure>
      </slideshow>
      <p>CULIACAN – Minuli mesec so mehiške oblasti polne upanja pristopile k <b>Ovidiu Guzmanu</b>, a s poskusom aretacije sprožile pravo vojno na ulicah mehiškega mesta Culiacan. Spomnimo, pripadniki razvpitega kartela Sinaloa so se zakrinkani in s strelnim orožjem spravili na policijo in vojsko, zato sta aretacijo opustili, v mestu pa so se nadaljevali neredi in izmenjava ognja.<br/><br/>Guzmanovi podporniki so pozneje vdrli v zapor Aguaruto in osvobodili okoli 30 zapornikov, zažigali stavbe in avtomobile ter ranili številne policiste, pripadnike vojske in civiliste.</p>
      <blockquote>El Chapo sedi, sin ustrahuje, žena snema dokumentarec.</blockquote>
      <figure>
        <img src="https://www.slovenskenovice.si/images/slike/2019/11/08/1598604.jpg"/>
        <figcaption>Mož je v zaporu, ona bi pa na televizijo.</figcaption>
      </figure>
      <p>Kot kaže, v Culiacanu miru še ne bo, pripadnika posebne policijske enote, ki je sodeloval pri poskusu aretacije, so prerešetali na parkirišču v središču mesta. V dvaintridesetletnika, ki je znan le kot <b>Eduardo</b>, so izstrelili kar 150 krogel pred nakupovalnim središčem, ni znano, ali je bil med okrutnim obračunom na dolžnosti. Kdo stoji za likvidacijo, še ni znano, policija menda sumi, da sta v ozadju maščevanje za poskus aretacije zloglasnega Guzmana in opozorilo pred novimi ukrepi. Policista sta pokončala dva strelca, potrjuje videoposnetek varnostne kamere.<br/><br/>Spomnimo, 62-letni mamilarski šef <b>Joaquín Guzmán</b>, znan kot <b>El Chapo</b>, preživlja dosmrtno ječo z dodatnimi 30 leti v zaporu ADX Florence v Koloradu, ki velja za Alkatraz Skalnega gorovja. Mehiške oblasti so prepričane, da je njegov vpliv v domovini še vedno izjemen, morda izgrede v Culiacanu nekako narekuje celo on sam, čeprav mu obiskov ne dovoljujejo. Tako ne sme do moža niti <b>Emma Coronel Aispuro</b>, a morda je bolje, da se mu ne približuje, saj ga zanesljivo ne bo navdušilo njeno domnevno sodelovanje v novem resničnostnem šovu Cartel Crew. Oddaja bo spremljala nekdanje člane zloglasnih mamilarskih tolp in njihovo vključevanje v normalen vsakdanjik, El Chapova žena pa menda vse več časa preživlja v Miamiju, kjer se dogovarja s producenti šova.</p>
    </article>
  </body>
</html>