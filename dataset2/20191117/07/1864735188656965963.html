<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/editoriale/elezioni-emilia-romagna-2019-1.4890384"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-17T07:04:20+00:00"/>
    <meta property="og:title" content="Le elezioni di gennaio. Chiunque vinca in Emilia"/>
    <meta property="og:description" content="La campagna elettorale per le regionali emiliane è cominciata con una buona notizia, anzi due. La prima riguarda i toni usati da Salvini; la seconda i toni usati dalla piazza anti-Salvini. Si tratta di due novità la cui portata - se confermata da qui al 26 gennaio, come ci auguriamo - sarebbe addirittura rivoluzionaria. Cominciamo con il leader della Lega. Intervistato da noi giovedì scorso, ha detto: &quot;In Emilia-Romagna non possiamo dire che la situazione è un disastro, non sarebbe corretto. E Bonaccini, se ha governato cinque anni, non è certo uno sprovveduto&quot;. Poi ha aggiunto: &quot;Però ci sono tante cose da migliorare&quot;. Sorprendente, no?"/>
  </head>
  <body>
    <article>
      <h1>Le elezioni di gennaio. Chiunque vinca in Emilia</h1>
      <address><time datetime="2019-11-17T07:04:20+00:00">17 Nov 2019, 07:04</time> by <a rel="author">MICHELE BRAMBILLA</a></address>
      <p>La campagna elettorale per le regionali emiliane è cominciata con una buona notizia, anzi due. La prima riguarda i toni usati da <b>Salvini</b>; la seconda i toni usati dalla piazza <b>anti-Salvini</b>. Si tratta di due novità la cui portata - se confermata da qui al<b> 26 gennaio</b>, come ci auguriamo - sarebbe addirittura rivoluzionaria. Cominciamo con il leader della Lega. Intervistato da noi giovedì scorso, ha detto: "In Emilia-Romagna non possiamo dire che la situazione è un disastro, non sarebbe corretto. E Bonaccini, se ha governato cinque anni, non è certo uno sprovveduto". Poi ha aggiunto: "Però ci sono tante cose da migliorare". Sorprendente, no?</p>
      <p>Anche quando s’è trattato di passare alle consuete promesse elettorali, abbiamo udito un Salvini ben diverso da quello che annunciava espulsioni in massa, chiavi delle galere buttate via e tasse al 15 per cento per tutti. In Emilia-Romagna, ha detto, "abbiamo l’ambizione di poter fare meglio della sinistra, senza miracoli". Forse perfino un Forlani e un Martinazzoli <b>avrebbero osato di più</b>. Quanto alla piazza anti-Salvini, quella organizzata da quattro ragazzi senza bandiere e senza partiti, è stata una lezione di civiltà, e penso che possa avere (o quanto meno che dovrebbe avere) la stessa opinione anche chi il 26 gennaio dovesse votare per la candidata della Lega. La vera novità, in <b>piazza Maggiore</b>, non è stata neanche la mancanza di bandiere e partiti e la spontaneità del ritrovo: è stata la mancanza di insulti, di slogan violenti, di odio. Dopo tanti anni di cattiveria - perché siamo diventati tutti cattivi, noi italiani: basta fare un giro sui social ma anche assistere ai talk show politici - finalmente una boccata d’aria. Così speriamo che vada avanti questa campagna. S’è detto che potrebbero essere elezioni di svolta, sia per la regione che per Roma: noi speriamo, chiunque vinca, che la vera svolta sia la fine dell’imbarbarimento. Da troppi anni c’è un clima pessimo: e sarebbe molto comodo, ma sbagliato, dare la colpa solo ai politici che solleticano gli istinti peggiori di tanta gente. La colpa è anche di chi quegli istinti li ha e non li controlla, rinunciando a ragionare. Chiunque vinca in Emilia dovrebbe poi dare il buon esempio. Perché oltretutto, chiunque vinca, vincerà di poco. Il che vuol dire che la regione sarà divisa in due, e “divisa” non dovrà significare “spaccata”. Chiunque vinca, sappia ascoltare e rispettare la metà che ha perso. Questa sarebbe davvero la grande novità che tutti quanti stiamo già aspettando.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>