<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/chamenei-podporil-zdrazeni-benzinu-a-odsoudil-protesty/1822006?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T07:54:00+00:00"/>
    <meta property="og:title" content="Chameneí podpořil zdražení benzinu a odsoudil protesty"/>
    <meta property="og:description" content="Teherán - Íránský duchovní vůdce ajatolláh Alí Chameneí dnes podpořil rozhodnutí vlády o 50 procent zdražit benzin, které v zemi vyvolalo protesty. V této souvislosti obvinil odpůrce islámské republiky a zahraniční nepřátele ze &quot;sabotáže&quot;. Zmínil se také o tom, že několik lidí při demonstracích přišlo o život; dosud se přitom oficiálně hovořilo o úmrtí jedné osoby. Podle agentury Reuters o Chameneího vyjádření informovala íránská státní televize."/>
  </head>
  <body>
    <article>
      <h1>Chameneí podpořil zdražení benzinu a odsoudil protesty</h1>
      <address><time datetime="2019-11-17T07:54:00+00:00">17 Nov 2019, 07:54</time> by <a rel="author" href="http://www.ctk.cz/" target="_blank">ČTK</a></address>
      <p>Teherán - Íránský duchovní vůdce ajatolláh Alí Chameneí dnes podpořil rozhodnutí vlády o 50 procent zdražit benzin, které v zemi vyvolalo protesty. V této souvislosti obvinil odpůrce islámské republiky a zahraniční nepřátele ze "sabotáže". Zmínil se také o tom, že několik lidí při demonstracích přišlo o život; dosud se přitom oficiálně hovořilo o úmrtí jedné osoby. Podle agentury Reuters o Chameneího vyjádření informovala íránská státní televize.</p>
      <p>Demonstrace propukly v řadě měst hned v pátek po oznámeném zdražení benzinu a pokračovaly i v sobotu. Podle agentury IRNA se projevy nesouhlasu projevily nejsilněji v Sírdžánu v provincii Kermán. I když policie měla povoleno střílet pouze do vzduchu, jeden člověk tam přišel o život a několik civilistů bylo zraněno.</p>
      <p>"Někteří lidé toto rozhodnutí (o zdražení) znepokojilo..., ale sabotáže a žhářství páchají chuligáni, ne náš lid. Kontrarevoluce a nepřátelé Íránu vždy podporovali sabotáže a ohrožování bezpečnosti a dělají to nadále," citovala televize nejvyššího íránského duchovního činitele.</p>
      <p>"Naneštěstí určité problémy byly způsobeny, několik lidí přišlo o život a některá střediska byla zničena," poznamenal rovněž Chameneí.</p>
      <p>Na sociálních sítích se v sobotu objevily informace, že kromě jedné oběti v Sírdžánu zemřelo i několik dalších lidí. Stalo se to, když se zásahové síly policie střetly s demonstranty v Teheránu a v desítkách dalších měst poté, co protesty nabyly politického charakteru.</p>
      <p>Chameneí dnes řekl, že zdražení benzinu vychází z hodnocení odborníků a mělo by být respektováno. Zároveň nicméně vyzval vládu, aby zabránila zvyšování cen jiného zboží.</p>
      <p>Polooficiální tisková agentura ISNA napsala, že státní bezpečnostní rada v důsledku už dva dny trvajících protestů nařídila omezení přístupu na internet.</p>
    </article>
  </body>
</html>