<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995326/irak-iran%E2%80%99-a%C3%A7%C4%B1lan-s%C4%B1n%C4%B1r-kap%C4%B1s%C4%B1n%C4%B1-yolcu-ge%C3%A7i%C5%9Flerine-kapatt%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="Irak, İran’a açılan sınır kapısını yolcu geçişlerine kapattı"/>
    <meta property="og:description" content="Irak Gümrükler Heyeti, Tahran yönetiminin talebi üzerine İran’a açılan Şelamçe Sınır Kapısı’nın yolcu geçişlerine kapatıldığını, ancak ticari geçişlerin devam edeceğini bildirdi. Irak Gümrükler Heyeti Sözcüsü Aladdin el-Kaysi, dünkü açıklamasında, “Ş"/>
  </head>
  <body>
    <article>
      <h1>Irak, İran’a açılan sınır kapısını yolcu geçişlerine kapattı</h1>
      <address>
        <time datetime="2019-11-17T07:00:00+00:00">17 Nov 2019, 07:00</time>
      </address>
      <p>Irak Gümrükler Heyeti, Tahran yönetiminin talebi üzerine İran’a açılan Şelamçe Sınır Kapısı’nın yolcu geçişlerine kapatıldığını, ancak ticari geçişlerin devam edeceğini bildirdi.<br/><br/>Irak Gümrükler Heyeti Sözcüsü Aladdin el-Kaysi, dünkü açıklamasında, “Şelamçe Sınır Kapısı’nda sadece ticari geçişler normal şekilde devam edecek. Irak'tan İran'a yolcu geçişleri durduruldu” ifadelerini kullandı.<br/><br/>Kararın, İran’daki protesto gösterileri sebebiyle Tahran yönetiminin talebi üzerine alındığını belirten Kaysi, İran tarafından Irak’a girmek isteyen Iraklı yolcuların normal bir şekilde ve herhangi bir gecikme olmaksızın Şelamçe Sınır Kapısı’ndan geçebileceklerini kaydetti.<br/><br/>Irak Gümrükler Heyeti Sözcüsü Kaysi, Şarku’l Avsat’a yaptığı açıklamada, “İran tarafı, bize Şelamçe ve Eş-Şib sınır kapılarının kendi taraflarından kapatıldığını bildirdi. Biz de aynı şekilde, iki sınır kapısına yakın şehirlerde gösterilerin olması nedeniyle, onların tarafından gelecek hiçbir yolcuyu kabul etmeyeceğimizi bildirdik” diye konuştu.<br/><br/>Kaysi, göstericilerin söz konusu iki kapıyı geçişlere kapattığı yönündeki iddialara ilişkin, “Eğer bu ifadeler doğru olsaydı, iki ülke arasındaki ticari geçişler devam etmezdi” yanıtını verdi.<br/><br/>Irak medyasında geçtiğimiz günlerde İran yönetiminin, Iraklı göstericilerin sınırı geçerek ülkede başlayan protestolara destek vermesinden endişe ettiğine dair haberler çıkmıştı.<br/><br/>DPA daha önce görgü tanıklarına dayandırarak verdiği haberinde, Basra’nın güneydoğusundaki Şelamçe Sınır Kapısı’nın büyük bir gösterici kalabalığı tarafından geçişlere kapatıldığını aktarmıştı.<br/><br/>Şelamçe Sınır Kapısı, Irak ile İran arasındaki en büyük sınır geçiş noktası ve iki ülke arasında yolcu ve ticari geçişlerin en yoğun olduğu güzergâhtır.</p>
    </article>
  </body>
</html>