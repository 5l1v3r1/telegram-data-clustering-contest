<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-obiettivo-continuita-ventuno-convocati-per-la-sfida-interna-al-biancavilla.html"/>
    <meta property="og:site_name" content="Tempostretto"/>
    <meta property="article:published_time" content="2019-11-17T07:00:30+00:00"/>
    <meta property="og:title" content="Messina, obiettivo continuità: ventuno convocati per la sfida interna al Biancavilla"/>
    <meta property="og:description" content="La squadra di Zeman è a caccia di conferme dopo il successo di domenica. Tornano Bruno e Bossa, squalificato Ott Vale."/>
  </head>
  <body>
    <article>
      <h1>Messina, obiettivo continuità: ventuno convocati per la sfida interna al Biancavilla</h1>
      <address><time datetime="2019-11-17T07:00:30+00:00">17 Nov 2019, 07:00</time> by <a rel="author" href="https://www.tempostretto.it/author/piero-genovese" target="_blank">Piero Genovese</a></address>
      <p>
        <i>La squadra di Zeman è a caccia di conferme dopo il successo di domenica. Tornano Bruno e Bossa, squalificato Ott Vale.</i>
      </p>
      <p>Dopo aver ritrovato i tre punti sul campo del Corigliano ed essersi avvicinato alla zona playoff, il Messina si prepara a tornare al “Franco Scoglio” per il dodicesimo turno del girone I di Serie D.</p>
      <p>La squadra di Karel Zeman, alla prima gara interna sulla panchina giallorossa, sfiderà il Biancavilla, attualmente in seconda posizione con 21 punti. Il tecnico biancoscudato, dopo la rifinitura effettuata questa mattina al “Despar Stadium”, ha convocato ventuno calciatori per la delicata sfida di domani pomeriggio: oltre agli infortunati Barbera e Marfella, non sarà della partita il centrocampista Facundo Ott Vale, fermato per un turno dal Giudice Sportivo. Due ritorni, invece, nell’elenco dei giocatori che saranno della sfida: il difensore Francesco Bruno, tornato a disposizione dopo aver smaltito l’infortunio muscolare rimediato a Licata, e il centrocampista Fabio Bossa, rientrato in rosa in settimana.</p>
      <p>Sono 4 i punti che separano le due formazioni, con la squadra catanese attualmente al secondo posto al pari di Troina e Acireale a quota 21 e i giallorossi a inseguire a 17. Il Biancavilla non perde dallo scorso 13 ottobre, quando è caduto nell’impegno interno contro il Palermo. Poi i gialloblù hanno vinto due gare (3-0 a Nola e 2-1 in casa con il Giugliano) e nelle ultime due uscite hanno pareggiato 0-0 in casa del Savoia e 1-1 tra le mura amiche con l’Acireale domenica scorsa.</p>
      <p>Dirigerà l’incontro Marco Russo della sezione di Torre Annunziata, coadiuvato dagli assistenti Michele Rispoli e Mattia Roperto, rispettivamente delle sezioni di Locri e Lamezia Terme. Calcio d’inizio questo pomeriggio allo stadio “Franco Scoglio” alle ore 14.30.</p>
      <p>Di seguito l’elenco dei calciatori convocati per la gara di oggi pomeriggio:Portieri: Michele Avella, Alessio Pozzi. Difensori: Francesco Bruno, Vincenzo De Meio, Francesco Forte, Alessandro Fragapane, Antonello Giordano, Eugenio Nardelli, Domenico Strumbo, Gaetano Ungaro. Centrocampisti: Giuseppe Bonasera, Fabio Bossa, Francesco Buono, Alessio Cristiani, Gianluca Sampietro, Francesco Saverino. Attaccanti: Claudio Coralli, Antonio Crucitti, Gennaro Esposito, Francesco Orlando, Giuseppe Siclari.</p>
    </article>
  </body>
</html>