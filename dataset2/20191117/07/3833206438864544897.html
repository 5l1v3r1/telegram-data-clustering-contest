<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Dobrovolci-obnoviha-mezhdublokovo-prostranstvo-v-Trakiya-914314"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T07:03:00+00:00"/>
    <meta property="og:title" content="Доброволци обновиха междублоково пространство в &quot;Тракия&quot;"/>
    <meta property="og:description" content="Жителите на зоната около параклиса &quot;Св. Георги Победоносец“ и ул. &quot;Проф. Цветан Лазаров“ в район &quot;Тр..."/>
  </head>
  <body>
    <article>
      <h1>Доброволци обновиха междублоково пространство в "Тракия"</h1>
      <address>
        <time datetime="2019-11-17T07:03:00+00:00">17 Nov 2019, 07:03</time>
      </address>
      <p>Жителите на зоната около параклиса "Св. Георги Победоносец“ и ул. "Проф. Цветан Лазаров“ в район "Тракия“ в Пловдив вече се радват на обновено междублоково пространство. Така нареченото Място Тракия е създадено през последните няколко месеца с труда на десетки доброволци, живеещи наблизо и със съдействието на местната община – район "Тракия“. Инициативата е на платформата за чиста градска среда "АЗ, ТИ, ПЛОВДИВ!“ и е част от дейностите на сдружение БГ Бъди активен за облагородяване на градски пространства, обединени под името _Място.</p>
      <p>С участието на жители, експерти, активисти и администрация зелената площ край блоковете е разчистена, теренът е заравнен, край велоалеята са засадени 35 нови дръвчета, детската площадка е обновена, а на място са поставени модерни пейки от рециклирани материали. Предстои поставянето и на тенис маса.</p>
      <p>Процесът започна през юли, когато по инициатива на "АЗ, ТИ, ПЛОВДИВ!“ и със съдействието на Общината жителите на район "Тракия“ бяха поканени да предложат обществени пространства за обновяване. От получените девет предложения беше предпочетено мястото между параклиса "Св. Георги“ и бл. 238/239, заради готовността на жителите да участват в създаването и поддържането на зоната. Администрацията на район "Тракия“ се ангажира с подготовка на терена, озеленяване и залесяване, а активистите от "АЗ, ТИ, ПЛОВДИВ!“ осигуриха координиране на дейностите, ангажиране на технически експерти и доброволци, както и част от материалите, сред които пейки от рециклирана пластмаса.</p>
      <p>Облагородяването на общественото пространство е направено по метода на т. нар. Placemaking – стратегия за партньорство между местните общности, институциите и бизнеса в създаването и управлението на обществени пространства. Негова цел е подобряване на икономическото и социалното благополучие и качеството на живот на жителите. Процесът включва допитване до гражданите, обществено обсъждане на нужните промени, одобрение на плана за действие, както и ангажиране на гражданите в обновяването и поддържането на местата.</p>
      <p>През последните няколко години сдружение БГ Бъди активен е помогнало на местните общности от 23 населени места в България да създадат или обновят  конкретни места в техните квартали, като е съдействало с експертиза, връзка с администрацията и подкрепа за местни граждански организации.</p>
      <p>"Радваме се, че създадохме работещо партньорство в район "Тракия“, благодарение на отзивчивостта и подкрепата на местната администрация, и на готовността на жителите да бъдат активни в облагородяване на средата. Надявам се чрез този пример повече хора да бъдат готови да поемат отговорност да променят средата, в която живеят, и повече общини да бъдат убедени, че има начин да си сътрудничат успешно с хората.“ – каза Ласка Ненова от сдружение БГ Бъди активен, инициатор на платформата "АЗ, ТИ, ПЛОВДИВ!“.</p>
      <p>Темата за партньорството между гражданите, местната администрация и бизнеса за създаването на чиста, красива и достъпна градска среда ще бъде разисквана на предстоящия Форум Град #БезОтпадъци на 29 ноември 2019 г., организиран от БГ Бъди активен.</p>
      <p>Активистите на сдружение БГ Бъди активен и от Приключенски център "Младежки хълм“ ще открият още едно облагородено място в Пловдив - т.нар. Приключенско _Място на Младежкия хълм. На 17 ноември, неделя, от 11 часа пловдивчани са поканени да участват в спортна тренировка на открито на новата фитнес площадка и в еко работилници край Приключенския център. Ще могат да видят и обновената фасада на къщичката на центъра, изрисувана от артиста Lazzy Eve от платформата за съвременни визуални проекти в градска среда – VISIONARY.</p>
    </article>
  </body>
</html>