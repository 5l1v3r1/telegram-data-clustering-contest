<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426019/katharise-me-xatzhsabba-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-17T07:55:02+00:00"/>
    <meta property="og:title" content="«Καθάρισε» με Χατζησάββα η Ρόδος"/>
    <meta property="og:description" content="Στις νίκες επέστρεψε χθες η Ρόδος η οποία επικράτησε στο Δημοτικό Στάδιο της Νέας Αρτάκης με 1 – 0 σε παιχνίδι που έγινε στο πλαίσιο της 9ης αγωνιστικής της Γ’ Εθνικής (6ος όμιλος)."/>
  </head>
  <body>
    <article>
      <h1>«Καθάρισε» με Χατζησάββα η Ρόδος</h1>
      <h2>Η Ρόδος επικράτησε με 1–0 της Νέας Αρτάκης και επέστρεψε στις νίκες μετά το «στραβοπάτημα» της Μυτιλήνης. Για πρώτη φορά στον πάγκο της ομάδας ο νέος προπονητής Κώστας Βελιτζέλος</h2>
      <address>
        <time datetime="2019-11-17T07:55:02+00:00">17 Nov 2019, 07:55</time>
      </address>
      <p>
        <b>Στις νίκες επέστρεψε χθες η Ρόδος η οποία επικράτησε στο Δημοτικό Στάδιο της Νέας Αρτάκης με 1 – 0 σε παιχνίδι που έγινε στο πλαίσιο της 9ης αγωνιστικής της Γ’ Εθνικής (6ος όμιλος).</b>
      </p>
      <p>Το ζητούμενο για τους «πράσινους» μετά την ήττα στη Μυτιλήνη από τον Αιολικό, ήταν να μπουν και πάλι στο δρόμο των επιτυχιών και το κατάφεραν χάρις σε μια πολύ ωραία κεφαλιά του Χατζησάββα σε ένα καθοριστικό σημείο της αναμέτρησης. Με βάση τη συνολική παρουσία και των δυο ομάδων, η νίκη των «ελαφιών» κρίνεται αγχωτική με το νέο τεχνικό της ομάδας Κώστα Βελιτζέλο να δηλώνει μετά το τέλος της αναμέτρησης πως «στόχος μας είναι να κερδίζουμε τα παιχνίδια χωρίς άγχος». Ωστόσο, νίκη έστω και με το …φτωχό (αλλά πολύτιμο) 1 – 0 τονώνει την ψυχολογία των παικτών ενόψει της συνέχειας του πρωταθλήματος.</p>
      <p>Η Ρόδος στη διάρκεια του πρώτου ημιχρόνου είχε μεν την υπεροχή αλλά ήταν πολύ φλύαρη με αποτέλεσμα να μην μπορεί να πλησιάσει με αξιώσεις στα καρέ των φιλοξενούμενων. Η Νέα Αρτάκη έδειξε πολύ διαβασμένη, ήταν άριστα στημένη και έκλεισε πολύ σωστά όλους τους διαδρόμους προς την εστία του Ναβροζίδη. Παράλληλα, με τους Παπαδάκη και Ντελέκο να βρίσκονται σε καλή ημέρα δημιούργησε αρκετά προβλήματα κοντά στα καρέ της Ρόδου κάνοντας αισθητή την παρουσία τους στην άμυνα των «ελαφιών». Στην επανάληψη, ο ρυθμός του παιχνιδιού έπεσε αισθητά με τους γηπεδούχους πάντως να βρίσκουν τον τρόπο να …ξεκλειδώσουν την αντίπαλη άμυνα και να αποκτούν προβάδισμα στο σκορ σε ένα κρίσιμο σημείο του παιχνιδιού. Η Ρόδος χωρίς να εντυπωσιάσει από εκεί και πέρα, μπόρεσε να διαχειριστεί καλά τον αγώνα και να φθάσει τελικά στην κατάκτηση των βαθμών που ήταν και το ζητούμενο για το συγκεκριμένο παιχνίδι.</p>
      <p><b>Το φιλμ του αγώνα</b><br/>Στο 2’ ο Δελαπόρτας μπήκε ωραία από τα δεξιά στην περιοχή κάνοντας το γύρισμα χωρίς όμως να ακολουθεί κάποιος παίκτης για να τη σπρώξει στα δίχτυα.</p>
      <p>Στο 29’ ο Παπαδάκης γύρισε την μπάλα από τα δεξιά και ο Ντελέκος έκανε την προβολή αλλά έστειλε την μπάλα πάνω από το οριζόντιο δοκάρι.</p>
      <p>Στο 36’ ο Δελαπόρτας με μια πολύ ωραία μπαλιά «βρήκε» τον Μπίσα μέσα στην περιοχή ο οποίος σούταρε δυνατά αλλά ο Ναβροζίδης έκανε εκτίναξη και απέκρουσε σε κόρνερ. Ήταν η καλύτερη στιγμή της Ρόδου στο πρώτο ημίχρονο.<br/>Στο 68’ ο Δελαπόρτας έκανε μια γλυκιά σέντρα από τα αριστερά και ο Χατζησάββας με πολύ ωραία κεφαλιά από την καρδιά της άμυνας έκανε το 1 – 0.</p>
      <p>Στο 77’ ο Παπαδάκης έκανε ωραία πάσα στον Χατζηστάμου σε θέση μέσα δεξιά και αυτός έκανε το σουτ αλλά έστειλε την μπάλα να περάσει δίπλα από τοπ δεξί δοκάρι (άουτ).</p>
      <p>Το παιχνίδι διαιτήτευσε ο Κακουλίδης (Ναζιρόπουλος, Μιμίδης) του Συνδέσμου Αθηνών.</p>
      <p><u>Οι συνθέσεις των ομάδων είναι οι ακόλουθες:</u><br/><b>ΡΟΔΟΣ</b>: Τζίμας, Παπαθανασίου (57’ λ.τ. Βουργουτζής), Νικολόπουλος, Κανταρτζής, Σούλης 75’ Χατζηπέτρος), Μπίσα (65’ Σταυλάς), Ραχήμ, Χατζησάββας, Δελαπόρτας, Μπουντόπουλος (77’ Κλιγγόπουλος).<br/><b>ΝΕΑ ΑΡΤΑΚΗ: </b>Ναβροζίδης, Χατζηστάμου, Καράλης (65’ Μπαλαμπάνης), Μπελίτσος, Καραμπάς, Μαυρόπουλος, Παπαδάκης (78’ Λούκας), Ντελέκος, Σπανός (50’ Μιχελής), Κνέζεβιτς (50’ Πατερίτσας), Τσίγκας.</p>
    </article>
  </body>
</html>