<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-ten-year-old-girl-killed-after-kidnapped-and-raped-in-bhagalpur-2853763.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T07:00:51+00:00"/>
    <meta property="og:title" content="भागलपुर में दस साल की बच्ची का अपहरण कर दुष्कर्म के बाद मार डाला"/>
    <meta property="og:description" content="भागलपुर के मधुसूदनपुर थाना क्षेत्र के एक गांव से शनिवार सुबह 10 वर्षीय बच्ची की लाश मिलने से इलाके में सनसनी फैल गयी। बच्ची के पिता ने पुत्री के मामा समेत ननिहालवालों पर एक कट्ठा जमीन के लिए..."/>
  </head>
  <body>
    <article>
      <h1>भागलपुर में दस साल की बच्ची का अपहरण कर दुष्कर्म के बाद मार डाला</h1>
      <address><time datetime="2019-11-17T07:00:51+00:00">17 Nov 2019, 07:00</time> by <a rel="author">नाथनगर(भागलपुर) हिन्दुस्तान प्रतिनिधि</a></address>
      <p>भागलपुर के मधुसूदनपुर थाना क्षेत्र के एक गांव से शनिवार सुबह 10 वर्षीय बच्ची की लाश मिलने से इलाके में सनसनी फैल गयी। बच्ची के पिता ने पुत्री के मामा समेत ननिहालवालों पर एक कट्ठा जमीन के लिए बेटी का अपहरण कर दुष्कर्म के बाद हत्या का आरोप लगाया है। बच्ची की लाश घर से 50 मीटर की दूरी पर बागीचा में ताड़ के पेड़ की खोह में मिली है। बच्ची 11 नवंबर की रात आठ बजे लापता हुई थी।<br/><b>  <br/>11 नवंबर की रात चीनी लाने निकली थी बच्ची</b><br/>पिता ने बताया कि 11 नवंबर की रात आठ बजे चीनी लाने बच्ची घर से निकली थी, इसके बाद वापस नहीं लौटी। काफी खोजबीन के बाद 14 नवंबर को पिता ने मधुसूदनपुर थाना में साला व ससुर समेत पांच लोगों पर अपहरण की प्राथमिकी दर्ज कराई थी। पिता का आरोप है कि पुलिस दो दिनों तक अपहरण का केस दर्ज करने के लिए टालमटोल करती रही। 16 नवंबर की सुबह बेटी का शव बागीचा में गांववालों ने देखा और घटना की जानकारी दी। परिवार के सदस्य बगीचा आकर शव की पहचान की। घटना को लेकर बड़ी संख्या में ग्रामीण बागीचा पहुंचे। घटना के बाद परिजनों का रो-रोकर बुरा हाल है।<br/><br/><b>आरोपियों की गिरफ्तारी के लिए छापेमारी</b><br/>सिटी एसपी एसके सरोज ने बताया कि शव को पोस्टमार्टम के लिए भिजवाया गया है। बच्ची के ननिहाल व परिवारवालों को जल्द गिरफ्तार किया जाएगा। इसके लिए थानाध्यक्ष को टास्क दिया गया है। एफएसएल टीम से घटना की जांच कराई जा रही है। आरोपियों की गिरफ्तारी के लिए कई जगहों पर छापेमारी अभियान चलाया गया। प्रभारी सिटी डीएसपी रत्नकिशोर झा सहित 25 से ज्यादा पुलिस बल मौके पर जांच करने पहुंचे थे। प्रभारी सिटी डीएसपी ने कहा कि सभी आरोपी फरार है। जल्द सभी सलाखों के पीछे होंगे। </p>
    </article>
  </body>
</html>