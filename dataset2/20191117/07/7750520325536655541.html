<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/na-donechchyni-zatrymaly-grupu-falshyvomonetchykiv.html"/>
    <meta property="og:site_name" content="1NEWS"/>
    <meta property="article:published_time" content="2019-11-17T07:52:56+00:00"/>
    <meta property="og:title" content="На Донеччині затримали групу фальшивомонетчиків"/>
    <meta property="og:description" content="На Донеччині затримали групу фальшивомонетчиків"/>
  </head>
  <body>
    <article>
      <h1>На Донеччині затримали групу фальшивомонетчиків</h1>
      <address>
        <time datetime="2019-11-17T07:52:56+00:00">17 Nov 2019, 07:52</time>
      </address>
      <figure>
        <img src="https://1news.com.ua/wp-content/uploads/2019/11/391ea8910617ad2f9d1c0fb68b3cc265_XL.jpg"/>
      </figure>
      <p>Троє осіб — цивільне подружжя та їх спільник — виготовляли підроблені долари США у великій кількості з метою збуту. Злочин було задокументовано зусиллями слідчих поліції Донецької області, оперативних підрозділів Служби безпеки України під процесуальним керівництвом обласної прокуратури. Про це повідомляє 1NEWS з посиланням на <a href="https://www.unn.com.ua/uk/news/1836216-na-donechchini-vikrili-grupu-falshivomonetnikiv">УНН</a>.</p>
      <p>Під час досудового розслідування було встановлено, що пара з Краматорська, віком 40 і 32 років, організувала виготовлення фальшивих грошей на замовлення.</p>
      <p>“З метою конспірації купюри друкували в сусідній області на орендованих квартирах. Цим займався 41-річний співучасник. Відрізнити підробки від справжніх грошей було складно. Фігуранти намагалися, щоб у кожної купюри були різні номери”, — зазначила старший слідчий в ОВС слідчого управління поліції Донеччини Яна Тимофєєва.</p>
      <p>Зловмисники замовляли спеціальний папір, фарбу, виготовляли долари за допомогою дорогого обладнання. Зокрема принтер коштував 30 тисяч гривень. При оформленні зразків спільники використовували талант дружини гарно малювати.</p>
      <p>“Фальшивий кеш члени групи збували обмеженому колу клієнтів. Підроблені 100 доларів, наприклад, продавали в середньому за 600-700 гривень”, — повідомили у пресцентрі.</p>
      <p>“Підозрювані були затримані після двох етапів оперативної закупівлі іноземної валюти на суму близько 20 тисяч гривень. У затриманих вилучено все обладнання та флеш-носій із зображеннями доларових купюр в різних ракурсах, за допомогою яких вони готували макети грошей”, — повідомили правоохоронці.</p>
      <p>Загалом на документування діяльності фальшивомонетників пішло кілька місяців. Слідчі зібрали беззаперечні докази їхньої причетності до незаконного бізнесу.</p>
      <p>“Трьом обвинуваченим інкримінують ч.2 ст. 199 Кримінального кодексу України (виготовлення та збут фальшивих грошей). Кримінальне провадження з обвинувальним актом спрямоване до суду. Фігурантам загрожує до 10 років позбавлення волі з конфіскацією майна”, — резюмували у поліції.</p>
      <p>Нагадаємо, що у месенджері Telegram набувають поширення канали, які продають фальшиві гроші, обіцяючи високу якість товару.</p>
    </article>
  </body>
</html>