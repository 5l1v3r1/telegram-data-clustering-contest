<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/torknetsya-usih-2-shche-ie-chas-obrati-sviy-dogovir-na-postachannya-tepla"/>
    <meta property="og:site_name" content="Кременчугская газета"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="Торкнеться усіх-2: ще є час обрати свій договір на постачання тепла"/>
    <meta property="og:description" content="Абоненти «Кременчуцька ТЕЦ» і «Теплоенерго» мають до 1 травня 2020 року обрати один із чотирьох типових договорів на тепло. Для цього необхідно провести колективні збори. Окрім самих жильців, збори ніхто не організує. Інакше альтернативи не буде – усіх «поставлять» на індивідуальну модель взаємовідносин із надавачем послуг."/>
  </head>
  <body>
    <article>
      <h1>Торкнеться усіх-2: ще є час обрати свій договір на постачання тепла</h1>
      <address>
        <time datetime="2019-11-17T07:00:00+00:00">17 Nov 2019, 07:00</time>
      </address>
      <figure>
        <img src="https://kg.ua/sites/default/files/styles/news_style_3/public/news3/dogovori.jpg?itok=AQ3taG4-"/>
      </figure>
      <p>
        <b>Абоненти «Кременчуцька ТЕЦ» і «Теплоенерго» мають до 1 травня 2020 року обрати один із чотирьох типових договорів на тепло. Для цього необхідно провести колективні збори. Окрім самих жильців, збори ніхто не організує. Інакше альтернативи не буде – усіх «поставлять» на індивідуальну модель взаємовідносин із надавачем послуг.</b>
      </p>
      <p>Цьогорічний опалювальний період для мешканців житлових будинків розпочався наприкінці жовтня. Незадовго до цього повідомили, що змінився формат подачі теплової енергії, а невдовзі має стати іншим і формат взаємовідносин із компаніями-постачальниками (у Кременчуці це ТОВ «Кременчуцька ТЕЦ» і комунальне підприємство «Теплоенерго»). І це регламентовано на рівні держави. Так 1 травня 2019 року в повному обсязі введено в дію Закон України від 9 листопада 2017 року «Про житлово-комунальні послуги». Відповідно до нього здійснюватиметься перехід на нові договірні відносини між виконавцями комунальних послуг і споживачами. А ще Кабмін України затвердив постанову №830 «Про затвердження Правил надання послуги з постачання теплової енергії і типових договорів про надання послуги з постачання теплової енергії», яка набрала чинності 4 вересня цього року. Раніше Кременчуцька газета детально роз’яснювала <a href="https://kg.ua/news/torknetsya-usih-za-vodu-i-kanalizaciyu-platitimemo-zovsim-po-inshomu"><b>нововведення, що чекають на абонентів «Кременчукводоканалу»</b></a>.<br/>Тепер допоможемо розібратися у питанні постачання теплової енергії.</p>
      <p><b>Збори можуть ініціювати три співвласники</b><br/>Абоненти «Кременчуцька ТЕЦ» і «Теплоенерго» можуть укласти з підприємствами-надавачами послуг один із 4 типових договорів</p>
      <figure>
        <img src="https://kg.ua/sites/default/files/inline/images/infogr.png"/>
      </figure>
      <p>Для укладення договору необхідно зробити наступне.</p>
      <p>По-перше, скликати збори співвласників багатоквартирного будинку (порядок проведення регламентується Законом «Про особливості здійснення права власності у багатоквартирному будинку» (стаття 10). Ініціювати збори можуть троє співвласників (тобто зібралися троє сусідів – і оголосили про їх проведення). Якщо двічі мешканці будинку не збираються, протокол щодо обрання моделі договору можна скласти методом опитування, обійшовши квартири.</p>
      <p>По-друге, мешканці мають обрати модель договору про теплопостачання. Рішення про договірні відносини вважаються ухваленими, якщо за них проголосували власники квартир та нежитлових приміщень, площа яких разом перевищує 50% загальної площі всіх квартир та нежитлових приміщень багатоквартирного будинку.</p>
      <p>По-третє, на зборах треба обрати уповноважену особу (це за умови обрання колективного договору). Ця особа стає своєрідним посередником між підприємством (надавачем послуг) і мешканцями. Далі потрібно оформити протокол зборів співвласників (загальна форма документу затверджена наказом Мінрегіону №203 від 25 серпня 2015 року). Далі з ним треба звернутися до виконавця послуг для укладення угоди (угод – якщо обрали індивідуальну модель відносин). Тут треба акцентувати: навіть якщо обирається індивідуальний типовий договір, треба скликати збори, про які згадано вище, і за це має проголосувати більшість.</p>
      <p><b>Процес укладення типових договорів просувається повільно</b><br/>Із «Теплоенерго» мають укласти договори мешканці 211 кременчуцьких багатоповерхівок. Це райони Ревівка, Раківка, Крюків, Перший і Третій Занасипи. Про це розповіла Наталія Мирна, директорка з комерційних питань комунального підприємства. У всіх цих багатоповерхівках встановлені побудинкові лічильники тепла. Однак варто нагадати, що у жовтні цього року міськвиконком для «Теплоенерго» затвердив нові тарифи на тепло і гарячу воду. А вони різні: для абонентів, які визначилися і уклали договори – одні, для абонентів без договорів – інші. Залежно від типового договору, економія за спожиті послуги теплопостачання – у межах 700 грн.</p>
      <figure>
        <img src="https://kg.ua/sites/default/files/inline/images/infogr_2.png"/>
      </figure>
      <p>Проте не гарантовано, що так буде постійно. Є вірогідність, що при піднятті тарифів плата урівняється і для тих, хто уклав договори, і для тих, у кого їх немає. Цікаво, але попри інформаційну кампанію, яку проводить «Теплоенерго», кременчужани не поспішають вирішувати питання взаємовідносин з надавачем послуг. За словами Наталії Мирної, на кінець жовтня мешканці лише двох будинків провели збори і пройшли всі необхідні процедури. Це будинки ОСББ, однак члени об’єднань вибрали індивідуальні форми договорів.</p>
      <blockquote>
        <i>«Департамент ЖКГ організовує зустрічі з кременчужанами в колл-центрах. Під час них фахівці нашого комунального підприємства розповідають про нюанси обрання моделей взаємовідносин, подальшого обслуговування тощо», – розповіла Мирна.</i>
      </blockquote>
      <p>Проте це лише роз’яснювальна робота – працівники підприємств-надавачів послуг не мають права організовувати збори замість споживачів, останні мають робити це самі. І в разі, якщо до 1 травня 2020 року співвласники багатоповерхівок не визначаться із типовими договорами, з ними автоматично укладуть індивідуальні (без обслуговування внутрішньобудинкових мереж).</p>
      <p>Тут діятиме така сама схема взаємовідносин, яка діє зараз. «Теплоенерго» обслуговує тепломережі до їх вводу в будинок. А в будівлі ними вже опікується або керуюча компанія, або у випадку ОСББ – за певною схемою. Однак в адміністрації комунального підприємства говорять, що готові брати на себе обов’язки з обслуговування і внутрішньобудинкових мереж у тих будинках, де мешканці оберуть відповідний тип договору. Тут вартість послуги вираховуватимуть для кожної багатоповерхівки окремо.</p>
      <p>Роз’яснення можна отримати за адресою «Теплоенерго»: Кременчук, вул. Софіївська, 68 – відділ збуту та реалізації теплової енергії (каб. 17), тел. 758-726, 758-727, (067) 400-92-17, (093) 353-60-12.<br/>А також на <a href="http://kremenchuk-teplo.org.ua/ua/">сайті</a> комунального підприємства.</p>
      <p>
        <b>Абонплата – щомісяця, плата за обслуговування лічильників – раз на квартал</b>
      </p>
      <p>Згідно з двома типами договорів (індивідуальних), для споживачів вводиться щомісячна абонпалата. Так, наприклад, «Теплоенерго» станом на нинішній час встановило її на рівні 21 грн 78 коп (для одного особового рахунку). І прив’язана вона до розміру прожиткового мінімуму. Наталія Мирна пояснює, що ці гроші йтимуть на витрати із розподілу обсягів спожитої теплової енергії, обладнання та витратних матеріалів для абонвідділу, на оплату праці фахівців комунального підприємства, які беруть участь у процесі нарахування плати за спожиті послуги, тощо. Ці гроші не витрачаються на обслуговування будинкових лічильників тепла. Абонплату виділять окремою графою у платіжках (не разом із тарифом за теплопостачання і гарячу воду). Тут треба згадати, що «Кременчукводоканал» теж вводить абонплату: її розмір – 21-22 грн щомісяця.</p>
      <p>Окремо від нарахувань за спожиті послуги і абонплату, городянам доведеться щокварталу віддавати гроші за утримання і повірку будинкових лічильників. Ціна для кожного дому різна. Наталія Мирна говорить, що для мешканців типових п’ятиповерхівок чи дев’ятиповерхівок сума складе 15-20 грн на один особовий рахунок. У мешканців двоповерхівок, де небагато квартир, ці нарахування можуть сягати і сотні. Проте оплата може коливатися і залежить від того, як скоро має проходити повірка лічильника. Чим ближчий час, тим більша сума. Ще один момент: зараз побудинкові лічильники тепла у Кременчуці в основному встановлені за рахунок міста. Однак, якщо якийсь із них виходить з ладу, то заміна повністю лягає на плечі мешканців. Так регламентує законодавство.</p>
      <p>Ми детально описали схеми укладення типових договорів для абонентів «Теплоенерго». Точно такі ж мають укласти городяни, які отримують послуги від Кременчуцької ТЕЦ: ознайомитися із правилами надання послуги з постачання теплової енергії та типовими формами договорів (можна на <a href="http://kremtec.com.ua/wordpress/">сайті</a> товариства), визначитися з однією із моделей договорів та укласти його з «Кременчуцькою ТЕЦ». Для отримання необхідної інформації звертайтеся в абонентський відділ «Кременчуцька ТЕЦ» за адресою: Кременчук, пр. Свободи, 8, тел. 760-156.</p>
      <p> </p>
      <p>Світлана Павленко</p>
    </article>
  </body>
</html>