<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/salute/glaucoma-sintomi-1.4889537"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-17T07:39:23+00:00"/>
    <meta property="og:title" content="&quot;Glaucoma, è basilare una diagnosi precoce&quot;"/>
    <meta property="og:description" content="In aumento la patologia: nel 2040 riguarderà 111 milioni di persone nel mondo. La dottoressa Canton (Villa Verde): &quot;Se non trattata può portare alla cecità&quot;"/>
  </head>
  <body>
    <article>
      <h1>"Glaucoma, è basilare una diagnosi precoce"</h1>
      <h2>In aumento la patologia: nel 2040 riguarderà 111 milioni di persone nel mondo. La dottoressa Canton (Villa Verde): "Se non trattata può portare alla cecità"</h2>
      <address><time datetime="2019-11-17T07:39:23+00:00">17 Nov 2019, 07:39</time> by <a rel="author">STELLA BONFRISCO</a></address>
      <p>Reggio Emilia, 17 novembre 2019 - <b>Il glaucoma</b> è una <b>malattia</b> del <b>nervo ottico</b>, più diffusa di quanto si possa pensare. Si stima, a livello mondiale, che nel 2040 le persone colpite saranno <b>111,8 milioni</b>. Una patologia che, se non trattata, <b>può portare alla cecità</b>. Nella rubrica «Carlino Salute» - in collaborazione con Villa Verde - ne parliamo con la dottoressa <b>Veronica Canton</b>, oculista, che presta servizio nella casa di cura.<br/><br/><b>Dottoressa Canton, che cos’è e quali sintomi ha il glaucoma?</b><br/>«Il glaucoma è una patologia che colpisce la testa del nervo ottico. La frequenza di questa malattia dell’occhio aumenta dai quarant’anni in su, senza differenze tra uomini e donne. Per questo la prima indicazione è sottoporsi a un controllo dopo questa età. I primi sintomi che solitamente si avvertono sono l’alterazione del campo visivo, che si riduce, la comparsa di aloni colorati e l’annebbiarsi della vista».<br/><br/><b>Come viene formulata la diagnosi?</b><br/>«Lo screening viene fatto attraverso alcune analisi come la misurazione della pressione intraoculare (tonometria), che non deve superare il valore di 21 (quella nella norma va da 11 a 21) e l’Oct che permette di fare una diagnodelle zone specifiche che colpiscono la testa del nervo ottico. Non si tratta di un esame invasivo, è una sorta di ‘foto’. Necessari, inoltre, sono la misurazione del campo visivo e l’analisi del fondo dell’occhio».<br/><br/><b>Esistono dei fattori di rischio rispetto al glaucoma? </b><br/>«La familiarità è un elemento da tenere presente, che deve spingere a effettuare controlli. Così come la pressione intraoculare alta. Un altro fattore di rischio è la conformazione anatomica: per esempio africani e asiatici per la forma dei loro occhi sono più a rischio».<br/><br/><b>Quali sono le terapie alle quali il paziente viene sottoposto? </b><br/>«Si procede in base al tipo di glaucoma. Le forme acute vengono trattate in emergenza in ospedale, provocano un improvviso annebbiamento della vista ( non transitorio), nausea e vomito. Si interviene con un trattamento laser (iridotomia) accompagnato da un trattamento farmacologico. Non è detto che via sia un recupero completo della vista, perché le cellule del nervo ottico non si rigenerano e non è possibile il trapianto. Le forme croniche di glaucoma si curano con colliri (analoghi prostaglandine e beta bloccanti), che possono rallentare la malattia, nei casi più gravi si può ricorrere alla chirurgia. Una diagnosi precoce e un tempestivo intervento farmacologico possono contribuire ad una buona qualità di vita».<br/><br/><b>Esistono dei comportamenti che possono contribuire alla prevenzione di questa malattia? </b><br/>«Sì, legati all’alimentazione. Le verdure verdi e le mele contengono sostanze protettive, mentre aumenta il fattore di rischio la caffeina».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>