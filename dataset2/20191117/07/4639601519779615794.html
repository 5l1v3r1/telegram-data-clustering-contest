<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/science/smartphone-pos-epireazoun-ti-seksoualiki-zoi-mas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T07:06:48+00:00"/>
    <meta property="og:title" content="Smartphone : Πώς επηρεάζουν τη σεξουαλική ζωή μας"/>
    <meta property="og:description" content="Όλοι θα ήθελαν να έχουν περισσότερο ελεύθερο χρόνο για να διασκεδάσουν. Πολλοί όμως δεν τα καταφέρνουν ακόμη και όταν τον διαθέτουν. Πώς επηρεάζουν τα κινητά τον ελεύθερο χρόνο μας και τη σεξουαλική ζωή μας;"/>
  </head>
  <body>
    <article>
      <h1>Smartphone : Πώς επηρεάζουν τη σεξουαλική ζωή μας</h1>
      <h2>Όλοι θα ήθελαν να έχουν περισσότερο ελεύθερο χρόνο για να διασκεδάσουν. Πολλοί όμως δεν τα καταφέρνουν ακόμη και όταν τον διαθέτουν. Πώς επηρεάζουν τα κινητά τον ελεύθερο χρόνο μας και τη σεξουαλική ζωή μας;</h2>
      <address><time datetime="2019-11-17T07:06:48+00:00">17 Nov 2019, 07:06</time> by <a rel="author">ΤοΒΗΜΑ Team</a></address>
      <p>Όλοι θα ήθελαν να έχουν περισσότερο ελεύθερο χρόνο. Πολλοί όμως δεν καταφέρνουν να ξεκουραστούν πραγματικά όταν τον διαθέτουν.</p>
      <p>Πώς επηρεάζουν τα κινητά τον ελεύθερο χρόνο μας και τη σεξουαλική ζωή μας;</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <h3>Τι έδειξε γερμανική έρευνα για τη χρήση smartphone</h3>
      <p>Οι Γερμανοί ξέμαθαν να απολαμβάνουν τον ελεύθερο χρόνο τους και η κύρια αιτία για αυτό είναι το κινητό τηλέφωνο. Αυτό προκύπτει από έρευνα που αφορά στον ελεύθερο χρόνο για το 2019 και διεξήχθη κατ’ εντολή του Ιδρύματος για Ζητήματα του Μέλλοντος.</p>
      <p>«Καθαρά επιστημονικά πρόκειται για μια καταστροφή. Θέλουμε να ασχοληθούμε με διάφορα πράγματα, να τεμπελιάσουμε, να συναντήσουμε φίλους … αλλά δεν τα καταφέρνουμε διότι έχουμε διαρκώς το φόβο πως θα χάσουμε κάτι ή ότι θα πάρουμε τη λάθος απόφαση», δηλώνει ο Ούλριχ Ράινχαρντ, επιστημονικός διευθυντής της έρευνας.</p>
      <p>Ο ελεύθερος χρόνος αποτελεί ολοένα και περισσότερο παράγοντα πίεσης, επισημαίνει ο Γερμανός επιστήμονας. Τα μέσα κοινωνικής δικτύωσης βοηθούν περιορισμένα στο συγκεκριμένο τομέα.</p>
      <p>Οι τέλειες φωτογραφίες γεμάτες «ευτυχία» που δημοσιεύονται σε αυτά θέτουν υπό πίεση πολύ κόσμο. «Φοβούνται ότι οι άλλοι διασκεδάζουν περισσότερο. Θέλουν από όλα να παίρνουν το καλύτερο. Υπάρχει μια τάση βελτιστοποίησης των πάντων. Της δουλειάς, του σώματος αλλά και του ελεύθερου χρόνου», συμπληρώνει. Αυτό προκαλεί στρες, ένα στρες που φαίνεται και στον ελεύθερο χρόνο.</p>
      <p>Το 58% των ερωτηθέντων δηλώνει πως κάνει πάρα πολλά πράγματα στον ελεύθερο χρόνο του. Κυρίως νέοι και όσοι δεν έχουν σύντροφο, τρέχουν από τη μια δραστηριότητα στην άλλη και δεν θέλουν να χάσουν τίποτα. Σύμφωνα με την έκθεση αυτό έχει ως αποτέλεσμα να μην μπορούν να απολαύσουν τον ελεύθερο χρόνο τους.</p>
      <p>
        <b>Η καταστροφή της σεξουαλικής ζωής</b>
      </p>
      <p>Το στρες στον ελεύθερο χρόνο έχει επιπτώσεις και στην ερωτική ζωή. Μόνο ένας στους δυο Γερμανούς δηλώνει ότι κάνει σεξ τουλάχιστον μια φορά το μήνα (52%). Πριν από πέντε χρόνια το ποσοστό αυτό ήταν 56%. Ένας από τους κύριους λόγους είναι η χρήση του κινητού τηλεφώνου. Δεν είναι και πολύ σέξι ένα ζευγάρι στο κρεβάτι που ο καθένας ασχολείται με το κινητό του.</p>
      <p>«Το κινητό έχει μετατραπεί σε ένα μέσο με το οποίο συχνά οι χρήστες γεμίζουν τον ελεύθερο χρόνο τους. Αυτό όμως είναι αντιπαραγωγικό σε σχέση με το χρόνο που περνάω με το σύντροφο μου» δηλώνει ο Ούλριχ Ράινχαρντ.</p>
      <p>Αυτοί που φαίνονται πάντως περισσότερο ικανοποιημένοι από τον ελεύθερο χρόνο τους είναι οι συνταξιούχοι. Αυτό δεν οφείλεται μόνο στο ότι είναι λιγότερο εξαρτημένοι από τα κινητά τηλέφωνα αλλά και διότι «διαθέτουν μεγαλύτερη πείρα και γνωρίζουν καλύτερα τι τους κάνει καλό».</p>
      <p>Ο Ούλριχ Ράινχαρντ συστήνει σε κάθε περίπτωση στον ελεύθερο χρόνο μας να μην συγκρινόμαστε με τους άλλους, να συγκεντρωνόμαστε σε ένα πράγμα και όχι σε πολλά ταυτόχρονα και σε κάθε περίπτωση να μείνουμε μακριά από το κινητό.</p>
      <p> </p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
    </article>
  </body>
</html>