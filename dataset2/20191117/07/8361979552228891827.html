<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/pavlo-varchuk-gendirektor-kompaniji-jacobs-douwe-egberts-v-ukrajini-rozpoviv-shcho-dumaye-pro-ukrajinu-50053771.html"/>
    <meta property="og:site_name" content="НВ"/>
    <meta property="article:published_time" content="2019-11-17T07:00:00+00:00"/>
    <meta property="og:title" content="За нашими підрахунками, 20% кави на українському ринку — це підробка — Павло Варчук, Jacobs"/>
    <meta property="og:description" content="Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу."/>
  </head>
  <body>
    <article>
      <h1>За нашими підрахунками, 20% кави на українському ринку — це підробка — Павло Варчук, Jacobs</h1>
      <h2>Топ-менеджери транснаціональних компаній, які працюють в Україні, порівнюють бізнес-середовище в Україні та інших країнах, дивуються місцевим правилам і відносинам влади і бізнесу.</h2>
      <address><time datetime="2019-11-17T07:00:00+00:00">17 Nov 2019, 07:00</time> by <a rel="author">Світлана Угніва, Катерина Шаповал</a></address>
      <p>
        <i>До 20-річчя Європейської Бізнес Асоціації <a href="https://magazine.nv.ua/">журнал НВ</a> опитав дев’ятьох топ-менеджерів, членів ЄБА, про те, якими вони бачать особливості ведення бізнесу по-українськи.</i>
      </p>
      <p>Павло Варчук — гендиректор компанії Jacobs Douwe Egberts (JDE) в Україні, країнах Східної Європи, Кавказу та Центральної Азії. Бренд кави Jacobs офіційно продається в Україні з 1998 року. Раніше він належав Kraft Foods, проте з 2012-го його випускає голландська фірма JDE. За даними Nielsen, частка JDE на ринку кави в Україні (роздріб) у серпні 2019 року становила 36,6%.</p>
      <p>
        <b>— Чим Україна схожа, а чим не схожа на країни, в яких ви працювали раніше?</b>
      </p>
      <p>— Я відповідав за бізнес на ринках Близького Сходу, Африки, Кавказу, Центральної Азії. І якщо порівняти Україну з цими країнами, то особливість українського ринку в тому, що він дуже динамічний. Тут було багато змін, революцій, потрясінь як зі знаком плюс, так і негативних. В Україні велика волатильність, і це несе як певні ризики, так і нові можливості для бізнесу. Наші споживачі готові змінювати свої уподобання, приймати інновації, вловлювати нові тенденції.</p>
      <p>В Африці, Азії та на Близькому Сході все дуже повільно, традиційно, і зміни не відбуваються швидко (або взагалі не відбуваються). Люди також традиційні й не так відкриті до нових пропозицій і нового досвіду.</p>
      <p>
        <b>— Які правила в українському бізнес-середовищі або корпоративній культурі слід було б змінити?</b>
      </p>
      <p>— Мені здається, бізнес-середовище у нас досить відкрите. Але Україна — країна контрастів. Я наведу два приклади. Коли наші співробітники з українського офісу їдуть на підвищення в Нідерланди, у штаб-квартиру JDE, або інші країни, вони завжди досягають успіху. Вони ефективні, талановиті, швидко адаптуються до зовнішнього середовища і ні в чому не програють іншим менеджерам.</p>
      <p>Але якщо взяти рівень професіоналізму в звичайному житті, то він невисокий. Люди в Україні часто не мають бажання робити свою роботу професійно та якісно. І в побуті нам часто доводиться бути готовими, що ми можемо отримати непрофесійну послугу.</p>
      <aside>Ринок має великі надії, що держава зробить свою роботу</aside>
      <p>
        <b>— Ваш найцікавіший або найнесподіваніший досвід спілкування з держорганами.</b>
      </p>
      <p>— Найчастіше ми контактуємо з митницею. За нашими підрахунками, 20% кави на українському ринку — це підробка, її виготовляють із сировини, яку імпортують із заниженням митної вартості. І ми спілкуємося з митницею про це.</p>
      <p>За останні три роки представники індустрії доносили дуже багато інформації до державних органів стосовно цього. Але за всі роки активного спілкування прогресу не було. Нещодавно ми зустрічалися з новим головою митниці Максимом Нефьодовим. Ринок має великі надії, що держава зробить свою роботу і забезпечить неможливість імпорту кави за заниженою вартістю.</p>
      <p>
        <b>— Ваші улюблені місця в Києві й Україні?</b>
      </p>
      <p>— Мені дуже подобаються Андріївський узвіз, Поділ і центральна частина Києва.</p>
      <p>Якщо казати про країну, то люблю бувати у Витачеві — це за 50 км від Києва, в Обухівському районі, на Дніпрі. Там найвища точка Київської області та неймовірний краєвид на Дніпро. Сам Витачів — невелике село, історія якого починається з IV-V століть нашої ери. У цього місця давня історія та сильна енергетика. Там дуже гарно і трохи людей, воно не дуже популярне.</p>
      <p>
        <i>Європейська Бізнес Асоціація, створена навесні 1999 року, — найбільше в Україні об'єднання світових компаній і їх топ-менеджерів. Сьогодні у складі ЄБА понад тисяча членів. Вона має представництва в п’яти містах України і своє бачення того, як має функціонувати бізнес-середовище в країні.</i>
      </p>
    </article>
  </body>
</html>