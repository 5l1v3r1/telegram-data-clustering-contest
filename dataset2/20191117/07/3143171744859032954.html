<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/appunti-di-viaggio-lina-sastri-si-racconta-a-cuore-aperto-al-pubblico-del-teatro-vittorio-emanuele.html"/>
    <meta property="og:site_name" content="Tempostretto"/>
    <meta property="article:published_time" content="2019-11-17T07:35:28+00:00"/>
    <meta property="og:title" content="“Appunti di Viaggio”: Lina Sastri si racconta a cuore aperto al pubblico del Teatro Vittorio Emanuele"/>
    <meta property="og:description" content="Lina Sastri apre la stagione teatrale del Vittorio Emanuele svelandosi senza alcun filtro in “Appunti di Viaggio”. In scena sabato 16 novembre alle 21,00 e domenica 17 alle 17,30."/>
  </head>
  <body>
    <article>
      <h1>“Appunti di Viaggio”: Lina Sastri si racconta a cuore aperto al pubblico del Teatro Vittorio Emanuele</h1>
      <address><time datetime="2019-11-17T07:35:28+00:00">17 Nov 2019, 07:35</time> by <a rel="author" href="https://www.tempostretto.it/author/emanuela-giorgianni" target="_blank">Emanuela Giorgianni</a></address>
      <p>
        <i>Lina Sastri apre la stagione teatrale del Vittorio Emanuele svelandosi senza alcun filtro in “Appunti di Viaggio”. In scena sabato 16 novembre alle 21,00 e domenica 17 alle 17,30.</i>
      </p>
      <p>“Un viaggio dell’anima, che ogni sera si rinnova liberamente, sull’onda dell’emozione, delle parole e della musica”.</p>
      <p>Queste sono le parole con cui <b>Lina Sastri</b> definisce “Appunti di Viaggio”, il recital scritto, interpretato e diretto da lei stessa.</p>
      <p>“<b>Appunti di Viaggio</b>”, lo spettacolo che apre la stagione del Teatro Vittorio Emanuele, in scena sabato 16 novembre alle 21,00 e domenica 17 novembre alle 17,30, è, infatti, un vero viaggio dentro l’anima della Sastri, dentro i suoi sentimenti, le sue esperienze, gli eventi della sua vita che l’hanno resa quella che è, dall’infanzia ad oggi.</p>
      <p>E, allora, “comincia l’opera, questo è il teatro”. Un teatro di emozioni in questo caso, fatto di persone, di parole e, soprattutto, di tanta musica.</p>
      <p>Su una scenografia concentrata sulla scultura di Pulcinella di <b>Alessandro Kokocinski</b>, si proiettano le immagini simbolo della sua carriera, dal debutto con “Masaniello”, al classico grande teatro di Eduardo, fino alla creazione del suo teatro musicale; e quelle simbolo della sua vita personale, dall’infanzia con la mamma, donna forte, caparbia e coraggiosa e il papà partito per il Sud America, fino al successo, costellato di indimenticabili e fondamentali incontri, in mezzo all’esecuzione di numerosissimi brani musicali e di prosa, con l’accompagnamento dei suoi esperti musicisti. </p>
      <p>E, poi, la dedica ai grandi che l’hanno accompagnata, in primis <b>Eduardo De Filippo</b>, al quale è indirizzato l’inedito “Edua”, e <b>Patroni Griffi</b> con il suo racconto de “le eterne città del sud” cui appartiene il cuore, incredibili romanzieri con il loro teatro della parola, che tanta arte e tanto orgoglio hanno portato al nostro paese; o ancora Roberto De Simone per il quale intona “Madonna de lu Carmine” da lui scritta, Armando Pugliese, Nanni Moretti, Giuseppe Tornatore, Woody Allen e tanti altri, con un affetto particolare per <b>Pino Daniele</b>, unico e speciale, per il quale interpreta “A vita è comme ‘o mare”, “Assaje”, scritta per lei da Pino Daniele per il film <i>Mi manda Picone</i>; “Sud scavame ‘a fossa”, inedito di Pino Daniele e l’immancabile “Napul’è”, che conclude i ringraziamenti.</p>
      <p>Come è subito percepibile, il racconto della sua anima passa principalmente per le canzoni che l’hanno contraddistinta, musica che dice molto più di quanto facciano le parole; dalle celebri melodie napoletane ai brani dell’ultimo cd “Reginella” e, ancora, il tango, le tammuriate populari come  “Tammurriata nera”, le colonne sonore del cinema come “La Profezia” dal film <i>Li Chiamarono</i><i>…Briganti</i> di Pasquale Squitieri, fino agli inni eterni ed emozionanti come “Amara terra mia” di Domenico Modugno.</p>
      <p>Intervallati dai suoi racconti, dagli spezzoni di prosa a partire da “Filumena Marturano” di Eduardo fino a Pirandello.</p>
      <p>Tutti con un unico grande filo conduttore: la voglia di eliminare ogni filtro, di mostrarsi al proprio pubblico con autenticità, di raccontarsi, di donarsi, di affidare agli altri un pezzetto di sè.</p>
      <p>Uno spettacolo che incarna a pieno la concezione di Teatro che una grande interprete quale Lina Sastri ha: darsi liberamente all’emozione, in maniera spontanea, veritiera e sempre diversa, un rapporto continuo e diretto con il pubblico, che partecipa da protagonista a quei ricordi di una vita, facendoli propri.</p>
      <p>Una <b>biografia in musica</b>, libera, senza copione prestabilito ma, proprio grazie a questo, ancora più coinvolgente ed emozionante. Un grande inizio di stagione per il teatro Vittorio Emanuele.</p>
    </article>
  </body>
</html>