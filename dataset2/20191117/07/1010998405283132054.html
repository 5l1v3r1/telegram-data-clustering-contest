<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/belijat-dom-sluhovete-za-zdraveto-na-prezidenta-sa-opasni.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T07:41:00+00:00"/>
    <meta property="og:title" content="Белият дом: Слуховете за здравето на президента са опасни"/>
    <meta property="og:description" content="Доналд Тръмп се яви на ежегодния си медицински преглед"/>
  </head>
  <body>
    <article>
      <h1>Белият дом: Слуховете за здравето на президента са опасни</h1>
      <h2>Доналд Тръмп се яви на ежегодния си медицински преглед</h2>
      <address><time datetime="2019-11-17T07:41:00+00:00">17 Nov 2019, 07:41</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Говорителят на Белия дом Стефани Гришам нарече опасни спекулациите и слуховете, свързани със здравето на президента на САЩ Доналд Тръмп, който вчера премина медицински преглед.</p>
      <p>„Изглежда много по-интересно за хората и някои журналисти да спекулират и разпространяват безотговорни и опасни слухове“, заяви Гришам в „Туитър”, подчертавайки, че тя е представила публично „пълен и честен“ доклад за здравето на президента.</p>
      <figure>
        <iframe data-src="https://twitter.com/PressSec/status/1195912227062202369?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Преди това тя заяви, че президентът е здрав, енергичен и няма никакви оплаквания.</p>
      <p>73-годишният Тръмп посети военна болница "Уолтър Рийд" близо до Вашингтон за годишния си медицински преглед. Предишният му преглед бе през февруари тази година, но според Белия дом той е решил да избърза заради ангажиментите си в предизборната кампания.</p>
      <p>„Предвиждайки следващата година да е много натоварена, президентът използва този малко по-спокоен уикенд във Вашингтон, за да се подложи на годишния си медицински преглед", каза Стефани Гришам.</p>
      <p>Доналд Тръмп е висок 1,90 м, тежи 110 кг и здравословното му състояние "е много добро", информира лекарят на Белия дом</p>
      <p>През 2018 г. тогавашният лекар на Белия дом Рони Джаксън увери на изненадваща пресконференция, че милиардерът републиканец "има невероятно добри гени".</p>
      <p>Доналд Тръмп не пие алкохол и не пуши, а предпочитаният от него вид физическо натоварване е голфът.</p>
    </article>
  </body>
</html>