<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/nel-calendario-2020-dellarma-anche-i-carabinieri-di-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-17T07:12:38+00:00"/>
    <meta property="og:title" content="Nel Calendario 2020 dell’Arma anche i Carabinieri di Messina"/>
    <meta property="og:description" content="Nel calendario dell'Arma 2020 anche un racconto della Mazzantini, illustrato da Paladino, ispirato al salvataggio dell'escursionista a Stromboli operato dai Carabinieri di Messina"/>
  </head>
  <body>
    <article>
      <h1>Nel Calendario 2020 dell’Arma anche i Carabinieri di Messina</h1>
      <address><time datetime="2019-11-17T07:12:38+00:00">17 Nov 2019, 07:12</time> by <a rel="author" href="https://www.tempostretto.it/author/alessandra-serio" target="_blank">Alessandra Serio</a></address>
      <p>
        <i>12 storie di ordinario eroismo dei carabinieri raccontate da Margaret Mazzantini e illustrate da Mimmo Paladino. Tra queste anche il salvataggio durante l'eruzione di Stromboli</i>
      </p>
      <p>E’ un calendario scintillante, graficamente bellissimo e basato su un progetto inedito, quello del 2020 dei Carabinieri. Un appuntamento ormai consueto per gli appassionati di un prodotto, distribuito e venduto per beneficenza, che è ormai oggetto di collezionismo e che a Messina è stato presentato al Comando Provinciale dal Colonnello Mauro<b> Izzo</b> e dal Tenente Nicolò <b>Rutigliano.</b></p>
      <p>Il nuovo calendario dell’Arma è tutto da leggere oltre che da sfogliare. Accanto alle tavole del pittore Mimmo <b>Paladino,</b> infatti, ci sono i racconti della scrittrice Margaret <b>Mazzantini.</b></p>
      <p>Dodici storie, che raccontano il quotidiano eroismo dei carabinieri, svelando la loro umanità, il volto più profondo dello straordinario lavoro di prossimità dei Carabinieri che non combattono solo il crimine, ma soprattutto aiutano i soggetti in difficoltà.</p>
      <p>Tutte storie reali, quelle rese dalla toccante prosa della Mazzantini. E tra queste c’è anche una che riguarda il messinese, ovvero il racconto del salvataggio di un escursionista a Stromboli da parte di due militari della motovedetta, il giorno che è morto l’amico<b><i><a href="https://www.tempostretto.it/news/stromboli-in-eruzione-muore-escursionista-35enne-di-milazzo.html"> Massimo Imbesi.</a></i></b></p>
      <p>Nel racconto, l’angoscia dei due militari che si tuffano in acqua e raggiungono a nuoto l’isola, per poi risalire il vulcano, la felicità nel trarre in salvo uno dei due, il senso di colpa per non essere riusciti a salvare entrambi gli escursionisti.</p>
      <p>A margine dell’incontro è stata presentata anche <b>l’Agenda storica 2020</b>, incentrata sul tema “<i>il Centenario della Scuola Marescialli e della nascita di Salvo D’Acquisto</i>”, con numerosi inserti guida il lettore attraverso le varie tappe della storia dell’importante istituto di formazione fino all’odierna Scuola Marescialli e Brigadieri, raccontandone l’evoluzione e le varie sedi utilizzate a partire dal lontano ‘800. La seconda parte è dedicata alla vita di un nostro Eroe che alla Scuola Marescialli si è formato, il V. Brig. M.O.V.M. “alla memoria” <b>Salvo D’Acquisto</b>. I testi di questo piccolo “diario” sono stati curati dallo storico dell’arte Prof. Riccardo Spinelli, dal Col. Alessandro Della Nebbia e dalla giornalista, scrittrice e biografa di Salvo D’Acquisto, Rita Pomponio.</p>
      <p>L’incontro è stata l’occasione per presentare altre due sempre più apprezzate opere editoriali: il <b>Calendarietto da tavolo</b>, dedicato alle piazze d’Italia, simbolo dello scambio di pensieri e di crescita delle identità collettive, del confronto e della conseguente crescita culturale, nonché centro di nascita della democrazia, luoghi di crescita delle identità collettive che i Carabinieri tutelano con la loro presenza tra la gente; il <b>Planning</b> da tavolo che racconta la Banda dell’Arma dei Carabinieri, fiore all’occhiello dello straordinario patrimonio bandistico italiano, nel centenario della sua istituzione. Il ricavato del calendarietto sarà devoluto all’Opera Nazionale Assistenza Orfani Militari Arma Carabinieri (ONAOMAC) e quello del planning all’ospedale pediatrico “Meyer” di Firenze.</p>
      <h3>Articoli correlati</h3>
    </article>
  </body>
</html>