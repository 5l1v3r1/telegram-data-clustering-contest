<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/150767/"/>
    <meta property="og:site_name" content="AgroNews"/>
    <meta property="article:published_time" content="2019-11-17T07:03:00+00:00"/>
    <meta property="og:title" content="Україну на органічному ринку сприймається як постачальник сировини"/>
    <meta property="og:description" content="Україна досі на міжнародному ринку органічних продуктів сприймається переважно як постачальник сировини. Проте вона поступово виходить на новий рівень, і про це треба говорити світу. Таку думку на міжнародній конференції «Органічна переробка та збут. Нові можливості для готового продукту: бізнес..."/>
  </head>
  <body>
    <article>
      <h1>Україну на органічному ринку сприймається як постачальник сировини</h1>
      <address><time datetime="2019-11-17T07:03:00+00:00">17 Nov 2019, 07:03</time> by <a rel="author">agronews.uaode/author</a></address>
      <p><b>Україна досі на міжнародному ринку органічних продуктів сприймається переважно як постачальник сировини. Проте вона поступово виходить на новий рівень, і про це треба говорити світу. Таку думку на міжнародній конференції «Органічна переробка та збут. Нові можливості для готового продукту: бізнес для бізнесу» висловила в.о. міністра аграрної політики та продовольства у 2019 р. Ольга Трофімцева, пише </b><a href="http://agroportal.ua/">agroportal.ua</a>.</p>
      <p>«За статистикою, 90% сировинних матеріалів українського походження експортується для подальшої переробки. Водночас 80% органічних продуктів, готових до споживання, продаються на внутрішньому ринку», — зазначає Трофімцева.</p>
      <p>На даний час декілька основних факторів, включаючи проходження лабораторних досліджень та отримання відповідних сертифікатів, є часто обмежуючим чинником для експорту органічної продукції. Тим паче, що виробниками органічної продукції зазвичай є невеликі компанії. Тому, вважає вона, їм не завадить допомога держави.</p>
      <p>При цьому загальний рецепт успіху на експортному ринку як для сировинних, так і для перероблених продуктів всім зрозумілий і відомий. Це беззаперечна якість у поєднанні з конкурентною ціною.</p>
      <blockquote>«Основний обсяг органічної продукції ми стабільно постачаємо до ЄС. Проте кон’юнктура цього ринку міняється, виробництво по окремим категоріям зростає, і десь ми стаємо менш конкурентними, — говорить Трофімцева. — На це треба швидко реагувати. Або шукати нові ринки збуту і займати нові ніші, або зміцнювати співпрацю з існуючими партнерами, щоб ті не припиняли з вами працювати, як тільки знайдуть у когось дещо дешевше».</blockquote>
      <p>Ще один фактор, який стримує просування України на органічному ринку, — низький рівень довіри та відсутність впізнаваного національного бренду Organics made in Ukraine.</p>
      <p>«Україну й досі погано знають як виробника органічної продукції. Навіть досвічені трейдери ще іноді оперують негативними асоціаціями на кшталт Чорнобиля і не розуміють, як це може поєднуватися з органікою», — додає експертка.</p>
      <p>Тому Україні треба добре попрацювати над іміджем. Тут стане в нагоді державна інформаційна підтримка, побудова та захист українських органічних брендів, розширення світових ринків завдяки потужній системі торгових та аграрних аташе та здійсненню торговельних місій.</p>
      <blockquote>«Ми повинні говорити про швидку еволюцію нашого ринку. Що рамки нового органічного закону мало чим відрізняються і дуже схожі до європейських норм. Що ми працюємо за найвищими стандартами і найкращими практиками. Що наш продукт унікальний та винятковий. І звісно, переймати кращий досвід успішних вітчизняних брендів, які вже закріпилися на глобальному ринку», — говорить Трофімцева.</blockquote>
      <p>Також вона додає, що одне з найбільш критичних питань в українському органічному виробництві — це відсутність належної і добре скоординованої комунікації усіх зацікавлених гравців ринку.</p>
      <p>«Україна вийшла на новий рівень розвитку органічного сектору, у нас налічується близько 700 операторів ринку. Але вони не мають спільної платформи комунікації і спільного центру лобіювання своїх інтересів. Об’єднати їх не так просто, проте можливо і потрібно. Бо чим більш розгалуженим стає органічний сектор, тим більш нагальним стає це питання», — підсумувала Трофімцева.</p>
    </article>
  </body>
</html>