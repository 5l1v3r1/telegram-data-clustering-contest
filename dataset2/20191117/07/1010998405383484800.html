<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/svetoven-den-v-pamet-na-zhertvite-ot-katastrofi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-17T07:14:00+00:00"/>
    <meta property="og:title" content="Световен ден в памет на жертвите на катастрофи"/>
    <meta property="og:description" content="Всяка година не по-малко от 50 милиона души по света са сериозно ранени в ПТП"/>
  </head>
  <body>
    <article>
      <h1>Световен ден в памет на жертвите на катастрофи</h1>
      <h2>Всяка година не по-малко от 50 милиона души по света са сериозно ранени в ПТП</h2>
      <address><time datetime="2019-11-17T07:14:00+00:00">17 Nov 2019, 07:14</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Всяка година третата неделя на месец ноември се отбелязва като Световен ден за възпоминание на жертвите от пътнотранспортни произшествия. Решението за това, от 26 октомври 2005 г., е на Генералната асамблея на Организацията на обединените нации.</p>
      <p>„Животът не е резервна част“ е мото на европейското послание при тазгодишното възпоменание по повод 17 ноември.</p>
      <p>В православните храмове у нас ще бъдат отслужени заупокойни молитви за упокоение на душите на загиналите при пътни инциденти.</p>
      <p>В София панахидата ще бъде от 10.30 ч. в храм-паметник "Св. Александър Невски". Ще присъстват министърът на вътрешните работи Младен Маринов, представители на политическото и професионалното ръководство на МВР, Главна дирекция "Национална полиция", Българския червен кръст и Съюза на българските автомобилисти.</p>
      <p>Всяка година по целия свят най-малко 1.3 милиона загиват и не по-малко от 50 милиона души са сериозно ранени в ПТП. Към това се добавя и увеличаващата се цифра от 4.2 милиона починали в следствие на замърсения въздух, причинен до голяма степен от транспорта.</p>
      <p>Два пъти повече са жертвите от замърсяването, причинено от изгорелите газове и вредните частици, отделяни от спирачните системи и гумите на автомобилите, отколкото от катастрофите на пътя.</p>
      <p> </p>
    </article>
  </body>
</html>