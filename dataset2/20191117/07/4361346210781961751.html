<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/tagadja-andras-herceg-hogy-szexualis-viszonya-lett-volna-egy-fiatalkoru-lannyal/186793"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T07:21:00+00:00"/>
    <meta property="og:title" content="Tagadja András herceg, hogy szexuális viszonya lett volna egy fiatalkorú lánnyal"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Tagadja András herceg, hogy szexuális viszonya lett volna egy fiatalkorú lánnyal</mark>
      </h1>
      <address><time datetime="2019-11-17T07:21:00+00:00">17 Nov 2019, 07:21</time> by <a rel="author">MTI</a></address>
      <p>András hercegről már évekkel ezelőtt kiderült, hogy közeli üzleti és baráti kapcsolatokat ápolt egy amerikai pénzemberrel, Jeffrey Epsteinnel, aki korábban a börtönt is megjárta fiatalkorú lányok sérelmére elkövetett szexuális visszaélések miatt.</p>
      <p>Epsteint a nyáron ismét őrizetbe vették hasonló vádakkal, de augusztusban holtan találták börtöncellájában. A halottkémi vizsgálat megállapítása szerint öngyilkosságot követett el.</p>
      <p>Az ügy hosszú évek óta parázslik, de négy éve különös intenzitással került a felszínre, miután kiderült: Epstein ellen szexuális üzelmeinek egyik volt áldozata polgári peres keresetet nyújtott be egy floridai bíróságon. A feljelentő, a jelenleg 35 éves Virginia Roberts-Giuffre szerint Epstein New Yorkban, Londonban és az Amerikai Virgin-szigeteken 2001-ben és 2002-ben több alkalommal is szexuális kapcsolatra kényszerítette őt András herceggel.</p>
      <p>A nő 2001-ben 17 éves volt, és a floridai törvények szerint akkor még kiskorúnak számított.</p>
      <p>András herceg vendégeskedett Jeffrey Epstein kastélynak beillő floridai otthonában is, a néhai mágnás egykori barátnője, Ghislaine Maxwell londoni házában pedig 2001-ben közös kép is készült róla és a fiatal nőről, akinek derekát a yorki herceg a fotón átkarolja.</p>
      <p>Az 59 éves András - II. Erzsébet királynő harmadik gyermeke, aki jelenleg a nyolcadik a brit trónutódlási sorban - a BBC televízió Newsnight című oknyomozó magazinműsorának szombat éjjel sugárzott adásában azonban kategorikusan tagadta, hogy valaha is szexuális kapcsolata lett volna Virginia Roberts-Giuffre-val.</p>
      <p>A herceg a maga nemében szinte példátlan interjúban kijelentette: arra sem emlékszik, hogy egyáltalán bármikor is találkozott volna a nővel.</p>
      <p>A fotóról, amelyen Virginia Roberts-Giuffre-t átkarolja, azt mondta: nemrégiben megpróbálta kivizsgáltatni, hogy nem hamisítványról van-e szó, mivel a képen ábrázolt jelenetre sem emlékszik.</p>
      <p>Hozzátette: amikor Londonban tartózkodik, rendszerint nem úgy öltözködik, ahogy a képen látható, és abban sem biztos, hogy a fotón az ő keze látszik.</p>
      <p>A yorki herceg szerint a kép szakértői vizsgálata azonban nem hozott egyértelmű eredményt, és ő továbbra sem talál magyarázatot arra, hogy a fotó miként készülhetett.</p>
      <p>Virginai Roberts-Giuffre feljelentésében szerepel, hogy 2001. március 10-én is volt szexuális kapcsolata Londonban András herceggel.</p>
      <p>A BBC-interjúban azonban a brit uralkodó fia kijelenti: ez azért sem felelhet meg a valóságnak, mivel aznap egyik leányát, Beatrix hercegnőt vitte egy Pizza Express étteremben tartott születésnapi partira Wokingban, London egyik délnyugati elővárosában.</p>
      <p>Kijelentette: erre azért emlékszik ilyen pontosan, mert igencsak ritka és szokatlan eseménynek számít, hogy ő egy Pizza Express étteremben megforduljon.</p>
      <p>András herceg azon állítást is valótlannak minősítette, hogy egy éjszakai szórakozóhelyen Virginia Roberts-Giuffre számára szeszesitalt rendelt volna, mondván: ő sem iszik alkoholt, és nem hiszi, hogy a szóban forgó bárban valaha is rendelt volna italt bárkinek.</p>
      <p>A herceg "téves helyzetmegítélésből adódó hibának" nevezte, hogy felkereste New York-i otthonában Epsteint, miután a milliárdos 2010-ben szabadult a szexuális visszaélésekért kiszabott börtönbüntetéséből. Hozzátette ugyanakkor, hogy csak azért tett látogatást Epsteinnél, hogy megmondja neki: nem lenne helyénvaló, ha a továbbiakban együtt mutatkoznának.</p>
      <p>András herceg szerint az Epstein-ügy "folyamatosan emészti" a királyi családot, de közvetlen hozzátartozói maradéktalanul támogatják őt.</p>
    </article>
  </body>
</html>