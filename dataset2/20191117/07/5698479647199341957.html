<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/17/iran-s-khamenei-backed-gasoline-price-rising-and-blames-enemies-for-sabotage-in-protests"/>
    <meta property="og:site_name" content="euronews"/>
    <meta property="article:published_time" content="2019-11-17T07:28:59+00:00"/>
    <meta property="og:title" content="رهبر ایران با حمایت از طرح افزایش بهای بنزین: تخریب‌ها کار اشرار است"/>
    <meta property="og:description" content="رهبر ایران ضمن اعلام حمایت از طرح افزایش بهای بنزین گفت که تخریب‌ها و آتش زدن کار «اشرار» است."/>
  </head>
  <body>
    <article>
      <h1>رهبر ایران با حمایت از طرح افزایش بهای بنزین: تخریب‌ها کار اشرار است</h1>
      <address><time datetime="2019-11-17T07:28:59+00:00">17 Nov 2019, 07:28</time> by <a rel="author">Euronews </a></address>
      <p>رهبر ایران ضمن اعلام حمایت از طرح جنجالی افزایش بهای بنزین درگیری‌ها و ناآرامی‌های دو روز گذشته در تهران و بسیاری دیگر از شهرهای ایران را کار «اشرار» خواند.</p>
      <p>علی خامنه‌ای بامداد یکشنبه ۲۶ آبان در جریان سخنرانی در دیداری تهران در مورد طرح افزایش قیمت بنزین گفت: «بنده در این قضیه سررشته ندارم یعنی تخصص این کار را ندارم [...] گفتم من صاحبنظر نیستم لکن اگر سران سه قوه تصمیم بگیرند من حمایت می‌کنم.»</p>
      <p>رهبر ایران با اشاره به کشته شدن چند نفر در جریان ناآرامی‌ها و درگیری‌ها خونبار دو روز اخیر در شهرهای مختلف نیز گفت: «در این یکی دو روز یک حوادثی به دنبال مصوبه‌ی سران کشور، سران قوا اتفاق افتاد، دیروز، دیشب، پریشب در برخی از شهر‌های کشور، و متأسفانه مشکلاتی هم درست شد، تعدادی جان باختند و مراکزی تخریب شد.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/14/iran-fuel-price-rises">آغاز سهمیه‌بندی و افزایش قیمت بنزین در ایران</a>
        </li>
        <li>
          <a href="https://farsi.euronews.com/2019/11/15/iran-starts-gasoline-rationing-hikes-prices-people-fear-of-increasing-prices">واکنش‌ها در تهران به افزایش قیمت بنزین؛ «قشر کارگر فلج می‌شود»</a>
        </li>
      </ul>
      <p>علی خامنه‌ای در ادامه سخنان خود آتش زدن بانک‌ها و ایجاد «ناامنی» را کار «اشرار» خواند و تأکید کرد: «یقیناً بعضی از مردم از این تصمیم یا نگران می‌شوند یا ناراحت می‌شوند یا به ضررشان است یا خیال می‌کنند به ضررشان است به هر تقدیر ناراضی می‌شوند، لکن آتش زدن به فلان بانک این کار مردم نیست، این کار اشرار است [...] در یک چنین حوادثی معمولاً اشرار، کینه‌ورزان، انسان‌های ناباب وارد میدان می‌شوند، گاهی بعضی از جوان‌ها هم از روی هیجان با این‌ها همراهی می‌کنند و این‌جور مفاسد را به بار می‌آوردند. این مفاسد هیچ مشکلی را درست نمی‌کند جز اینکه علاوه‌ی بر هر مشکلی که هست، ناامنی را هم اضافه می‌کند.»</p>
      <p>رهبر ایران همچنین برخی رسانه‌های فعال در خارج از ایران و در فضای مجازی را «مراکز شرارت دنیا» خواند و ضمن متهم کردن خانواده پهلوی و سازمان مجاهدین خلق به نقش داشتن در رویدادهای خونبار اخیر گفت: «همه‌ی مراکز شرارت دنیا علیه ما این کار‌ها را تشویق کردند، از خانواده‌ منحوس خبیث خاندان پهلوی تا مجموعه‌ی خبیث و جنایتکار منافقین، این‌ها دارند مرتباً در فضای مجازی و در جا‌های دیگر دارند تشویق می‌کنند ترغیب می‌کنند که این شرارت‌ها انجام بگیرد.»</p>
      <figure>
        <img src="https://static.euronews.com/articles/stories/04/30/47/56/808x464_cmsv2_dfd20eab-cf17-5667-9c5d-456e58c946c5-4304756.jpg"/>
        <figcaption>اعتراض در معالی‌آباد شیرازاز تصاویر ارسالی به یورونیوزSalari, Massoud</figcaption>
      </figure>
      <p>در پی بالا گرفتن اعتراض‌ها در ایران، رضا پهلوی، فرزند و فرح دیبا همسر شاه پیشین ایران با انتشار بیانیه از این اعتراض‌ها حمایت کردند و مریم رجوی، رهبر سازمان مجاهدین خلق نیز خواستار تشکیل کمیته‌ای بین‌المللی برای رسیدگی به اعتراض‌ها در ایران شده بود.</p>
      <p>علی خامنه‌ای ضمن اشاره به تشویق‌کنندگان اعتراض‌ها در ایران از مردم خواست تا با آنها «همکاری» نکنند، چون به گفته او آنها «اشرارند» و «مردم معمولی» نیستند.</p>
      <p>به رغم اشاره آقای خامنه‌ای به کشته شدن چند نفر در جریان اعتراض‌ها در چند شهر ایران هنوز آماری از قربانیان این خشونت‌ها اعلام نشده است. به جز یک نفر که کشته شدن او در جریان نخستین اعتراض‌ها در جمعه شب گذشته در سیرجان از سوی فرماندار این شهر تأیید شد، تاکنون هیچ گونه گزارش رسمی دیگری در مورد کشته‌شدگان و مجروحان رویدادهای اخیر در ایران منتشر نشده است.</p>
      <p>با این حال برخی رسانه‌ها و خبرنگاران مستقل از کشته شدن بیش از ۱۴ نفر، از جمله چهار نفر در بهبهان، یک نفر در مریوان و دست کم یک نفر در شیراز خبر داده‌اند.</p>
      <p>اعتراض به افزایش سه برابری بهای بنزین آزاد با اعلام این تصمیم دولت در شامگاه جمعه ۲۴ آبان در چند شهر ایران آغاز شد و در روز شنبه با توقف خودروها در خیابان‌های تهران و دیگر شهرها ادامه یافت. با ورود نیروهای پلیس و یورش معترضان به برخی بانک‌ها و ساختمان‌های دولتی اعتراض‌ها رنگ خشونت گرفت.</p>
      <figure>
        <iframe data-src="https://twitter.com/euronewses/status/1195738977040502785" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>گروهی از مردم معترض در اصفهان شامگاه شنبه در خیابان مانده و آتش روشن کردند</figcaption>
      </figure>
      <p>درگیری‌ها تا پایان روز شنبه در چندین شهر ادامه داشت و در پی انتشار اخباری مبنی بر کشته و زخمی شدن شهروندان در جریان رویارویی با مأموران پلیس، دسترسی به اینترنت در بسیاری از نقاط ایران قطع یا کند شد. با این حال شماری از شهروندان همچنان با وصل شدن به اینترنت به کمک وی‌پی‌ان تصاویری را از ادامه ناآرامی در برخی شهرهای ایران منتشر کردند.</p>
      <p>افزایش ناگهانی قیمت بنزین بر اساس تصمیم شورای عالی هماهنگی رؤسای سه قوه انجام گرفت. این شورا که به دستور خود رهبر تشکیل شده، دارای اختیارات نامحدود و گسترده‌ای است.</p>
    </article>
  </body>
</html>