<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-munger-resident-naxalite-arrested-with-weapon-from-tilka-manjhi-in-bhagalpur-2853798.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T07:47:16+00:00"/>
    <meta property="og:title" content="भागलपुर में छिपकर रह रहा मुंगेर का नक्सली हथियार के साथ गिरफ्तार "/>
    <meta property="og:description" content="भागलपुर में तिलकामांझी थाना क्षेत्र के शितला मंदिर रोड में किराये के मकान में छिपकर रह रहे मुंगेर जिले के हवेली खड़गपुर थाने के सन्हा गांव के नक्सली रंजन बिंद को शुक्रवार देर रात पुलिस ने..."/>
  </head>
  <body>
    <article>
      <h1>भागलपुर में छिपकर रह रहा मुंगेर का नक्सली हथियार के साथ गिरफ्तार </h1>
      <address><time datetime="2019-11-17T07:47:16+00:00">17 Nov 2019, 07:47</time> by <a rel="author">भागलपुर, वरीय संवाददाता  </a></address>
      <p>भागलपुर में तिलकामांझी थाना क्षेत्र के शितला मंदिर रोड में किराये के मकान में छिपकर रह रहे मुंगेर जिले के हवेली खड़गपुर थाने के सन्हा गांव के नक्सली रंजन बिंद को शुक्रवार देर रात पुलिस ने गिरफ्तार कर लिया। उसके पास से देसी लोड कट्टा, तीन गोली और चार मोबाइल समेत अन्य सामान बरामद किये गये। एसएसपी आशीष भारती ने कहा कि गिरफ्तार नक्सली पर मुंगेर जिले में दर्जन भर से अधिक मुकदमा दर्ज है। <br/>उन्होंने कहा कि शुक्रवार को सूचना मिली थी कि नक्सली रंजन बिंद तिलकामांझी इलाके में छिपकर रह रहा है।</p>
      <p>इसपर तिलकामांझी थाना प्रभारी मिथिलेश कुमार, बरारी थाना प्रभारी नवनीश कुमार, जीरो माइल थाना प्रभारी राज रतन, सबौर थाना प्रभारी अजय कुमार अजनवी और साइबर सेल प्रभारी सुनील कुमार झा ने मिलकर छापेमारी की। पुलिस टीम ने साइबर सेल की मदद से शितला मंदिर रोड में बबलू यादव के किराये के मकान में छापेमारी की जिसमें हथियार, गोली, लैपटॉप के अलावा चार मोबाइल, चार सिम, डेविट कार्ड, पासबुक, 11 हजार नकद और तीन अंगूठी बरामद की गई। एसएसपी ने कहा कि रंजन नक्सली की आड़ में मुंगेर इलाके के कारोबारी या नौकरीपेशा से रंगदारी वसूलता था। 10 दिन पहले ही मुंगेर के टेटियाबम्बर के एक व्यक्ति से रंगदारी की मांग की गई थी। घटना की थाने में रिपोर्ट दर्ज की गई है। पुलिस टीम गिरफ्तार नक्सली से पूछताछ कर रही है। </p>
      <p><b>रंजन बिंद ने की है चार शादी</b> <br/>छापेमारी टीम के अधिकारी ने कहा कि रंजन बिंद ने चार शादियां की है। जहां भी छिपकर रहता है वहां पर शादी कर लेता है। कुछ दिन पहले इशाकचक में नई शादी की है। छापेमारी के दौरान पत्नी भी साथ में थी लेकिन पत्नी को रंजन बिंद के करतूत के बारे में पता नहीं था। पुलिस इस मामले में आगे की जांच कर रही है। </p>
      <p><b>रंजन पर दर्ज मुकदमे</b><br/>मुंगेर जिले के हवेली खड़गपुर थाना कांड संख्या 59/2010, 84/2011,  184/2011, 184/2012, 189/2012, 183/2012, 131/2014, 152/2014,  संग्रामपुर थाना कांड 268/2011 और टेटिया बम्बर थाना कांड संख्या 327/2018 दर्ज है। सभी मुकदमे नक्सली घटना, अपहरण और रंगदारी से जुड़ा है। <br/> </p>
    </article>
  </body>
</html>