<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/nachodsko-17listopadu1989-sametova-revoluce-30let-vyroci171119-na.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T04:57:00+00:00"/>
    <meta property="og:title" content="Sametová lavina bolševiky zaskočila. Jak vypadal listopad 89 na Náchodsku?"/>
    <meta property="og:description" content="/FOTOGALERIE/ Před třiceti lety, dne 17. listopadu 1989, došlo v Praze na Národní třídě k brutálnímu zásahu tehdejší státní moci proti pokojně demonstrujícím studentům. Tato událost odstartovala proces poněkud poeticky nazývaný Sametovou revolucí od jejíhož vypuknutí zítra uplyne 30 let."/>
  </head>
  <body>
    <article>
      <h1>Sametová lavina bolševiky zaskočila. Jak vypadal listopad 89 na Náchodsku?</h1>
      <address><time datetime="2019-11-17T04:57:00+00:00">17 Nov 2019, 04:57</time> by <a rel="author">Jiří Špreňar</a></address>
      <p>To, co v Polsku trvalo léta, v Maďarsku měsíce, v Německé demokratické republice týdny, se v Československu uskutečnilo za několik dnů. Zásadní dějinný zlom se dotkl života všech, v každém koutě republiky, tedy i na Náchodsku.</p>
      <p>Přímo v Náchodě bylo Občanské fórum vyhlášeno 24. listopadu a přihlásilo se k prohlášení OF v Praze z 19. listopadu. "V den „D“ 27. listopadu byli občané dobře informováni o situaci ve své vlasti a přestávali se bát, o čemž svědčí masová podpora generální stávky," komentuje černobílé snímky zaplněného náchodského náměstí historik Richard Švanda.</p>
      <figure>
        <img src="https://g.denik.cz/63/66/letna-2-demonstrace-proti-babisovix_denik-150-3x2.jpg"/>
      </figure>
      <aside>
        <a href="https://www.denik.cz/z_domova/demonstrace-proti-andreji-babisovi-prijeli-i-sedlaci-s-traktory-20191116.html">Pražská kavárna? Nesmysl, vzkazují sedláci. Na Letnou přijeli i s traktory Přečíst článek ›</a>
      </aside>
      <p>Po několika dnech, kdy chyběly seriózní informace o událostech v Praze, se i v Hronově začali scházet aktivní občané. "Bylo to v divadelním klubu tzv. Ponorce a spontánní setkání s veřejností se konala také na schodech Jiráskova divadla. Vůli ke změně projevili i sami Hronované tím, že u příležitosti Mezinárodního dne lidských práv se v neděli 10. prosince 1989 odpoledne rozvinul po Hronově dlouhý řetěz lidských rukou jako symbol jednoty. Řečníci na náměstí pronesli projevy, v nichž vyzdvihovali přísné dodržování lidských práv, humánnost a demokracii," dodává historik.</p>
      <p>Stranou nezůstal ani příhraniční Broumov. "V prvních dnech byl nejaktivnější Olda Malina Morgenstern, dnes režisér dokumentarista v Praze, tehdy kominík v Broumově. Myslím, že to byl právě on, kdo nás už v neděli 19. listopadu v hospodě informoval o událostech na Národní třídě," říká Petr Staněk, nynější zástupce ředitele broumovské ZUŠ, který tehdy patřil mezi místní "máničky".</p>
      <p>Ti o páteční demonstraci sice věděli, ale do Prahy nevyrazili. "V sobotu jsme totiž jeli na koncert na Rychnovsko. Šlo o poslední akci, kterou rozehnala Státní bezpečnost," vzpomíná Staněk na tehdejší dění. "Pamatuji si, jak jsme hned v pondělí byli s několika kamarády a známými u mariánského sloupu na broumovském náměstí. Šlo jen o takový malý hlouček. Opodál šmírovali tři "esenbáci" v civilu a zapisovali si nás do notýsku. My jsme z toho měli samozřejmě srandu," popisuje tehdejší dění.</p>
      <p>Další den se už postupně přidávali další nespokojenci, mezi nimi bylo i několik studentů místního gymnázia. "V pondělí 20. listopadu se ve škole šušká o páteční demonstraci a o mrtvém studentovi. Po druhé vyučovací hodině jdeme celý gympl zničehonic do kina na Romanci pro křídlovku a pak domů. Ze zbytku dne si nepamatuju nic," říká tehdejší student třetího ročníku Michal Hrubý.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://www.denik.cz/z_domova/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
      <p>Další dny si pamatuje podrobněji. "V úterý 21. listopadu se ve škole šušká daleko víc. Koluje petice pražských studentů, kterou však podepisují jen dva lidé. Když ji Dana přinese k nám, podepisuji nejdřív jen já. To nevypadá moc dobře, ale když ji podepíše i starý profesor, podepisují ji víceméně všichni ze čtvrťáků a třeťáků," vzpomíná na nesmělý rozjezd revoluční laviny.</p>
      <p>Stejně, jako jinde v republice, i v Broumově vzniklo OF a konaly se různé akce: Do haly Kovopolu přijeli studenti a herci z Prahy, další "politická" akce se konala na Střelnici a tak dále. "Byla to velice hektická doba - myslím, že bolševici a jejich poslušný lid takovou lavinu událostí nečekali. Národ se ovšem hodně rychle přizpůsobil…," dodává Petr Staněk.</p>
      <p>
        <i>
          <b>Jiří Řezník</b>
        </i>
      </p>
    </article>
  </body>
</html>