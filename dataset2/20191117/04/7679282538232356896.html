<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/lifestyle/story-know-why-young-generation-is-getting-attracted-towards-rhinoplasty-or-nose-surgery-most-know-its-cost-benefits-and-disadvatages-2853703.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T04:38:38+00:00"/>
    <meta property="og:title" content="सबसे ज्यादा युवा करवाते हैं नाक की सर्जरी, जानें खर्च से लेकर क्या है फायदा-नुकसान"/>
    <meta property="og:description" content="आकर्षक चेहरे के लिए नाक की खूबसूरती काफी मायने रखती है। यही वजह है कि देश ही नहीं दुनिया में नाक की ज्यादा कास्मेटिक सर्जरी हो रही है। यह आकलन है शनिवार को एएमयू में आयोजित राष्ट्रीय कॉस्मेटिक..."/>
  </head>
  <body>
    <article>
      <h1>सबसे ज्यादा युवा करवाते हैं नाक की सर्जरी, जानें खर्च से लेकर क्या है फायदा-नुकसान</h1>
      <address><time datetime="2019-11-17T04:38:38+00:00">17 Nov 2019, 04:38</time> by <a rel="author">प्रणव अग्रवाल ,अलीगढ़</a></address>
      <p>आकर्षक चेहरे के लिए नाक की खूबसूरती काफी मायने रखती है। यही वजह है कि देश ही नहीं दुनिया में नाक की ज्यादा कास्मेटिक सर्जरी हो रही है। यह आकलन है शनिवार को एएमयू में आयोजित राष्ट्रीय कॉस्मेटिक कांफ्रेंस में आए विशेषज्ञों का। उन्होंने बताया कि देश में सर्जरी के लिए अत्याधुनिक सुविधाएं भी मौजूद हैं।इसके लिए युवा सबसे आगे हैं। </p>
      <p>एएमयू के जेएन मेडिकल कॉलेज के प्लास्टिक सर्जरी विभाग में आयोजित दो दिवसीय राष्ट्रीय कॉन्फ्रेंस के दूसरे दिन शनिवार को देश के जाने-माने विशेषज्ञों ने समय के साथ देश के लोगों की बदली सोच और केसों पर भी प्रकाश डाला।  मुंबई के कोकिलाबेन धीरुबाई अंबानी हॉस्पिटल एंड मेडिकल रिसर्च इंस्टीट्यूट के प्रो. गाजवान अहमद ने बताया कि देश में नाक की सर्जरी कराने वालों का ग्राफ तेजी से बढ़ा है। </p>
      <p>पहले अमेरिका, यूरोप, इंग्लैंड जैसे देशों में यह सुविधा थी, लेकिन अब भारत में ही वहां से काफी कम कीमत पर यह सुविधा मौजूद है। फिल्मी कलाकार मुंबई में ही इस विधि से अपना सौंदर्य निखार रहे हैं। युवाओं में इसका क्रेज सबसे ज्यादा है। जेएन मेडिकल कॉलेज सर्जरी विभाग के अध्यक्ष प्रो. इमरान अहमद ने बताया कि देश में सबसे ज्यादा नाक और कान की सर्जरी का क्रेज युवाओं में बढ़ा है। यह सर्जरी नाक पर लगे किसी खोट को दूर करने के लिए नहीं, बल्कि सुंदरता को बढ़ाने के लिए करायी जा रही है।  </p>
      <p>तमिलनाडु के कोयम्बटूर के गंगा अस्पताल के डॉ. हरि बैंकट रमणी के अनुसार 20 से 40 आयु वर्ग नाक की सर्जरी को लेकर जागरूक हो रहा है। युवतियों में शादी से पहले ब्रेस्ट सर्जरी और महिलाओं में डिलीवरी के बाद शरीर को सही शेप देने के लिए इस सर्जरी का सहारा लिया जा रहा है। विशाखापटनम के नेवी अस्पताल के डॉ. विश्वनाथ के अनुसार सौंदर्य को लेकर आमजन जागरूक हुआ है। नाक और ब्रेस्ट सर्जरी का चलन तेजी से बढ़ा है। बड़े शहरों के साथ अब छोटे शहरों में भी इस तरह की सुविधा मिल रही है।</p>
      <p><b>जानिए क्या है नाक की सर्जरी-</b><br/>नाक की सर्जरी या राइनोप्लास्टी से तात्पर्य ऐसी सर्जरी से है, जिसमें किसी व्यक्ति के नाक का ऑपरेशन करके उसे नया आकार दिया जाता है। नाक का ऑपरेशन को करने का प्रमुख उद्देश्य नाक के आकार को बदलना, सांस लेने की क्षमता को बढ़ाना या दोनों हो सकता है। नाक की संरचना का ऊपरी हिस्से पर हड्डी है, और निचला हिस्से पर उपास्थि होते हैं। नाक की सर्जरी के द्वारा नाक की हड्डी, उपास्थि त्वचा या इन फिर इन तीनों को बदला जा सकता है।</p>
      <p><b>खर्चा कितना होता है</b><br/>ज्यादातर लोग नाक की सर्जरी को केवल इसी कारण ही नहीं कराते हैं कि वे इसे एक महंगी प्रक्रिया समझते हैं। लेकिन नाक की सर्जरी या राइनोप्लास्टी एक किफायती प्रक्रिया है। इसका औसतन खर्चा 40 हजार से 2 लाख  होता है।</p>
      <p><b>ऑपरेशन कराने के फायदे</b><br/>1.   यह सर्जरी आत्मविश्वास को बढ़ाने में सहायक होती है।<br/>2. जिस व्यक्ति को सांस लेने में तकलीफ रहती है, उसके लिए यह सर्जरी काफी लाभकारी साबित होती है।<br/>3.  इस सर्जरी के माध्यम से नाक की टूटी हुई हड्डी को जोड़ा जाता है।<br/>4. इस सर्जरी के द्वारा साइनस की समस्या भी ठीक हो जाती है।<br/>5. नाक की सर्जरी से खर्राटों की समस्या को भी दूर किया जाता है।</p>
      <p><b>नुकसान क्या-क्या हैं</b><br/>1.  नाक की सर्जरी के बाद अत्याधिक मात्रा में रक्तस्राव (Bleeding) की समस्या हो जाती है।<br/>2.  ऐसा देखा गया है कि कुछ लोगों को इस सर्जरी के बाद संक्रमण हो जाता है।<br/>3. कुछ लोग यह भी शिकायत करते हैं कि उन्हें नाक की सर्जरी को कराने के बाद सांस लेने में तकलीफ हो रही थी।<br/>4.  नाक की सर्जरी के बाद कुछ लोगों को नाक में दर्द या सूजन की समस्या भी हो सकती है।<br/>5. ऐसा भी देखा गया है कि कुछ लोगों को इस सर्जरी के बाद नकसीर की समस्या हो जाती है।</p>
      <p><b>सर्जरी के बाद की सावधानियां</b><br/>1.  कोई ज़ोरदार गतिविधि जैसे जॉगिंग या एरोबिक इत्यादि को नहीं करना चाहिए ।<br/>2. सर्जरी के बाद व्यक्ति को नहाते समय शावर का उपयोग नहीं करना चाहिए।  <br/>3.  सर्जरी के बाद व्यक्ति को नाक में हलचल महसूस हो सकती है, उसे इससे बर्दाशत करना चाहिए और उससे छेड़ना नहीं चाहिए।<br/>4. यदि इस सर्जरी के बाद किसी तरह का दर्द महसूस होता है तो व्यक्ति पेरासिटामोल या दर्द-निवारक दवाई ले सकता है।<br/>5. नाक की सर्जरी के बाद तब तक डॉक्टर के संपर्क में रहना चाहिए, जब तक वे उसे पूरी तरह से स्वस्थ घोषित न कर दें।</p>
    </article>
  </body>
</html>