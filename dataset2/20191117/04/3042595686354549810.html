<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sju-ruskjorere-tatt-i-oslo/71828867"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T04:25:13+00:00"/>
    <meta property="og:title" content="Sju ruskjørere tatt i Oslo"/>
    <meta property="og:description" content="Natt til søndag er totalt sju ruspåvirkede bilførere blitt tatt av politiet i Oslo. Én av ruskjørerne var involvert i en påkjørsel av en fotgjenger."/>
  </head>
  <body>
    <article>
      <h1>Sju ruskjørere tatt i Oslo</h1>
      <h2>Natt til søndag er totalt sju ruspåvirkede bilførere blitt tatt av politiet i Oslo. Én av ruskjørerne var involvert i en påkjørsel av en fotgjenger.</h2>
      <address><time datetime="2019-11-17T04:25:13+00:00">17 Nov 2019, 04:25</time> by <a rel="author">Frode Andresen</a></address>
      <p>Natt til søndag har politiet i Oslo pågrepet eller anholdt totalt sju bilister med promille over lovlig verdi i Oslo. I to av tilfellene medførte ruskjøringen trafikkulykker.</p>
      <p>- Det er sikkert flere enn sju personer som kjører i ruspåvirket tilstand hver eneste natt i Oslo, men det er uvanlig at politiet klarer å ta så mange som sju bilførere i løpet av ei natt, sier operasjonsleder Gjermund Stokkli til Dagbladet.</p>
      <figure>
        <iframe data-src="https://twitter.com/oslopolitiops/status/1195908443779063808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Person til sykehus</h3>
      <p>I Søndre gate ble en fotgjenger påkjørt at det politiet beskriver som en meget beruset bilist.</p>
      <p>- Fornærmede ble fraktet til Ullevål sykehus med hodeskader. Vedkommende var bevisstløs i en kortere periode etter påkjørselen, men var ved bevissthet da han ble fraktet til sykehus, sier Stokkli.</p>
      <p>
        <b>Bilføreren forsøkte å stikke fra stedet etter å ha kjørt på fotgjengeren. Kort tid etter fikk en politipatrulje kontroll på vedkommende.</b>
      </p>
      <p>- Bilisten ble kjørt til arresten for å ta blodprøver. Vedkommende er tatt flere ganger for liknende forhold, og hadde heller ikke gyldig førerkort, forteller Stokkli.</p>
      <figure>
        <iframe data-src="https://twitter.com/oslopolitiops/status/1195898593036685313?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>- Veldig alvorlig</h3>
      <p>Tidligere på natta rykket politiet ut til en ulykke i Sannergata i Oslo. To biler kolliderte, og den ene bilisten stakk fra stedet. Etter kort tids søk ble bilisten stanset i Stavangergata.</p>
      <p>Også denne føreren mistenkes for å ha kjørt i ruspåvirket tilstand.</p>
      <p>- Vi ser veldig alvorlig på dette. Særlig når det i to tilfeller ender i trafikkulykker, sier Stokkli.</p>
    </article>
  </body>
</html>