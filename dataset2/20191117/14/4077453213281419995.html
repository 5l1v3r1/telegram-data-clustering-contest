<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/17/news/ragusa_aggressione_omofoba_a_pozzallo_un_giovane_picchiato_ha_perso_conoscenza-241266359/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T14:54:00+00:00"/>
    <meta property="og:title" content="Ragusa, aggressione omofoba a Pozzallo: naso fratturato a un giovane"/>
    <meta property="og:description" content="Prima gli insulti da parte di un gruppo di ragazzini poi la spedizione punitiva di alcuni adulti in un pub. Il sindaco: &quot;Fatto grave&quot;. A Catania tre"/>
  </head>
  <body>
    <article>
      <h1>Ragusa, aggressione omofoba a Pozzallo: naso fratturato a un giovane</h1>
      <h2>Prima gli insulti da parte di un gruppo di ragazzini poi la spedizione punitiva di alcuni adulti in un pub. Il sindaco: "Fatto grave". A Catania tre ragazzi colpiti con calci e pugni da dieci persone</h2>
      <address><time datetime="2019-11-17T14:54:00+00:00">17 Nov 2019, 14:54</time> by <a rel="author">ROMINA MARCECA</a></address>
      <p>Quattro contro uno. Calci, pugni fino a fratturargli il setto nasale. E chi ha assistito a quella scena è rimasto solo a guardare senza muovere un dito. Questo denuncia la sorella del 29enne omosessuale di Pozzallo, pestato dentro a un pub del paese. “Sono in ospedale e mio fratello è stato picchiato. Vergogna, l’avete lasciato a terra. Pagherete per quello che avete fatto, la giustizia farà il suo corso”, è lo sfogo della ragazza su Facebook. Una denuncia è stata presentata anche ai carabinieri della compagnia di Modica. Le indagini sono in corso e gli investigatori stanno verificando se si stratta di un’aggressione omofoba e la versione fornita dai familiari e dalla vittima. Il ventottenne ha riportato in denuncia che poco prima del pestaggio alcuni ragazzini gli avevano detto: “Frocio di merda”. Poi, nel locale, sarebbero arrivati i loro parenti per picchiarlo. I carabinieri adesso stanno ascoltando i diversi testimoni della serata di violenza nel paese del Ragusano.<br/> <br/>Il giovane, secondo una prima ricostruzione, è stato picchiato tanto forte da perdere conoscenza. La vittima, oltre al setto nasale rotto, ha riportato altri traumi. Nel pomeriggio di ieri sarebbe stato apostrofato da un gruppo di ragazzini mentre si trovava all'interno di un bar. "Frocio di merda", gli avrebbero detto più volte, minacciandolo. Un episodio che nel tempo si sarebbe più volte ripetuto. Nessuna reazione se non quella verbale da parte del ventottenne: ha invitato il gruppetto ad andarsene e a lasciarlo in pace. Ma la situazione sarebbe degenerata poco dopo, quando il giovane sarebbe stato raggiunto in un altro locale da un gruppo di adulti, alcuni imparentati con quei ragazzini che lo avevano insultato poco prima. Ed è scattata l’aggressione.<br/><br/>Dopo il raid è stato aiutato da alcuni clienti del locale e è stato accompagnato a casa dove ha perso i sensi. La madre si è accorta del malore e ha accompagnato il figlio in ospedale, a Modica. Stamattina la denuncia. Sull'aggressione interviene il sindaco di Pozzallo, Roberto Ammatuna: "Se si tratta di un'aggressione omofoba è un fatto di inaudita gravità che condanno nella maniera più ferma perché nella civilissima Pozzallo fatti del genere non sono mai accaduti. Aspetterei di conoscere la ricostruzione dei fatti da parte dei carabinieri per avere un quadro più chiaro di quello che è successo". Intanto, il presidente dell'Arcigay di Ragusa, Christian Calvario, ha chiamato il giovane manifestandogli solidarietà e offrendogli l'assistenza legale dell'associazione.<br/><br/>Episodi di violenza sono avvenuti anche a Catania dove sono state registrate tre aggressioni. La primo al centro commerciale Porte dove un gruppo di ragazzine ha preso a schiaffi una 14enne per futili motivi, il secondo in piazza Stesicoro dove un adolescente è stato aggredito da un branco di bulli minorenni. I due episodi hanno prodotto qualche contusione e spavento.<br/><br/>La notte scorsa, nella zona della movida di Catania, l'aggressione più grave: tre ragazzi sono stati picchiati da oltre 10 persone che li hanno colpiti con calci e pugni. Un uomo che ha cercato di difenderli è stato colpito violentemente alla testa e condotto nell'ospedale del Garibaldi dove i medici hanno applicato sette punti di sutura per una ferita alla testa.<br/><br/>Il questore di Catania ha predisposto un potenziamento dei presidi nelle zone della cosiddetta movida con dispositivi di sicurezza affidati a poliziotti delle volanti e della squadra mobile.</p>
    </article>
  </body>
</html>