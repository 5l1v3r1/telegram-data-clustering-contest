<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461361/%E0%A6%85%E0%A6%A8%E0%A7%8D%E0%A6%A7%E0%A7%8D%E0%A6%B0%E0%A6%AA%E0%A7%8D%E0%A6%B0%E0%A6%A6%E0%A7%87%E0%A6%B6-%E0%A6%93%E0%A7%9C%E0%A6%BF%E0%A6%B7%E0%A7%8D%E0%A6%AF%E0%A6%BE%E0%A7%9F-%E0%A6%A7%E0%A7%87%E0%A7%9F%E0%A7%87-%E0%A6%86%E0%A6%B8%E0%A6%9B%E0%A7%87-%E0%A6%98%E0%A7%82%E0%A6%B0%E0%A7%8D%E0%A6%A3%E0%A6%BF%E0%A6%9D%E0%A7%9C-%E0%A6%A8%E0%A6%BE%E0%A6%95%E0%A6%B0%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-17T14:08:00+00:00"/>
    <meta property="og:title" content="অন্ধ্রপ্রদেশ-ওড়িষ্যায় ধেয়ে আসছে ঘূর্ণিঝড় নাকরি"/>
    <meta property="og:description" content="অনলাইন ডেস্ক ॥ ঘূর্ণিঝড় ‘বুলবুলে’র রেশ কাটতে না কাটতেই এবার বঙ্গোপসাগরের দিকে ধেয়ে আসতে শুরু করেছে ‘নাকরি’। ভারতের আবহাওয়া অফিস নাকরির বর্তমান অবস্থান জানিয়ে সতর্কতা জারি করেছে। ঠিক কবে নাকরি আঘাত হানতে পারে সে বিষয়ে নিশ্চিত করা না হলেও বলা হচ্ছে যে, কয়েকদিনের মধ্যেই এই ..."/>
  </head>
  <body>
    <article>
      <h1>অন্ধ্রপ্রদেশ-ওড়িষ্যায় ধেয়ে আসছে ঘূর্ণিঝড় নাকরি</h1>
      <address>
        <time datetime="2019-11-17T14:08:00+00:00">17 Nov 2019, 14:08</time>
      </address>
      <figure>
        <img src="http://www.dailyjanakantha.com/files/201911/1574003197_28.jpg"/>
      </figure>
      <p>অনলাইন ডেস্ক ॥ ঘূর্ণিঝড় ‘বুলবুলে’র রেশ কাটতে না কাটতেই এবার বঙ্গোপসাগরের দিকে ধেয়ে আসতে শুরু করেছে ‘নাকরি’। ভারতের আবহাওয়া অফিস নাকরির বর্তমান অবস্থান জানিয়ে সতর্কতা জারি করেছে। ঠিক কবে নাকরি আঘাত হানতে পারে সে বিষয়ে নিশ্চিত করা না হলেও বলা হচ্ছে যে, কয়েকদিনের মধ্যেই এই ঘূর্ণিঝড় আঘাত হানবে।</p>
      <p>আবহাওয়া দফতর বলছে, নাকরি শক্তি বাড়িয়ে অন্ধ্রপ্রদেশের উত্তর দিক ও ওড়িষ্যার উপকূলবর্তী এলাকাগুলোতে আঘাত হানবে। পাশাপাশি চেন্নাইসহ উত্তর তামিলনাড়ুতেও আঘাত হানতে পারে এই শক্তিশালী ঝড়। ভারতের পাশাপাশি এর প্রভাব পড়বে বাংলাদেশেও।</p>
      <p>নাকরির অবস্থা কতটা ভয়ানক হতে পারে, তা জানতে গত ৮ নভেম্বর থেকে স্যাটেলাইট ম্যাপিং সিস্টেম চালু করেছে ইউরোপীয়ান কমিশন। আগামী ২৪ ঘণ্টার মধ্যে সতর্কবার্তা হিসেবে ভিয়েতনামের পূর্ব ও উত্তর ভাগেও ভারী বৃষ্টিপাত ও বজ্রপাতের আশঙ্কা করছে সে দেশের আবহাওয়া দফতর।</p>
      <p>তারা মনে করছে, দক্ষিণ থাইল্যান্ড অতিক্রম করে মিয়ানমারের দক্ষিণে পৌঁছাবে এই ঘূর্ণাবর্ত। কিন্তু সে সময়ের মধ্যে এই ঘূর্ণিঝড় শক্তি হারিয়ে দুর্বল হয়ে যাবে। ফলে মিয়ানমারে খুব বেশি প্রভাব ফেলবে না।</p>
      <p>মিয়ানমারের পর আরও একবার শক্তি সঞ্চয় করে বঙ্গোপসাগরের ওপরে আসবে এই ঘূর্ণিঝড়। বঙ্গোপসাগর থেকে যদি শক্তি সঞ্চয় করতে পারে তবে তা ভারতের দক্ষিণাঞ্চলে ব্যাপক বিপর্যয় ঘটাবে। নাকরি সরাসরি আঘাত হানতে পারে অন্ধ্রপ্রদেশ ও ওড়িষ্যায়। এর আগে ঘূর্ণিঝড় বুলবুলের তাণ্ডবে বাংলাদেশে ব্যাপক ক্ষয়ক্ষতি হয়েছে।</p>
    </article>
  </body>
</html>