<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:37:00+00:00"/>
    <meta property="og:title" content="ماجرای کشف بازیگران «منطقه پرواز ممنوع» از مساجد"/>
    <meta property="og:description" content="به گزارش فارس، برنامه «سلام صبح بخیر» امروز میزبان زین العابدین تقی‌پور مسئول انتخاب بازیگر فیلم «منطقه پرواز ممنوع» و سه تن از بازیگران نوجوان این فیلم بود. "/>
  </head>
  <body>
    <article>
      <h1>ماجرای کشف بازیگران «منطقه پرواز ممنوع» از مساجد</h1>
      <address>
        <time datetime="2019-11-17T14:37:00+00:00">17 Nov 2019, 14:37</time>
      </address>
      <p>مسؤول انتخاب بازیگر فیلم «منطقه پرواز ممنوع» و سه تن از بازیگران نوجوان این فیلم توضیحاتی درباره نحوه انتخاب بازیگران این فیلم سینمایی ارائه دادند.</p>
      <p>به گزارش فارس، برنامه «سلام صبح بخیر» امروز میزبان زین العابدین تقی‌پور مسئول انتخاب بازیگر فیلم «منطقه پرواز ممنوع» و سه تن از بازیگران نوجوان این فیلم بود. </p>
      <p>بنا بر این گزارش، تقی‌پور در ابتدا درباره انتخاب بازیگران نوجوان این فیلم از مساجد گفت: خودم از دوره نوجوانی تا به حال در مسجد تجربه های زیادی داشتم و از گروه سرود تا طراحی نمایشگاه را با بزرگترها تجربه کردم. از سال 84، 85 تجربه های موفقی در زمینه کار تئاتر در مساجد و کلاس های بازیگری داشتم و اجراهای متنوع و پرتعدادی نیز توسط بچه های مسجد رقم خورد. </p>
      <p>وی ادامه داد: همراه با آقای داساگر کارگردان در پروسه انتخاب بازیگر به مجموعه های مختلفی رفتیم اما قصدمان این بود سراغ چهره هایی برویم که کمتر دیده و شناخت شده اند و مجموعه هایی که در آنها کمتر دنبال بازیگر گشته اند. در تهران 10، 15 مسجد را رصد کردم و حتی در مشهد و اصفهان بچه های مسجدی را دیدم. بی اغراق در این مجموعه 500، 600 نفری که از آنها تست گرفتم تعداد متنابهی بازیگر دیدم که اگر روی آنها وقت گذاشته باشد سوپراستارهایی از آنها در می‌آید.  </p>
      <p>متین کرمانی، علیرضا اکبری دارنده پروانه زرین بهترین بازیگر و متین پاکزاد سه بازیگر نوجوان این فیلم در ادامه به استودیو آمدند و تقی پور درباره نحوه یافتن آنها توضیح داد: غیر از مساجد از روشهای دیگری هم برای انتخاب بازیگران بهره بردیم، متین پاکزاد به واسطه یکی از فراخوان های ما این افتخار را به ما داد که به ما بپیوندد. علیرضا اکبری هم که پروانه زرین بازیگری را گرفته، از زمان دریافت جایزه به ما وعده بستنی داده که هنوز آن را محقق نکرده است. او غیر از توانایی بازیگری، داستان نویس خوبی هم هست و او را از همین کلاس که نوجوانان افغانستانی تحت نظر اساتید کار می کنند پیدا کردیم. </p>
      <p>بعد از این سه نوجوان هم روایتی از نحوه پیوستنشان به مجموعه داشتند و در ادامه مسئول انتخاب بازیگر «منطقه پرواز ممنوع» یادآور شد: خیلی از مساجد ما مدیون مربیان درست و کاربلد است. افرادی که دغدغه دارند و نیازها را رصد می کنند خیلی از بچه ها حرفه ای تر شده اند و در زمینه روزنامه نگاری، عکاسی، فیلمبرداری و... فعالیت می‌کنند. </p>
      <p>وی افزود: فضای فیلم هم بیگانه با مسجد نیست و شخصیت هایمان زیستی مسجدی دارند. بچه هایی که با هم رفاقت می کنند و دست هم را می‌گیرند، به مسائل اطرافشان بی توجه نیستند و دغدغه مند هستند و اگر کسی نیازی به کمکشان داشته باشد بی خیال نمی شوند. </p>
      <p>در پایان سه بازیگر نوجوان «منطقه پرواز ممنوع» دوباره روی آنتن زنده تست بازیگری دادند، حسین کلهر مجری «سلام صبح بخیر» هم با یکی از آنها صحنه‌ای را بازی کرد.</p>
    </article>
  </body>
</html>