<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b2%ce%b3%ce%b1%ce%af%ce%bd%ce%bf%cf%85%ce%bd-%cf%83%ce%b5-%cf%80%ce%bb%ce%b5%ce%b9%cf%83%cf%84%ce%b7%cf%81%ce%b9%ce%b1%cf%83%ce%bc%cf%8c-%ce%b4%ce%ad%ce%ba%ce%b1-%cf%86%ce%b9%ce%bb%ce%ad.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T14:40:49+00:00"/>
    <meta property="og:title" content="Βγαίνουν σε πλειστηριασμό δέκα «φιλέτα» γνωστών επιχειρηματιών"/>
    <meta property="og:description" content="Αμύθητες περιουσίες που δημιουργήθηκαν στα χρόνια της… ευμάρειας από αλλοτινούς ισχυρούς επιχειρηματίες βγαίνουν στο σφυρί του ηλεκτρονικού πλειστηριασμού. Πολυτελείς κατοικίες σε δημοφιλή προάστια, οικόπεδα-φιλέτα, εμπορικά σήματα, ξενοδοχεία, εκδοτικές επιχειρήσεις, αλλά ακόμη και νησιά βγαίνουν σε πλειστηριασμό τη φετινή σεζόν, με τη λίστα της ηλεκτρονικής πλατφόρμας να «βουλιάζει», καθώς μέχρι τον Οκτώβριο του 2020 έχουν προγραμματιστεί 112 πλειστηριασμοί ακινήτων με τιμές εκκίνησης άνω του 1.000.000 ευρώ, ενώ 164 πλειστηριασμοί έχουν ήδη προγραμματιστεί για ακίνητα αξίας 500.000-1.000.000 ευρώ, όπως αποκαλύπτει το «Εθνος της Κυριακής»."/>
  </head>
  <body>
    <article>
      <h1>Βγαίνουν σε πλειστηριασμό δέκα «φιλέτα» γνωστών επιχειρηματιών</h1>
      <address>
        <time datetime="2019-11-17T14:40:49+00:00">17 Nov 2019, 14:40</time>
      </address>
      <p>
        <b>Αμύθητες περιουσίες που δημιουργήθηκαν στα χρόνια της… ευμάρειας από αλλοτινούς ισχυρούς επιχειρηματίες βγαίνουν στο σφυρί του ηλεκτρονικού πλειστηριασμού. Πολυτελείς κατοικίες σε δημοφιλή προάστια, οικόπεδα-φιλέτα, εμπορικά σήματα, ξενοδοχεία, εκδοτικές επιχειρήσεις, αλλά ακόμη και νησιά βγαίνουν σε πλειστηριασμό τη φετινή σεζόν, με τη λίστα της ηλεκτρονικής πλατφόρμας να «βουλιάζει», καθώς μέχρι τον Οκτώβριο του 2020 έχουν προγραμματιστεί 112 πλειστηριασμοί ακινήτων με τιμές εκκίνησης άνω του 1.000.000 ευρώ, ενώ 164 πλειστηριασμοί έχουν ήδη προγραμματιστεί για ακίνητα αξίας 500.000-1.000.000 ευρώ, όπως αποκαλύπτει το «Εθνος της Κυριακής».</b>
      </p>
      <p>Επιχειρηματίες και πρόσωπα που κάποτε φιλοξενούνταν στις κοσμικές σελίδες των περιοδικών αδυνατούν πλέον να πληρώσουν τις δόσεις στεγαστικών δανείων, αλλά και να κλείσουν τους ανοιχτούς λογαριασμούς που άφησε η μεγάλη οικονομική ύφεση της χώρας. Ξενοδοχεία φλερτάρουν με το λουκέτο, ενώ στην πρώτη γραμμή των ηλεκτρονικών πλειστηριασμών βρίσκονται οι ξενοδοχειακές επιχειρήσεις. Στα 2,192 εκατ. ευρώ έχει οριστεί η τιμή πρώτης προσφοράς για ακίνητο της εταιρείας Κτηματική Ξενοδοχειακή Τουριστική και Τεχνική Ελλάδος Ανώνυμη Βιομηχανική Εμπορική Τεχνική Εταιρεία, το οποίο βρίσκεται στην περιοχή «Μπάφι» (Τατόι) Αττικής, με επισπεύδουσα την τράπεζα Eurobank Ergasias και τον πλειστηριασμό να λαμβάνει χώρα στις 15 Ιανουαρίου 2020.</p>
      <p>Μία εβδομάδα αργότερα στο σφυρί βγαίνει και το πεντάστερο «Grande Mare Hotel, Spa &amp;Wellness» στις Μπενίτσες της Κέρκυρας. Το πολυτελές ξενοδοχειακό συγκρότημα, που κοστολογήθηκε στα 4,9 εκατ. ευρώ, διαθέτει τέσσερα κτίρια δωματίων και ένα κτίριο υποδοχής και κοινόχρηστων χώρων. Εχει δωμάτια με θέα το γαλάζιο του Ιονίου, αίθουσες ψυχαγωγίας, σάουνα, γυμναστήριο, spa, κεντρική πισίνα, μικρή παιδική πισίνα και υδάτινο πάρκο, δηλαδή κατασκευή από δύο ανισόπεδες πισίνες συνδεόμενες με νεροτσουλήθρες.</p>
      <p>Σε πλειστηριασμό βγαίνει και το αποκαλούμενο ξενοδοχείο-φάντασμα της Λήμνου. Ο λόγος για την ξενοδοχειακή μονάδα των «Καβειρίων», που βγαίνει στο σφυρί στις 4 Μαρτίου 2020 με την τιμή πρώτης προσφοράς να έχει ορισθεί στα 3.300.000 ευρώ.</p>
      <p>Οικογένεια Καρούζου: Τα χρέη ξήλωσαν το σήμα «Carouzos»<br/>Σε νεο πλειστηριασμό στις 11 Δεκεμβρίου του 2019 θα τεθεί το εμπορικό σήμα «Carouzos», το οποίο ανήκει στα αδέλφια Μανώλη και Βασίλη Καρούζο, για ποσό οφειλής 1.381.316 ευρώ. Το σήμα κατατεθέν στον χώρο της ένδυσης μετρά ήδη 28 χρόνια και είχε κατοχυρωθεί από τον πατέρα των δύο αδελφών, Αντώνη Καρούζο, ενώ είχε ενεχυριαστεί στην επισπεύδουσα Alpha Bank το 2014, λίγο προτού κατεβάσει ρολά και το τελευταίο μαγαζί της αλυσίδας στο Κολωνάκι. Ο προηγούμενος πλειστηριασμός επρόκειτο να πραγματοποιηθεί στις 11 Σεπτεμβρίου, ενώ η τιμή πρώτης προσφοράς έχει οριστεί στα 2,9 εκατ. ευρώ.</p>
      <p>Κυριάκος Μαμιδάκης: Χάνει τη μεζονέτα στην Πολιτεία<br/>Ήταν Ιούλιος του 2016 όταν ο Κυριάκος Μαμιδάκης δεν άντεξε την οικονομική κατάρρευση της Mamidoil-JetOil, δημιούργημα του ιδίου και των αδελφών του Γιώργου και Νίκου. Τα βάρη «πέρασαν» στην Ειρήνη Mαμιδάκη, κόρη του Κυριάκου, αλλά και στον Αλέξανδρο Mαμιδάκη, γιο του Nίκου, που θα δει το ακίνητό του να βγαίνει στο σφυρί στις 4 Μαρτίου του 2020.</p>
      <p>Ο άλλοτε αναπληρωτής CEO θα δει να εκπλειστηριάζεται ακίνητό του στην περιοχή της Πολιτείας, με επισπεύδουσα την Alpha Bank, για 1,1 εκατ. ευρώ. Πρόκειται για μια πολυτελή μεζονέτα, συνολικής επιφάνειας 429 τ.μ., με εσωτερική πισίνα, εξωτερική πισίνα 40 τ.μ., πάρκινγκ και αποθήκες.</p>
      <p>Μαρής Εμπειρίκος: Αλλάζει χέρια το ιδιωτικό ησυχαστήριο στους Πεταλιούς<br/>Στο σφυρί βγαίνει στις 20 Νοεμβρίου και μεγάλο μέρος του συμπλέγματος νησιών των Πεταλιών, που έχουν φιλοξενήσει ονόματα, όπως η Μαρία Κάλλας και η Γκρέτα Γκάρμπο. Η έκταση εκπλειστηριάζεται για ποσό οφειλής 1.026.055 ευρώ και αφορά στο 50% των μετοχών της εταιρείας Kτήμα Πεταλιοί, με επισπεύδουσα την Alpha Bank και με πρώτη τιμή προσφοράς 2.700.000 ευρώ.</p>
      <p>Ο εφοπλιστής Μαρής Εμπειρίκος αγόρασε ένα κομμάτι το οποίο μοίρασε στους δύο γιους του, τον λογοτέχνη Aνδρέα και τον Πέρη. Πολύ αργότερα, κάποιες εκτάσεις μεταβιβάστηκαν στην εταιρεία Kτήμα Πεταλιοί AE, ενώ ένα τμήμα τους πουλήθηκε στην κόρη του Πάμπλο Πικάσο, Παλόμα, και στη συνέχεια στην οικογένεια Δαυίδ της Coca-Cola. Από το τμήμα που έμεινε στην οικογένεια, πλέον ένα μέρος της ιδιοκτησίας ανήκει στον Mαρή Eμπειρίκο, γιο του Aνδρέα, και αυτό είναι το τμήμα που εκπλειστηριάζεται.</p>
      <p>Οικογένεια Λεβή: Συνεχίζεται η πτώση του Mr Bodyline<br/>Συνεχίζονται οι πλειστηριασμοί για την οικογένεια του Mr Bodyline, Λέοντα Λεβή, καθώς στις 20 Νοεμβρίου 2019 η σύζυγός του θα δει να εκπλειστηριάζεται τμήμα της περιουσίας της οικογένειας στη Φιλοθέη, με τιμή πρώτης προσφοράς 1,7 εκατομμύρια ευρώ. Γκαράζ, αποθήκες και δύο διαμερίσματα αναμένεται να χάσει η οικογένεια. Η οικονομική κατάρρευση του «γκουρού της σιλουέτας» το 2008 άρχισε να αποτυπώνεται και στις λίστες των πλειστηριασμών, που περιλαμβάνουν όλα αυτά τα χρόνια ακίνητα της αλυσίδας αδυνατίσματος.</p>
      <p>Το μεγάλο ξεπούλημα της Sprider Stores<br/>Με συνεχείς ρυθμούς εκπλειστηριάζονται τα τελευταία χρόνια τα ακίνητα-σημαίες της αλυσίδας ένδυσης Sprider των αδελφών Χατζηιωάννου, που ξεκίνησαν από μια μικρή βιοτεχνία ρούχων στην Ξάνθη και θέλησαν να δημιουργήσουν τα ελληνικά «Zara». Στις 27 Νοεμβρίου οδηγείται σε αναγκαστικό πλειστηριασμό το κτίριο της Sprider Stores στον Πειραιά έναντι 2,5 εκατ. ευρώ, ενώ στο παρελθόν η τιμή πρώτης προσφοράς ήταν 3,7 εκατ. ευρώ. Το κτίσμα βρίσκεται στις οδούς Φίλωνος και Μακράς Στοάς, πολύ κοντά στην Ακτή Μιαούλη.</p>
      <p>Γιάννης Πουλόπουλος: Το «χρυσό» οικόπεδο στα βόρεια προάστια<br/>Προβλήματα αντιμετωπίζει και η παλιά καραβάνα της χρυσής εποχής του λαϊκού τραγουδιού Γιάννης Πουλόπουλος, ο οποίος στην προσπάθειά του να στηρίξει τον πολυχώρο κοινωνικών εκδηλώσεων της οικογένειάς του προέβη σε τραπεζικό δανεισμό τον οποίο, όμως, αδυνατεί να εξυπηρετήσει. Για τη λήψη του δανείου ύψους 300.000 ευρώ από τη Eurobank ο δημοφιλής ερμηνευτής υποθήκευσε οικόπεδο-φιλέτο στην Εκάλη, το οποίο βγαίνει στο ηλεκτρονικό σφυρί στις 19 Δεκεμβρίου, με τιμή εκκίνησης τα 757.218 ευρώ.</p>
      <p>Αλεξάνδρα Σταθοκωστοπούλου: Απειλείται το «παλάτι» της Μις Sugarfree<br/>Τη μεζονέτα της στη Βάρη κινδυνεύει να χάσει η Αλεξάνδρα Σταθοκωστοπούλου, καθώς η Alpha Bank βγάζει στο σφυρί το πολυτελές ακίνητο, με τιμή πρώτης προσφοράς τα 624.000 ευρώ. Η περίπου 300 τετραγωνικών μέτρων μεζονέτα θα εκπλειστηριαστεί στις 26 Φεβρουαρίου. Η γοητευτική Αλεξάνδρα, η οποία μαζί με τον σύζυγό της Θεόδωρο Αργυρό έχουν δημιουργήσει την εταιρεία μαγιό Sugarfree, βρίσκεται αντιμέτωπη με διαταγή πληρωμής ύψους 200.000 ευρώ από την τράπεζα, ενώ στα βάρη του σπιτιού συγκαταλέγονται μια προσημείωση 2,1 εκατ. ευρώ σε άλλη τράπεζα αλλά και χρέη στο ΙΚΑ.</p>
      <p>Πηνελόπη Λιγνού-Μαυρή: Από τον «παράδεισο» της Εκάλης στην κόλαση του πλειστηριασμού<br/>Οι εποχές που τα ακίνητα της Πηνελόπης Λιγνού-Μαυρή και του εφοπλιστή συζύγου της Γιάννη Μαυρή φιλοξενούνταν σε ρεπορτάζ υπό τον τίτλο «Οι παράδεισοι των κροίσων» έχουν περάσει εδώ και καιρό. Το 2010 αποτελούσε είδηση στους κοσμικούς κύκλους της Αθήνας ότι η οικογένεια είχε αποκτήσει ένα πολυτελέστατο piedterre, όπως θα έλεγαν οι Γάλλοι, στην περιοχή του Προεδρικού Μεγάρου. Δέκα χρόνια μετά, στις 4 Μαρτίου του 2020, εκπλειστηριάζεται οικόπεδο της οικογένειας στην Εκάλη με τιμή πρώτης προσφοράς 1,1 εκατομμύρια ευρώ.</p>
      <p>Φραγκίσκος Λεμονής: «Σφυράκι» για τη βίλα στο Καστρί<br/>O «πρίγκιπας των παπουτσιών» Φραγκίσκος Λεμονής, παρά τις όποιες προσπάθειες έκανε με τα αδέλφια του, δεν κατάφερε να σώσει την ιστορική υποδηματοποιία «Καλογήρου». Επειτα από κάποιους λάθος χειρισμούς, ενδέχεται, μετά την επιχείρησή του, να χάσει και την πολυτελή μεζονέτα του στο Καστρί, η οποία βγαίνει σε πλειστηριασμό στις 20 Νοεμβρίου 2019 με τιμή πρώτης προσφοράς τα 870.000 ευρώ. Το σπίτι του κ. Λεμονή εκτείνεται σε 600 τ.μ., διαθέτει τρία υπνοδωμάτια, τρία μπάνια και δύο δωμάτια-ντουλάπες. Σημειώνεται ότι θα εκπλειστηριαστούν και τρεις θέσεις πάρκινγκ που κοστολογήθηκαν σε τιμές μεταξύ 8.000 – 15.000 ευρώ.</p>
      <p>Αικατερίνη Ζηρίδη: Αποχαιρετά το πολυτελές ακίνητο στην Κηφισιά<br/>Στις 5 Φεβρουαρίου 2020 θα δει την πολυτελή της μεζονέτα να βγαίνει στο σφυρί η Αικατερίνη Ζηρίδη των ομώνυμων εκπαιδευτηρίων. Οπως φαίνεται, το «πλήγμα» που δέχτηκε το 2009 το σχολείο, με τη διαρροή θεμάτων του ΙΒ και την αφαίρεση της άδειας παροχής των αντίστοιχων εκπαιδευτικών υπηρεσιών, σε συνδυασμό με την οικονομική κρίση, οδήγησε σε οικονομική ασφυξία την ιδιοκτήτρια, που θα δει το ακίνητό της στην Κηφισιά να εκπλειστηριάζεται με τιμή πρώτης προσφοράς 590.000 ευρώ, για χρέη προς την Alpha Bank. Η μεζονέτα των 336 τ.μ. διαθέτει, μεταξύ άλλων, playroom, κελάρι και δωμάτιο-ντουλάπα.</p>
      <p>ethnos.gr</p>
    </article>
  </body>
</html>