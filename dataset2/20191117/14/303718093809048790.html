<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/basisschool-het-karrepad-na-grote-brand-maandag-en-dinsdag-gesloten/"/>
    <meta property="og:site_name" content="OOG"/>
    <meta property="article:published_time" content="2019-11-17T14:26:00+00:00"/>
    <meta property="og:title" content="Basisschool Het Karrepad maandag en dinsdag gesloten vanwege grote brand"/>
    <meta property="og:description" content="Basisschool Het Karrepad blijft maandag en dinsdag voor alle leerlingen gesloten. Aanleiding is de grote brand die zaterdagavond op het terrein waar de school staat, woedde.&quot;We blijven gesloten zo"/>
  </head>
  <body>
    <article>
      <h1>Basisschool Het Karrepad maandag en dinsdag gesloten vanwege grote brand</h1>
      <address><time datetime="2019-11-17T14:26:00+00:00">17 Nov 2019, 14:26</time> by <a rel="author">Sebastiaan Scheffer</a></address>
      <p>
        <b>Basisschool Het Karrepad blijft maandag en dinsdag voor alle leerlingen gesloten. Aanleiding is de grote brand die zaterdagavond op het terrein waar de school staat, woedde.</b>
      </p>
      <p>“We blijven gesloten zodat er herstel- en schoonmaakwerkzaamheden plaats kunnen vinden”, laat een woordvoerder van Openbaar Onderwijs Groningen weten. “We zetten erop in om vanaf woensdag weer regulier onderwijs te organiseren voor alle leerlingen van de school. De belangrijkste factor hierin is het advies over de gebouwen van de schade-experts. Zodra hier duidelijkheid over is, ontvangen ouders definitief bericht over de start van de lessen.”</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-10.35.21.jpeg"/>
        <figcaption>Buurtbewoners nemen een kijkje bij de uitgebrande gymzaal. Foto: Rick ten Cate – tencatefotografie.nl</figcaption>
      </figure>
      <p><b>Brandweer voorkwam overslag naar omliggende gebouwen</b><br/>De brand, <a href="https://www.oogtv.nl/2019/11/gymzaal-in-lichterlaaie-aan-molukkenstraat/">die uitbrak in de gymzaal</a> die naast de basisschool staat, ontstond zaterdagavond rond 23.00 uur. De brandweer sprak korte tijd van een ‘zeer grote brand’ en kreeg bij de bestrijding hulp van collega’s uit Zuidhorn en Bedum. Met man en macht wist men te voorkomen dat het vuur oversloeg naar de basisschool en naar het gebouw van kinderopvang SKSG.</p>
      <p><b>“Geen werk van leerlingen verloren gegaan”</b><br/>“Samen met de hulpdiensten wordt op dit moment de ontstane schade geïnventariseerd”, vult de woordvoerder verder aan. “Dankzij adequaat handelen van de brandweer lijkt op dit moment een groot deel van de gebouwen behouden. In tegenstelling tot gisteravond kunnen we ook melden dat de schade naar omstandigheden meevalt. Ook is er geen werk van leerlingen verloren gegaan.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-12.05.17.jpeg"/>
        <figcaption>Medewerkers van de Forensische Opsporing doen samen met een speurhond onderzoek bij de afgebrande gymzaal. Foto: Rick ten Cate – tencatefotografie.nl</figcaption>
      </figure>
      <p><b>Oorzaak nog onbekend</b><br/>Over de oorzaak van de brand is nog niets bekend. <a href="https://www.oogtv.nl/2019/11/schade-na-brand-gymzaal-groot-politie-start-onderzoek-naar-brandstichting/">De politie doet hier onderzoek naar</a>. Medewerkers van de Forensische Opsporing deden zondag onderzoek. Daarbij werd ook een speurhond ingezet. Agenten verrichtten daarnaast buurtonderzoek. De politie onderzoekt daarnaast de link met vier andere branden die van vrijdagmiddag tot zaterdagavond woedden in de buurt van de school. Getuigen kunnen zich melden bij de politie op telefoonnummer 0900 88 44.</p>
      <p>De woordvoerder vult verder aan dat ze voor kan stellen dat de brand grote indruk maakt op de leerlingen, en ook impact heeft op de ouders en medewerkers. “Maandag wordt er met het team gekeken naar een goede manier om hier met elkaar en de leerlingen aandacht voor te hebben.” Zoals het nu lijkt vindt er vanaf komende woensdag weer onderwijs plaats. Zodra hier duidelijkheid over is, ontvangen ouders definitief bericht.</p>
      <related>
        <a href="https://www.oogtv.nl/2019/11/schade-na-brand-gymzaal-groot-politie-start-onderzoek-naar-brandstichting/"/>
        <a href="https://www.oogtv.nl/2019/11/gymzaal-in-lichterlaaie-aan-molukkenstraat/"/>
      </related>
    </article>
  </body>
</html>