<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/17_lystopada__cvitovyy_den_peredchasno_narodzhenyh_ditey_330943.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-17T14:48:00+00:00"/>
    <meta property="og:title" content="17 листопада - Cвітовий день передчасно народжених дітей"/>
    <meta property="og:description" content="Як інформують у прес-службі МОЗ України, 17 листопада - Світовий день передчасно народжених дітей."/>
  </head>
  <body>
    <article>
      <h1>17 листопада - Cвітовий день передчасно народжених дітей</h1>
      <h2>Як інформують у прес-службі МОЗ України, 17 листопада - Світовий день передчасно народжених дітей.</h2>
      <address>
        <time datetime="2019-11-17T14:48:00+00:00">17 Nov 2019, 14:48</time>
      </address>
      <figure>
        <img src="https://galinfo.com.ua/media/gallery/intxt/n/e/neterplachky.jpg"/>
      </figure>
      <p>Щороку 15 млн дітей у світі народжуються раніше терміну, а в Україні - близько 20 тис. Ускладнення в результаті передчасних пологів є основною причиною смерті дітей у віці до 5 років. Напередодні Світового дня передчасно народжених дітей разом з Асоціацією батьків передчасно народжених дітей “Ранні пташки” розказуємо, якого догляду потребують передчасно народжені діти і що робить держава, щоби цей догляд забезпечити і зберегти здоров’я і життя недоношених малюків.</p>
      <p>Якого догляду потребують передчасно народжені діти</p>
      <p>Діти, що народились після 32 тижня вагітності без ускладнень, можуть спостерігатися разом з мамами в післяпологових палатах або вдома.  Діти ж, що народилися до 32 тижня вагітності, мають великий ризик розвитку серйозних ускладнень і у них часто виникають проблеми з температурним контролем, диханням і годуванням. Тому передчасно народжені діти потребують особливого догляду в умовах стаціонару, зокрема:</p>
      <ul>
        <li>підтримання теплового ланцюга (комфортної температури);</li>
        <li>профілактики порушення дихання;</li>
        <li>профілактики та діагностики порушення сну;</li>
        <li>своєчасної діагностики, особливо - уражень центральної нервової системи, легень та серцево-судинної системи, порушень зору і слуху, інфекцій перинатального періоду.</li>
      </ul>
      <p>Так само для передчасно народжених дітей дуже важливо якомога раніше знаходититсь на грудному вигодовуванні.</p>
      <p>Щоб зберегти здоров’я і навіть життя дитині, народженій передчасно, необхідно сучасне обладнання.  В спеціальному інкубаторі дитина знаходиться в умовах, максимально наближених до утроби матері. В ньому підтримується належна температура та вологість. Також такі діти часто потребують підключення до камери, яка слугує для них замінником органів дихання. Пристрій управління життєво важливими органами показує частоту серцевих скорочень, дихання, насичення крові киснем, кров'яний тиск.  Він запобігає серцевої і дихальної аритмії і зупинці дихання. Для забезпечення харчування передчасно народженої дитини використовується спеціальний апарат, адже спочатку поживні речовини можуть вводитись внутрішньовенно.</p>
      <p>Що робить МОЗ України для забезпечення високого рівня надання неонатальної допомоги</p>
      <p>У найближчих планах МОЗ України та міжнародних партнерів для досягнення високого рівня надання неонатальної допомоги:</p>
      <p>1. Забезпечення сучасним обладнанням регіональних перинатальних центрів</p>
      <p>Асоціація неонатологів Польщі спільно з Фундацією медичної допомоги дітям надасть необхідне обладнання в українські заклади.</p>
      <p>2. Підвищення кваліфікації українських неонатологів</p>
      <p>Найближчим часом визначать 3 кращих перинатальних центри України, на базі яких відкриються тренінгові центри для навчання неонатологів. Також тривають програми стажування за кордоном для українських лікарів.</p>
      <p>Робота українських неонатологів має базуватись на кращих світових стандартах і міжнародних протоколах надання допомоги новонародженим. У травні цього року МОЗ України передало в обласні департаменти охорони здоров’я для подальшого розповсюдження перекладені українською рекомендації Польського товариства неонатологів "Стандарти надання медичної допомоги новонародженим в Польщі". Видання містить 28 порад щодо принципів клінічної практики й догляду за новонародженими дітьми.</p>
      <p>3. Зовсім скоро, наприкінці листопада, Україна отримає нові міжпрофільні Європейські стандарти охорони здоров'я для новонароджених</p>
      <p>Це - перші міждисциплінарні протоколи, які протягом останніх п’яти років розробили 220 фахівців з 35 країн. Вони дозволять гармонізувати лікування недоношених та хворих новонароджених в Європі.</p>
      <p>Нагадаємо, як писало Гал-інфо, за минулий тиждень на грип захворіло <a href="https://galinfo.com.ua/news/za_mynulyy_tyzhden_na_gryp_zahvorilo_ponad_150_tys_ukraintsiv_330672.html">понад 150 тис. українців</a>.</p>
    </article>
  </body>
</html>