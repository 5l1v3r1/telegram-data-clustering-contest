<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197653/paylopoylos-h-toyrkia-na-egkataleipsei-tin-taktiki-tis-vanaysis-paraxaraxis-tis-alitheias"/>
    <meta property="og:site_name" content="CNN.gr"/>
    <meta property="article:published_time" content="2019-11-17T14:10:56+00:00"/>
    <meta property="og:title" content="Παυλόπουλος: Η Τουρκία να εγκαταλείψει την τακτική της βάναυσης παραχάραξης της αλήθειας"/>
    <meta property="og:description" content="Μήνυμα προς την Τουρκία να εγκαταλείψει την τακτική της βάναυσης παραχάραξης της Ιστορικής Αλήθειας και να σεβαστεί την Κυριαρχία, τα Σύνορα, το Έδαφος και..."/>
  </head>
  <body>
    <article>
      <h1>Παυλόπουλος: Η Τουρκία να εγκαταλείψει την τακτική της βάναυσης παραχάραξης της αλήθειας</h1>
      <h2>Μήνυμα προς την Τουρκία να εγκαταλείψει την τακτική της βάναυσης παραχάραξης της Ιστορικής Αλήθειας και να σεβαστεί την Κυριαρχία, τα Σύνορα, το Έδαφος και την Αποκλειστική Οικονομική Ζώνη της Ελλάδας, που είναι και Σύνορα, Έδαφος και Αποκλειστική Οικονομική Ζώνη της Ευρωπαϊκής Ένωσης, έστειλε ο Πρόεδρος της Δημοκρατίας Προκόπης Παυλόπουλος κατά την αντιφώνησή του στο πλαίσιο της ανακήρυξής του σε επίτιμο Δημότη του δήμου Πηνειού στη Γαστούνη Ηλείας.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:10 , 17 November 2019 - 16:12</p>
      <p>Ο Πρόεδρος της Δημοκρατίας τόνισε ότι <b>τείνουμε χείρα φιλίας και καλής γειτονίας προς την Τουρκία και τον λαό της</b>, πιστεύοντας ακράδαντα ότι το παρελθόν δεν πρέπει να μας διχάζει αλλά να μας ενώνει, έτσι ώστε το Αιγαίο να είναι πάντα Θάλασσα Ειρήνης και, γενικότερα, ειρηνικής συνύπαρξης μεταξύ μας. Ωστόσο, παρατήρησε ότι «Τούτο έχει ως στοιχειώδη προϋπόθεση το ότι η Τουρκία αφενός σέβεται και τηρεί στο ακέραιο, το Διεθνές και το Ευρωπαϊκό Δίκαιο στο σύνολό τους. Και, αφετέρου, εγκαταλείπει την τακτική της βάναυσης παραχάραξης της Ιστορικής Αλήθειας ».</p>
      <blockquote>Επιπλέον, σημείωσε, ότι η Τουρκία πρέπει να αντιληφθεί, ότι «εμείς, οι Έλληνες, ως εγγυητές της Διεθνούς και της Ευρωπαϊκής Νομιμότητας, θα επιβάλουμε, εφόσον χρειασθεί, τον πλήρη σεβασμό του Διεθνούς και του Ευρωπαϊκού Δικαίου» και πρόσθεσε ότι «όπως επανειλημμένως αποδείξαμε στο παρελθόν είμαστε έτοιμοι να υπερασπισθούμε, ανά πάσα στιγμή, τα Εθνικά μας Θέματα και τα Εθνικά μας Δίκαια».</blockquote>
      <p>Όπως διευκρίνισε «θα το πράττουμε πάντοτε υπό όρους αρραγούς ενότητας, δοθέντος ότι η Ιστορία, μας έχει διδάξει πως τα μεγάλα και σημαντικά -και ιδίως τους Εθνικούς μας Στόχους- τους επιτυγχάνουμε ενωμένοι. Ενώ η διχόνοια και ο διχασμός μας στοίχισαν ακριβά, ακόμη δε και τμήματα του Εθνικού μας Κορμού. Τέτοια τραγικά λάθη δεν είναι νοητό να τα επαναλάβουμε. Και δεν θα τα επαναλάβουμε, πολλώ μάλλον όταν το δικαστήριο της Ιστορίας δεν πρόκειται να μας τα συγχωρήσει».</p>
      <p>Ο κ. Παυλόπουλος μετέβη στη Γαστούνη για να παραστεί σε τιμητική εκδήλωση στη μνήμη του οπλαρχηγού της Ελληνικής Παλιγεννεσίας Γεωργίου Σισίνη και να ανακηρυχθεί επίτιμος Δημότης του δήμου Πηνειού.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197595/anevazei-toys-tonoys-i-toyrkia-me-nea-eisvoli-stin-kypro-apeilei-o-akar">Ανεβάζει τους τόνους η Τουρκία: Με νέα εισβολή στην Κύπρο απειλεί ο Ακάρ</a>
        </li>
        <li>
          <a href="https://www.cnn.gr/news/kosmos/story/197520/agkyra-den-ypoxoroyme-stoys-s-400-stin-toyrkia-o-poytin-ton-ianoyario">Άγκυρα: «Δεν υποχωρούμε στους S-400» - Στην Τουρκία ο Πούτιν τον Ιανουάριο</a>
        </li>
        <li>
          <a href="https://www.cnn.gr/news/kosmos/story/197503/ekdothike-stis-hpa-o-tzixantistis-poy-itan-egklovismenos-sta-synora-elladas-toyrkias">Εκδόθηκε στις ΗΠΑ ο «τζιχαντιστής» που ήταν εγκλωβισμένος στα σύνορα Ελλάδας - Τουρκίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/649/prokopis-paylopoylos">ΠΡΟΚΟΠΗΣ ΠΑΥΛΟΠΟΥΛΟΣ</a>
        </li>
        <li>
          <a href="https://www.cnn.gr/eidhseis/tag/23189/aoz">ΑΟΖ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197651/snapshot/AMBER-ALERT-_CAR-01-02-02.png"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197646/snapshot/2719809.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197643/snapshot/2717083.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197633/snapshot/21292217.jpg"/>
      </figure>
    </article>
  </body>
</html>