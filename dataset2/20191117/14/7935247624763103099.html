<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/gosteriler-ulkenin-tamamina-yayildi-215358h.htm"/>
    <meta property="og:site_name" content="OLAY"/>
    <meta property="article:published_time" content="2019-11-17T14:18:55+00:00"/>
    <meta property="og:title" content="Gösteriler ülkenin tamamına yayıldı"/>
    <meta property="og:description" content="İran'da akaryakıt fiyatlarına yüzde 50 zam yapılmasıyla başlayan protestolar sürüyor. Gösterilerde 12 kişi hayatını kaybederken, pek çok yerde okullar tatil edildi."/>
  </head>
  <body>
    <article>
      <h1>Gösteriler ülkenin tamamına yayıldı</h1>
      <h2>İran'da akaryakıt fiyatlarına yüzde 50 zam yapılmasıyla başlayan protestolar sürüyor. Gösterilerde 12 kişi hayatını kaybederken, pek çok yerde okullar tatil edildi.</h2>
      <address>
        <time datetime="2019-11-17T14:18:55+00:00">17 Nov 2019, 14:18</time>
      </address>
      <p>Dünyanın en büyük petrol rezervlerine sahip ülkelerinden biri olan İran'da hükümetin petrol fiyatlarına yaptığı zamma karşı Huzistan Eyaleti'nin Behbahan şehrinde yapılan protesto gösterilerinde İran Merkez Bankası'na ait bir bina ateşe verildi. </p>
      <p>İki gün önce İran'da akaryakıt fiyatlarına beklenmedik şekilde en az yüzde 50 zam yapılması ve daha ucuz fiyata akaryakıt satışına kota konmasından sonra başlayan protestolarda ölü sayısının 12'ye yükseldiği ifade edildi. Al Arabiya'nın İranlı kaynaklara dayandırdığı haberine göre cuma günü Sirjan'da bir kişi hayatını kaybederken Mahmara'da da 4 kişi yaralandıktan sonra kurtarılamadı. Başkent Tahran'da da bir kişinin öldüğü bildirildi.</p>
      <p>
        <b>OKULLAR TATİL...</b>
      </p>
      <p>İran'ın dini lideri Ayetullah Ali Hamaney'in posterlerini yakan, başkent Tahran'ın giriş-çıkış yollarını kapatan göstericiler, Salihiye'de de belediye binası ateşe verdi. Ülkenin neredeyse tamamına yayılan gösterilerde birçok banka şubesi, benzin istasyonu, kamu binası ve polis aracı ateşe verilirken öfkeli kalabalıklar hükümet karşıtı sloganlar attı. Başkent Tahran ve Kerec'deki gösteriler nedeniyle yollar trafiğe kapatılırken Tahran, Şiraz, İsfahan, Kirmanşah, Hürremşehr, Kerec, Abadan ve Hürremşehr'de okullar tatil edildi.</p>
      <p>
        <b>BAKAN'DAN GÖZDAĞI...</b>
      </p>
      <p>İran İçişleri Bakanı Abdurrıza Rahmani Fazli, ülkede devam eden protestolara ilişkin, 'Şimdiye kadar müdahale etmekten sakınan güvenlik güçleri, gösterilerin bu şekilde devam etmesi halinde düzeni sağlamak için gerekli adımları atmak zorunda kalacaktır' açıklaması yaptı.</p>
      <p>
        <b>İnternete erişimde kısıtlama</b>
      </p>
      <p>Öte yandan ISNA, Devlet Güvenlik Konseyi'nin kararıyla internete erişimin kısıtlandığını ve yetkililerin, protestolarla ilgili görüntü paylaşan sosyal medya kullanıcıları hakkında yasal işlem yapılacağını bildirdiğini duyurdu. İnternet kısıtlamalarını izleyen NetBlocks, Cumartesi akşamı Twitter'dan yaptığı açıklamada an itibariyle İran'ın tamamına yakınında internete erişimin kısıtlanmış olduğunu duyurdu ve gerçek zamanlı verilerin, internete erişimin normal düzeyin yüzde 7'sinde olduğunu gösterdiğini açıkladı.</p>
      <p>Ülke genelindeki protestolarda şu ana kadar 2 kişi hayatını kaybederken, çok sayıda kişi yaralandı. Benzin zammı nedeniyle devam eden protestolarda başkent Tahran'ın giriş-çıkış yolları da göstericiler tarafından trafiğe kapatıldı.</p>
      <p>
        <b>Ruhani: Halk baskı altında</b>
      </p>
      <p>İran Cumhurbaşkanı Hasan Ruhani, halkın yüzde 75'inin ekonomik nedenlerle 'baskı altında' olduğunu söyledi. Ruhani zamdan elde edilecek gelirden pay alma niyetinde olmadıklarını belirtti. Üst düzey bazı din adamları ise hükümete benzin zammını geri alması çağrısı yaptı. ABD Başkanı Donald Trump, ülkesini 2015 yılında İran'la imzalanan nükleer anlaşmadan çekmişti. Trump, İran'a yönelik Amerikan yaptırımlarını da tekrar yürürlüğe koymuştu. Bu gelişmeler son 18 ayda İran ekonomisini olumsuz etkilemişti.</p>
    </article>
  </body>
</html>