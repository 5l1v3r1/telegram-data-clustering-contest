<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89854"/>
    <meta property="og:site_name" content="Denník politika"/>
    <meta property="article:published_time" content="2019-11-17T14:35:01+00:00"/>
    <meta property="og:title" content="Práva LGBT nie sú podľa Danka základné ľudské práva, Pellegrini kritizuje úroveň politického súboja"/>
    <meta property="og:description" content="„To čo revolúcia priniesla, je veľmi cenné. To, že máme dnes slobody a práva, ktoré máme, je nesmierne dôležité. Faktom je, že veľa ľudí nie je spokojných s vývojom po roku 1989. Treba dokončiť..."/>
  </head>
  <body>
    <article>
      <h1>Práva LGBT nie sú podľa Danka základné ľudské práva, Pellegrini kritizuje úroveň politického súboja</h1>
      <address><time datetime="2019-11-17T14:35:01+00:00">17 Nov 2019, 14:35</time> by <a rel="author">Webnoviny</a></address>
      <h3>Fotogaléria: Zuzana Čaputová</h3>
      <h3>
        <a href="https://www.webnoviny.sk/rokovanie-o-odmenovani-statnych-manazerov-odlozili/">Fotogaléria: Andrej Danko</a>
      </h3>
      <h3>
        <a href="https://www.webnoviny.sk/ceny-pohonnych-latok-v-39-tyzdni-zvacsa-rastli/benzinka-jpg-2/">Fotogaléria: Peter Pellegrini</a>
      </h3>
      <p>17.11.2019 (Webnoviny.sk) – Prezidentka Zuzana Čaputová považuje za výzvu zvýšiť kvalitu právneho štátu. Premiér Peter Pellegrini hovorí o zhoršujúcej sa kvalite politického súboja. Predseda parlamentu Andrej Danko kritizuje snahy posunúť ďalej práva LGBT ľudí. Traja najvyšší ústavní činitelia to uviedli dnes v relácii V politike na TA3, ktorá bola venovaná najmä 30. výročiu Novembra 1989.</p>
      <p>„<i>To čo revolúcia priniesla, je veľmi cenné. To, že máme dnes slobody a práva, ktoré máme, je nesmierne dôležité. Faktom je, že veľa ľudí nie je spokojných s vývojom po roku 1989. Treba dokončiť tie zmeny, aby ľudia žili dôstojný život,</i>“ uviedla prezidentka Čaputová. Podľa nej je dôležité, aby práva a slobody získané v novembri 1989 mohli aj všetci ľudia využívať. Veľkou výzvou je podľa prezidentky kvalita právneho štátu.</p>
      <h3>Veľký dopyt po kultivovanej komunikácii</h3>
      <p>„<i>Je nevyhnutné, aby sme chápali problémy krajiny a prinášali vecné riešenia</i>,“ povedala. V blížiacich sa parlamentných voľbách vidí prezidentka veľký dopyt po schopnosti komunikovať kultivovane a spolupracovať.</p>
      <p>„<i>Máme veľa vecí, na ktoré môžeme byť hrdí, ale nesmieme opomínať veci, ktoré na Slovensku chýbajú, a to je infraštruktúra a sociálne zázemie a na tom musíme pracovať</i>,“ tvrdil v relácii predseda parlamentu Danko (SNS). Na otázku posunutia niektorých práv ešte ďalej, ako napríklad v prípade ľudí s odlišnou sexuálnou orientáciou, Danko vyhlásil, že práva LGBT nie sú základné ľudské práva, lebo sexuálne právo nie je v ústave. Akceptovanie ich spolužitia by si podľa Danka automaticky vyžadovalo umožniť im adopcie detí.</p>
      <h3>Veľa trestných činov na internete</h3>
      <p>Podľa Danka treba poukázať na iné oblasti, ako je sloboda prejavu v internetovom priestore, kde sa vraj deje veľa trestných činov. „<i>Zrkadlom slobody práva je povinnosť, ale aj rešpekt iného práva. Vaše právo a moje právo končí tam, kde začína právo iného. Slobodný názor neznamená to, že môžete niekoho v demokratickom štáte bez dôkazu obviniť</i>,“ povedal. Médiá by mali byť podľa neho vlastnícky čisté a mali by mať vyvážený postoj.</p>
      <p>Premiér Peter Pellegrini (Smer-SD) v narážke na kauzy týkajúce sa justície pripomenul, že dôvera ľudí vo veľké štátne inštitúcie má rezervy a teraz prichádza fáza, keď sa bude treba vysporiadať s ľuďmi, ktorí sa postavili nad zákon. Podobne ako Danko sa venoval prejavom na internete. Právo byť anonymný nie je niečo, čo má podľa premiéra súvisieť so slobodou slova. „<i>Za to, čo poviem, musím niesť následky. Aj na internete sa treba podpísať svojím menom a nie skrývať svoje postoje za prezývkou</i>,“ myslí si. V prípade slobody slova v médiach podotkol, že ak je kritika novinára objektívna a správna, je namieste. Pellegrini sa zároveň sťažoval na podľa neho degradujúcu kvalitu politického súboja. „<i>Dopredu sme sa posunuli, len keď sme sa držali spolu</i>,“ zdôraznil.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/lgbti/"><u>LGBTI</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a><br/>Zdroj: Webnoviny.sk – <a href="https://www.webnoviny.sk/prava-lgbt-nie-su-podla-danka-zakladne-ludske-prava-pellegrini-kritizuje-uroven-politickeho-suboja/"><u>Práva LGBT nie sú podľa Danka základné ľudské práva, Pellegrini kritizuje úroveň politického súboja</u></a> © SITA Všetky práva vyhradené.</p>
    </article>
  </body>
</html>