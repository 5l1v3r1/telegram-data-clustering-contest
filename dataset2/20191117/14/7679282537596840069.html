<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-cm-yogi-said-previous-governments-sold-sugar-mills-we-are-opening-new-2854444.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T14:15:38+00:00"/>
    <meta property="og:title" content="सीएम योगी बोले- पिछली सरकारों ने चीनी मिलें बेची, हम नई खोल रहे हैं"/>
    <meta property="og:description" content="मुख्यमंत्री योगी आदित्य नाथ ने कहा है कि पिछली सरकारों ने चीनी मिलें बेची या बंद की पर उनकी सरकार इसे खोल रही है। चीनी मिलें खुलने से युवाओं को काफी संख्या में रोजगार मिलेगा। पिछली संवेदनहीन सरकारों..."/>
  </head>
  <body>
    <article>
      <h1>सीएम योगी बोले- पिछली सरकारों ने चीनी मिलें बेची, हम नई खोल रहे हैं</h1>
      <address><time datetime="2019-11-17T14:15:38+00:00">17 Nov 2019, 14:15</time> by <a rel="author">प्रमुख संवाददाता। ,लखनऊ।</a></address>
      <p>मुख्यमंत्री योगी आदित्य नाथ ने कहा है कि पिछली सरकारों ने चीनी मिलें बेची या बंद की पर उनकी सरकार इसे खोल रही है। चीनी मिलें खुलने से युवाओं को काफी संख्या में रोजगार मिलेगा। पिछली संवेदनहीन सरकारों को नौजवानों, व्यापारियों और किसानों की चिंता नहीं थी। मुख्यमंत्री ने रविवार को गोरखपुर के पिपराइच में उत्तर प्रदेश राज्य चीनी एवं गन्ना विकास निगम के तहत 5000 टीसीडी पेराई क्षमता की नई चीनी मिल और 27 मेगावाट को-जनरेशन प्लांट का लोकार्पण किया।</p>
      <p>उन्होंने कहा कि पिपराइच चीनी मिल को बंद करने की शुरुआत 2008 में हो गई थी। 2010-11 में इसे पूरी तरह बंद कर दिया गया। इसको लेकर हम लोग आंदोलन करते थे। इसमें भाजपा के सभी क्षेत्रीय नेता और हिंदू युवा वाहिनी के कार्यकर्ता शामिल होते थे। कहा, बस्ती की मुंडेरवा चीनी मिल का भी शुभारंभ करने जा रहे हैं। उन्होंने कहा कि 2017 में सरकार बनते ही पहली बैठक में पिपराइच की नई चीनी मिल लगाने का फैसला किया गया था। एक चीनी मिल बंद होने का मतलब 50,000 किसानों को बेकार करना और 1000 नौजावानों से उनका रोजगार छीन लेना है।</p>
      <p>पिपराइच चीनी मिल के पहले चरण में 50,000 कुंतल गन्ना की प्रतिदिन पेराई कर सल्फर फ्री चीनी बनाई जाएगी। इसके साथ ही यहां 27 मेगावाट बिजली का उत्पादन किया जाएगा। जिससे 30 हजार करोड़ रुपये की आमदनी होगी। इससे ही समय पर किसानों के गन्ना मूल्य का भुगतान हो सकेगा और लोगों को बिजली भी मिलेगी। इस चीनी मिल में दूसरे चरण में अत्याधुनिक डिस्टलरी लगाकर एथेनॉल का उत्पादन भी किया जाएगा।</p>
      <h3>Read Also: <a href="https://www.livehindustan.com/uttar-pradesh/gorakhpur/story-cm-yogi-adityanath-made-allegations-on-previous-governments-of-up-on-the-issue-of-sugarcane-farmers-in-gorakhpur-2853875.html">पहले की सरकारें पाई-पाई के लिए तरसाती थीं गन्‍ना किसानों को: सीएम </a></h3>
      <p><b>किसानों से अपील, पराली न जलाएं</b><br/>मुख्यमंत्री ने कहा कि धरती की उर्वरक क्षमता बनी रहे इसके लिए सरकार सभी संसाधन उपलब्ध करा रही है। प्रदूषण आज की बहुत बड़ी समस्या है, इसलिए खेतों में धान की पराली या गन्ने की पत्तियों को न जलाएं, बल्कि उसे कंपोस्ट में परिवर्तित करें। इससे खेत की उर्वरक क्षमता में भी वृद्धि होगी। यह भी कहा कि ये हम सबकी जिम्मेदारी बनती है कि सर्दियों में कोई भी फुटपाथ या पटरियों पर न सोए। सभी को रैन बसेरों में पहुंचाने की व्यवस्था सुनिश्चित की जाए।</p>
      <p><b>रामगढ़ताल अच्छी लोकेशन, रवि किशन फिल्म बनाएं</b><br/>योगी ने कहा कि रामगढ़ताल की प्राकृतिक सुंदरता सभी को अपनी ओर आकर्षित करती है। यह ताल सांसद रवि किशन के लिए फिल्म बनाने का सबसे अच्छा लोकेशन बन गया है। उन्हें इस पर फिल्म बनानी चाहिए। पहले ही दिन फिल्म देखने के लिए दर्शकों की अपार भीड़ उमड़ पड़ेगी, जिसके लिए फोर्स तक लगानी पड़ेगी।</p>
      <p><b>पूर्वांचल को चीनी का कटोरा बनाएंगे</b><br/>राज्य सरकार पूर्वांचल को एक बार फिर चीनी के कटोरे की पहचान दिलाएगी। इसका सबूत रिकॉर्ड एक साल के भीतर तैयार हुई पिपराइच चीनी मिल है। यहां प्रत्यक्ष तौर पर 15,000 लोगों को और अप्रत्यक्ष तौर पर 30,000 किसान भाइयों को मिला कर कुल लगभग 45,000 लोगों को रोजगार मिलेगा। </p>
      <h3>Read Also: <a href="https://www.livehindustan.com/uttar-pradesh/santkabir-nagar/story-five-criminals-came-on-bike-cut-private-part-of-a-youth-in-santkabirnagar-2854417.html">बाइक पर आए बदमाशों ने ओवरटेक कर रोका, काट दिया प्राइवेट पार्ट </a></h3>
      <p><b>रमाला सुगर मिल के शुभारम्भ से 45,000 लोगों को मिला रोजगार</b><br/>मुख्यमंत्री ने कहा कि इसके पहले पूर्व प्रधानमंत्री चौधरी चरण सिंह की कर्मभूमि रमाला में भी 50 हजार कुंतल क्षमता की चीनी मिल का शुभारंभ किया जा चुका है। यहां से भी 27 मेगावाट बिजली और 45,000 लोगों को रोजगार के अवसर मिल रहे हैं। कहा, पिछले 10 सालों से बंद पड़ी चार चीनी मिलों सहारनपुर, बुलंदशहर, चंदौसी व मेरठ का पुनरुद्धार कर वहां रोजगार व विकास के अवसर पैदा किए जाएंगे।</p>
      <p><b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।</b><br/> </p>
    </article>
  </body>
</html>