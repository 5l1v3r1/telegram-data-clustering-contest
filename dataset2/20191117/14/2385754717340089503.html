<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/597794/k-vasileiou-simantiko-oti-i-kypros-mpainei-ston-xarti-dieksagogis-marathonion"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T14:36:00+00:00"/>
    <meta property="og:title" content="Κ. Βασιλείου: Σημαντικό ότι η Κύπρος μπαίνει στον χάρτη διεξαγωγής Μαραθωνίων"/>
    <meta property="og:description" content="Είναι πολύ σημαντικό το γεγονός ότι η Κύπρος, με την πραγματοποίηση του 3ου Radisson Blue Διεθνούς Μαραθωνίου Λάρνακας, μπαίνει στον χάρτη διεξαγωγής..."/>
  </head>
  <body>
    <article>
      <h1>Κ. Βασιλείου: Σημαντικό ότι η Κύπρος μπαίνει στον χάρτη διεξαγωγής Μαραθωνίων</h1>
      <address><time datetime="2019-11-17T14:36:00+00:00">17 Nov 2019, 14:36</time> by <a rel="author">SigmaLive</a></address>
      <p><b>Είναι πολύ σημαντικό το γεγονός ότι η Κύπρος, με την πραγματοποίηση του 3ου Radisson Blue Διεθνούς Μαραθωνίου Λάρνακας, μπαίνει στον χάρτη διεξαγωγής Μαραθωνίων, ανέφερε σήμερα η αναπληρώτρια Κυβερνητική Εκπρόσωπος Κλέλια Βασιλείου.<br/></b> <br/>Σε δηλώσεις κατά τη διάρκεια του 3ου Radisson Blue Διεθνούς Μαραθωνίου Λάρνακας, η κ. Βασιλείου είπε ότι «σήμερα είναι μια πολύ μεγάλη γιορτή για τη Λάρνακα  όπως και για κάθε πόλη που διοργανώνει Μαραθωνίους και ο συμβολισμός είναι τεράστιος. Τουριστικά σημαίνει πάρα πολλά πράγματα, αθλητικά ακόμα περισσότερο, αφού είναι ένα κίνητρο σε όλους τους ανθρώπους να δουν πως μπορούν να συμμετέχουν σε ένα αγώνα που σήμερα φιλοξενεί περίπου δέκα χιλιάδες εγγεγραμμένους αθλητές από 75 χώρες».<br/> <br/>Απαντώντας σε ερώτηση, η κ. Βασιλείου είπε ότι «η Κυπριακή Δημοκρατία έχει αρκετά ενεργή συμμετοχή» σε τέτοιου είδους διοργανώσεις και πρόσθεσε πως «στη στρατηγική του Υφυπουργείου Τουρισμού έχουν ενταχθεί όλες αυτές οι εναλλακτικές μορφές τουρισμού, σε επίπεδο ενίσχυσης, εκπροσώπησης και branding. Είναι πολύ σημαντικό ότι η Κύπρος μπαίνει στο χάρτη των Μαραθωνίων».<br/> <br/>Πρόσθεσε πως «όλα τα Υπουργεία συντονίζονται, ενώ θα μπορούμε να πούμε πολύ περισσότερα όταν κλείσει ένας χρόνος λειτουργίας του Υφυπουργείου Τουρισμού, οπόταν θα αρχίσουν να φαίνονται και τα πακέτα συνεργασίας με τα υπόλοιπα Υπουργεία».<br/> <br/>Ταυτόχρονα εξέφρασε την ελπίδα «ο Radisson Blue Διεθνής Μαραθώνιος Λάρνακας να ενισχυθεί και να δυναμώσει» και έδωσε «θερμά συγχαρητήρια στους διοργανωτές».<br/> <br/>Από την πλευρά της η Επίτροπος Περιβάλλοντος, Ιωάννα Παναγιώτου, ανέφερε ότι «ο Radisson Blue Διεθνής Μαραθώνιος Λάρνακας είναι ο πρώτος Πράσινος Μαραθώνιος και υπάρχει μια καινοτομία όσον αφορά την περιβαλλοντική του διαχείριση. Αυτό ξεκίνησε πιλοτικά από την πρώτη χρονιά και από τότε συνεχίζουμε κάθε χρόνο κανονικά» είπε και πρόσθεσε πως «έχουμε εκπονήσει ένα σχέδιο περιβαλλοντικής διαχείρισης του ίδιου του αγώνα, όσον αφορά τις μεταφορές των αθλητών, την ηχορύπανση, την διαχείριση των αποβλήτων και των παπουτσιών και του ρουχισμού μετά τον αγώνα».<br/> <br/>Πρόσθεσε ότι «όλα αυτά καταγράφονται και στο τέλος κάθε αγώνα υπάρχει μία έκθεση. Θέλουμε κάθε χρόνο να γινόμαστε καλύτεροι και να δίνουμε το καλό παράδειγμα και για άλλες αθλητικές διοργανώσεις» ανέφερε και συνεχάρη τόσο τους διοργανωτές του αγώνα «που αποφάσισαν να εντάξουν αυτή τη πράσινη διάσταση στο συγκεκριμένο γεγονός, όσο και την πόλη του Ζήνωνα, τους συμμετέχοντες και τους εθελοντές».<br/> <br/>Ο Επίτροπος Εθελοντισμού, Γιάννης Γιαννάκη, είπε ότι «όπως σε όλα τα μεγάλα γεγονότα, ακόμα μια φορά ο εθελοντισμός έχει σημαντικό ρόλο να διαδραματίσει και στη διοργάνωση αλλά και στην λειτουργία του Μαραθώνιου. Ο εθελοντισμός είναι ένα σημαντικό εργαλείο που στηρίζει τέτοιου είδους εκδηλώσεις που δεν θα μπορούσαν να διεξαχθούν κανονικά ενώ είναι μια καλή ευκαιρία για τους συμπολίτες μας να αποκτήσουν εμπειρίες στη διοργάνωση τέτοιων εκδηλώσεων».<br/> <br/>Ταυτόχρονα, συνέχισε «δεν πρέπει να ξεχνούμε και το ανθρωπιστικό κομμάτι του Radisson Blue Διεθνούς Μαραθωνίου Λάρνακας, που δίνει την ευκαιρία σε οργανισμούς όπως το Καραϊσκάκειο Ιδρυμα να συμμετέχουν, αλλά και στους συμπολίτες μας να δώσουν δείγμα για δότες μυελού των οστών, που είναι ένα πολύ σημαντικό ανθρωπιστικό έργο. Συνδιάζoυμε τον εθελοντισμό, τον ανθρωπισμό και την οικολογία, μαζί με την ψυχαγωγία και τον αθλητισμό», δίνοντας ένα εξαιρετικό αποτέλεσμα.<br/> <br/>Ο Δήμαρχος Λάρνακας, Ανδρέας Βύρας, ανέφερε στις δικές του δηλώσεις ότι «είναι μια μεγάλη γιορτή για την πόλη μας. Όταν ξεκινήσαμε πριν από δύο χρόνια σε καμιά περίπτωση δεν φανταζόμασταν ότι αυτή μας η ενέργεια και σκέψη θα κατέληγε σε τέτοια μεγάλη γιορτή. Χιλιάδες επισκέπτες έρχονται στη πόλη μας, ενώ είναι μια μεγάλη γιορτή για τον αθλητισμό αφού συμμετέχουν δρομείς από αρκετές χώρες του κόσμου» μεταξύ των οποίων οι ΗΠΑ, η Ουκρανία, η Ρωσία, το Νεπάλ, ο Λίβανος και το Ισραήλ.<br/> <br/>Πρόσθεσε ότι «περίπου δύο χιλιάδες άτομα με τους γονείς τους συμμετέχουν στον παιδικό μαραθώνιο, κάτι που αποδεικνύει ότι με τον αθλητισμό διαμορφώνονται συνειδήσεις και στέλνουμε το μήνυμα ότι ο αθλητισμός πέραν από τον τρόπο ζωής, είναι και το πιο αποτελεσματικό όπλο που έχουμε για να κάνουμε σωστούς ανθρώπους και να μείνουν οι νέοι μακριά από αυτά που καταστρέφουν τα όνειρα τους».<br/> <br/>Σημειώνεται ότι συνολικά πέραν των 9 χιλιάδων δρομέων, περιλαμβανομένων και παιδιών, συμμετείχαν σε όλες τις διαδρομές του 3ου Radisson Blue Διεθνούς Μαραθώνιου Λάρνακας.<br/> <br/>Πηγή: </p>
    </article>
  </body>
</html>