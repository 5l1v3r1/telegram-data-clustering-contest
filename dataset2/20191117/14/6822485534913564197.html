<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:25:00+00:00"/>
    <meta property="og:title" content="آیت‌الله سیستانی خواهان بازگشت آرامش به عراق شد"/>
    <meta property="og:description" content="به گزارش ایرنا به نقل از شبکه تلویزیونی الجزیره انگلیسی، به دنبال موج اعتراض های مردمی در شهرهای مختلف عراق، سیستانی باردیگر خواستار بازگشت آرامش به این کشور شده است."/>
  </head>
  <body>
    <article>
      <h1>آیت‌الله سیستانی خواهان بازگشت آرامش به عراق شد</h1>
      <address>
        <time datetime="2019-11-17T14:25:00+00:00">17 Nov 2019, 14:25</time>
      </address>
      <p>شبکه تلویزیونی الجزیره پیش از ظهر امروز یکشنبه گزارش کرد که آیت الله سیستانی رهبر شیعیان عراق خواهان بازگشت آرامش به این کشور شده که از اواسط اکتبر گذشته دستخوش ناآرامی های اجتماعی است.</p>
      <p>به گزارش ایرنا به نقل از شبکه تلویزیونی الجزیره انگلیسی، به دنبال موج اعتراض های مردمی در شهرهای مختلف عراق، سیستانی باردیگر خواستار بازگشت آرامش به این کشور شده است.</p>
      <p>بر اساس این گزارش، مردم عراق از بابت نبود شغل در این کشور ابراز نارضایتی کرده اند.</p>
      <p>گزارشگر الجزیره درباره روند تحولات عراق در روزهای اخیر اضافه کرده است: «محمد الحلبوسی» رئیس پارلمان عراق چندی پیش با صدور بیانیه ای بر پایبند بودن نمایندگان مجلس این کشور به «نقشه راه» مرجعیت تشیع برای برون رفت از مشکلات تاکید کرد و از آمادگی کامل پارلمان برای اجرای این نقشه راه خبر داده بود.</p>
      <p>در عین حال به دنبال موضع مداخله گرانه اخیر کاخ سفید در تحولات عراق، رهبر جریان حکمت ملی این کشور در دیدار با سفیر آمریکا در بغداد هشدار داد که راه حل همه بحران های عراق باید بدون دخالت خارجی باشد. «سید عمار حکیم» پنجشنبه گذشته در دیدار با «متیو تولر» سفیر آمریکا در بغداد تاکید کرد که راه حل همه بحران‌های عراق باید کاملاً عراقی و به دور از دخالت‌ های خارجی باشد.</p>
      <p>براساس بیانیه دفتر رهبر جریان حکمت ملی عراق، حکیم خاطر نشان کرده که جریان حکمت ملی به عنوان تشکل اپوزیسیون در پارلمان، اقدامات اصلاحی دولت را زیر نظر دارد و پیگیر تحقق مطالبات بر حق تظاهرات ‌کنندگان است.</p>
      <p>حکیم همچنین بر اهمیت حفظ جان تظاهرات ‌کنندگان مسالمت جو و تامین شرایط امن برای استفاده آنان از حق قانونی‌ شان و ضرورت برخورد با عاملان خشونت ‌ها تاکید کرد.</p>
      <p>مقتدا صدر رهبر جریان صدری های عراق نیز که طرفدارانش بخشی از جمعیت کف خیابان ها هستند، به موضع آمریکایی ها در خصوص تحولات اخیر واکنش تند نشان داد.</p>
      <p>کاخ سفید دوشنبه گذشته (۲۰ آبان) در موضعی آشکار که نشان دهنده دخالت این کشور در امور داخلی عراق است، خواستار تدوین قانون جدید انتخابات و برگزاری انتخابات زودهنگام در این کشور شد.</p>
      <p>این موضع کاخ سفید در اولین واکنش با مخالفت صریح مرجعیت عالی دینی عراق مواجه شد و آیت الله سیستانی در دیدار با نماینده دبیر کل سازمان ملل در عراق در همان روز، در نجف اشرف تاکید کرد که با دخالت خارجی در امور عراق و همچنین تبدیل عراق به میدانی برای تسویه حساب قدرت‌ های منطقه‌ای و بین‌المللی مخالف است.</p>
    </article>
  </body>
</html>