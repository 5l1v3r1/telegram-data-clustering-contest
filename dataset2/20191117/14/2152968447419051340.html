<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/17/da-ne-bi-da-ste-izgubili-polanka-nai-pesimistichniiat-grad-v-sveta.429613"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T14:47:00+00:00"/>
    <meta property="og:title" content="Да не би да сте изгубили? Поланка – най-песимистичният град в света"/>
    <meta property="og:description" content="Градчето е най-откъснатото място в най-откъснатата провинция | Dnes.bg"/>
  </head>
  <body>
    <article>
      <h1>Да не би да сте изгубили? Поланка – най-песимистичният град в света</h1>
      <h2>Градчето е най-откъснатото място в най-откъснатата провинция</h2>
      <address><time datetime="2019-11-17T14:47:00+00:00">17 Nov 2019, 14:47</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Да превърнеш песимизма в своя запазена марка. Това прави малкото градче Поланка в държавата, която бе избрана за най-щастлива в света – Финландия.</p>
      <p>
        <b>"Да не би да сте се изгубили? Следващ град – Поланка“.</b>
      </p>
      <p>Това гласи огромна жълта табела към финландското градче. След няколко километра има още една: „Скоро: Поланка. Все още имате време да обърнете и да се върнете“.</p>
      <p>Поланка наистина е превърнала песимизма в марка. Всяка година се провежда фестивал на песимизма. Има си дори мюзикъл и онлайн магазин, в който се продават песимистични сувенири. Видеата с обяснение колко песимистичен е градът имат милиони гледания.</p>
      <p>"Има хора, които всеки ден искат да отидат и да разбият знаците“, казва 41-годишният Томи Раджала, председател на Поланската песимистична организация.</p>
      <p>Кметът на града Хари Пелтола споделя, че всеки път, в който каже на други финландци кое е родното му място, те винаги споменават песимизма.</p>
      <p>"Тук, когато споменеш думата песимизъм, хората веднага се сещат за Поланка“, казва Раджала пред BBC.</p>
      <p>Но как малкото, отдалечено, непретенциозно градче решава да се самопровъзгласи за глобален център на песимизма?</p>
      <p>Както в много други развити държави и във Финландия има демографски проблем. Раждаемостта намалява, а населението застарява. Проблемът в страната е много по-голям, отколкото в другите скандинавски държави.</p>
      <p>Според прогнозите населението ще започне да намалява от 2031 година, а това ще окаже ефект върху системите за социално подпомагане и здравни грижи. Най-засегнати от това са малки и отдалечени градчета... като Поланка.</p>
      <p>Раджала твърди, че Поланка е "най-откъснатото място, в най-откъснатата финландска провинция“.  В града живеят 2600 души, а 37% от тях са на възраст над 64 години.  Населението е намаляло наполовина от 1980 година насам, а големите градове продължават да привличат младите хора.</p>
      <p>"При демографията винаги има победители и губещи, казва експертът Тимо Аро. - А Поланка е един от губещите“.</p>
      <p>Колкото и позитивен да си, числата около финландското градче са прекалено мрачни.</p>
      <p>По думите на Раджала винаги, когато Поланка се появява в новините от 2000-та година насам, то града е представен в негативна светлина. Ето от тук произхожда песимизмът на хората – не можеш да си оптимистичен, когато винаги си пример за най-лошия резултат от демографската криза.</p>
      <p>"Да, знаем, че сме зле. Но ще сме най-добрите, които са зле във Финландия“, казва Раджала.</p>
      <p>В града има всичко – бензиностанция, кафе, ресторант, който сервира обяд, няколко магазинчета и автобус, който пристига 6 пъти седмично от най-големият град наблизо. Повечето жители работят в сферата на услугите и агрокултурата.</p>
      <p>63-годишният Джаако Паавола, който държи книжарница в града, си спомня, че първата „песимистична нощ“ се състояла около средата на десетилетието. Нямало такса вход, но пък всеки присъстващ трябвало да плати такса изход.</p>
      <p>"Хората започнаха да идват, за да се срещат един с друг. И в истинския дух на песимизма се поздравяваха с: "Виждам, че си още жив“, казва Паавола.</p>
      <p>В спомените на 60-годишната Рийта Никанен всичко започнало много естествено. Тя също присъства на песимистичните вечеринки от самото начало.</p>
      <p>"Един човек каза: „Тук не се случва нищо, дори и песимизъм“, казва Никанен. Медицинската сестра има една от главните роли в песимистичния мюзикъл, както и във видеата, които градчето публикува. Тя е част и от песимистичната музикална група, носеща името "Травма“.  Театралната група има представления из цяла Финландия, а бандата – изпълнения при поръчка.</p>
      <p>През 2016 година обаче първата група песимисти се разпада. Членовете й стават прекалено малко заради... демографската криза. Но Раджала, който израства в града, решава да поднови действията. Той е нает от общината, за да направи по-добра маркетинг стратегия за града.</p>
      <p>Първото видео, което прави като реклама на Поланка, представлява саркастичен тур из града, пълен с черен хумор. Видеото събира 200 хил. гледания. Второто стига половин милион.</p>
      <p>"Най-хубавото нещо в песимизма е, че не трябва да лъжа“, казва Раджала.</p>
      <p>В Поланка има повече жени отколкото мъже. В едно от хумористичните видеа Нико, изигран от 22-годишният Анти Рийянен, обикаля из града използвайки Tinder само за да съвпадне с... майка си.</p>
      <p>Във всичко има и доза позитивизъм - търговията в песимистичният онлайн магазин процъфтява. Получават се хиляди поръчки за тениски с лозунги "най-сърдитият дядо“ или „труден човек“. Мюзикълът привлича хора от цялата страна и ще бъде игран отново и другото лято. Ново място за срещи на песимистични хора отваря врати.</p>
    </article>
  </body>
</html>