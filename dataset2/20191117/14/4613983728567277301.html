<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/novata-tehnologiya-koyato-shte-pravi-onlayn-produktite-po-privlekatelni.html"/>
    <meta property="og:site_name" content="Money.bg"/>
    <meta property="article:published_time" content="2019-11-17T14:15:32+00:00"/>
    <meta property="og:title" content="Новата технология, която ще прави онлайн продуктите по-привлекателни"/>
    <meta property="og:description" content="Снимките на продуктите в онлайн магазините имат особено голямо значение"/>
  </head>
  <body>
    <article>
      <h1>Новата технология, която ще прави онлайн продуктите по-привлекателни</h1>
      <address>
        <time datetime="2019-11-17T14:15:32+00:00">17 Nov 2019, 14:15</time>
      </address>
      <p>Каролин Бесет е добра в правенето на домашен занаятчийски сапун. Нейните продукти са толкова хубави, че в САЩ хората плащат по 8 долара за брой, за да усетят под душа аромата на диня и мента. Това, в което Бесет обаче не е добра, е да снима сапуни.</p>
      <p>"Опитах да се справя сама, но резултатът беше просто ужасен", разказва тя за Bloomberg.</p>
      <p>52-годишната бизнес дама и нейният съпруг управляват фирмата, онлайн магазин и място на фермерския пазар в Бостън, където клиентите могат да разглеждат изцяло естествени продукти за грижа за кожата. През март компанията Square, която поддържа техния касов апарат, се е обърнала към двойката с въпрос дали биха искали да изпробват нова услуга за фотографиране на продуктите си. Когато двамата се поинтересували, разбрали, че фотографът всъщност е робот.</p>
      <p>Преди възхода на онлайн пазаруването, снимането на предмети не би било логична възможност за растеж за компанията, чийто глобален бизнес днес е с пазарна стойност от 33 милиарда долара. Но сега Square смята, че има достатъчно собственици на магазини - физически и онлайн - с лошо око за фотография. Ето защо компанията инвестира над 20 000 долара за специален робот фотограф.</p>
      <p>От понеделник фирмата възнамерява да пусне услугата си за всички - започва да приема поръчки от всеки човек или фирма от САЩ за механично заснемане. Цената ще бъде около 10 долара плюс доставка за клиентите, които изпратят продукт с тегло под 10 килограма до студиото на Squаre в Бруклин. В рамките на две седмици клиентите ще получат три цифрови снимки на продукта си от различни ъгли. От компанията гарантират, че ще изберат най-добрите снимки за клиентите си. Square също предлага 360-градусова фото услуга, която ще струва около 30 долара за брой.</p>
      <p>Според Square услугата е по-евтина от много професионални фотографи и в пъти по-добра от снимането с смартфон. Главният мениджър на електронната търговия на Square Дейвид Русенко разкрива, че качествените и "омагьосващи" снимки са от решаващо значение за продажбата на продукти онлайн. Това е ключов фактор, когато купувачите се колебаят и не могат да изберат някои от възможните продукти. "Когато купувате нещо онлайн, всичко, което всъщност виждате, са снимките на продукти", казва той.</p>
      <p>Съоснователят на Twitter Джак Дорси основава Square преди десетилетие от нулата. Днес компанията продава тъчскрийн каси, дава заеми за малък бизнес, предлага софтуер за изчисление и превеждане на заплати, както и инструменти за изграждане на уебсайтове. Акциите на компанията нараснаха с 40% тази година, след като стана ясно, че перспективите пред нея са доста обещаващи.</p>
      <p>Обслужването на нуждите на онлайн търговците е процъфтяващ бизнес. Повече от половината от продажбите на Amazon.com отиват към независими продавачи на пазара. Amazon им продава рекламни услуги, хостинг в облак и подвижно фото студио AmazonBasics за 100 долара, което предлага чисто бяла среда за снимане на продуктите. Shopify пък продава софтуер за създаване и управление на онлайн магазини, както и фотографиране на стоки, за да ги направи по-привлекателни за потребителите. Акциите на канадската компания се удвоиха през последните шест месеца.</p>
      <p>Фотостудиото на Square се състои от бяла маса, много ярки светлини на стативи и роботизирано рамо с висококачествена камера, поставено в ъгъла. Рамото се движи с уникална точност под различни ъгли.</p>
      <p>Въпреки техническата новост обаче, хората са от съществено значение за процеса. Джон О'Брайън-Карели, продуктови мениджър на проекта, обяснява, че екипът му трябва да разопакова предметите, да постави всеки от тях на масата, да активира робота с помощта на компютър наблизо и да наблюдава останалата част от процеса. Персонализирането на настройките на робота към всеки продукт е един от най-важните процеси, който отнема и най-много време. След това служителите опаковат всичко обратно и го изпращат към клиентите.</p>
      <p>От Square са оптимисти, че проектът за фотография може да възстанови разходите за разработка и да дори да оправдае създаването на повече студия, посочи О'Брайън. Ако студиото в Бруклин пожъне голям успех, компанията ще отвори повече студиа, които ще бъдат специализирани спрямо разнообразието от продуктите, така че времето за настройки да бъде съкратено. Едно студио може да е само за бижута например, а другото - само за сапун.</p>
    </article>
  </body>
</html>