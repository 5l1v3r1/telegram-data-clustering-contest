<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/17/dva-pyti-po-visoki-ot-choveka-maimuni-sa-jiveli-na-zemiata.429916"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T14:23:00+00:00"/>
    <meta property="og:title" content="Два пъти по-високи от човека маймуни са живели на Земята"/>
    <meta property="og:description" content="Гигантският примат е бил висок 3 метра и е тежал 600 кг. | Dnes.bg"/>
  </head>
  <body>
    <article>
      <h1>Два пъти по-високи от човека маймуни са живели на Земята</h1>
      <h2>Гигантският примат е бил висок 3 метра и е тежал 600 кг.</h2>
      <address><time datetime="2019-11-17T14:23:00+00:00">17 Nov 2019, 14:23</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Фосилизирани зъби от гигантска маймуна, чийто ръст е бил 2 пъти по-висок от този на възрастен човек, са открити в южната част на Чили, пише в. "Мирър".</p>
      <p>Изчезналият вид маймуни, кръстен Gigantopithecus blacki, се е срещал преди около 2 милиона години. Смята се, че е бил близък до днешните орангутани.</p>
      <p>Специалистите съобщават, че извлеченият от кътник генетичен материал представлява най-древните известни на науката скелетни протеини, които са били секвенирани досега. Те разкриват възможността да се разшири еволюционната връзка между съвременните хора и изчезнали преди най-малко 2 милиона години видове.</p>
      <p>Най-древните човешки фосили със съхранена ДНК датират отпреди 400 000 години, а това оставя празнина в историята на еволюцията.</p>
      <p>"Погледнато от еволюционна гледна точка, различните от човека примати са относително близки до нас", заяви ръководителят на изследването Фридо Велкер от университета в Копенхаген.</p>
      <p>"Това означава, че е възможно да получим информация за еволюционната линия, довела до появата на човека", допълни той.</p>
      <p>Учените са използвали масспектрометрия, за да секвенират протеини на зъбния емайл от G. blacki. Процесът включва разлагане на протеини до превръщането им в пептиди и анализиране на масата им, за да се установи химичният им състав. Технологията наскоро бе използвана, за да се извлече генетична информация от зъб от носорог, живял преди 1,7 милиона години. Методът бе окачествен като революционен от учените, защото позволява да се получи генетична информация от фосили, открити в райони със субтропичен климат, а по-рано бе невъзможно получаването й чрез ДНК тестове.</p>
      <p>"Доскоро можеше да се извлече единствено генетична информация от фосили на 10 000 години, открити при разкопки в райони с топъл, влажен климат", отбеляза Велкер.</p>
      <p>Фосили от G. blacki, включващи долни челюсти и зъби, първо са били открити през 1935 г. в пещера в Южен Китай, но поради липса на черепни кости учените не са успели да направят възстановка на физическите характеристики на древното животно.</p>
      <p>Сега секвенирането на протеини е дало възможност на специалистите да си създадат представа за външния вид на представителите на вида G. blacki, който е изчезнал от лицето на планетата преди около 300 000 години. Смята се, че гигантският примат е достигал височина около 3 метра и е тежал около 600 кг.</p>
    </article>
  </body>
</html>