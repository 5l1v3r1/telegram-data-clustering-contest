<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995711/%E2%80%8Btrump-sa%C4%9Fl%C4%B1k-kontrol%C3%BCn%C3%BCn-ard%C4%B1ndan-%E2%80%98her-%C5%9Fey-%C3%A7ok-iyi%E2%80%99-tweeti-att%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T14:30:00+00:00"/>
    <meta property="og:title" content="​Trump sağlık kontrolünün ardından ‘her şey çok iyi’ tweeti attı"/>
    <meta property="og:description" content="ABD Başkanı Donald Trump, dün sağlık kontrolünün ilk aşamasının başarıyla tamamlandığını belirten mesajının ardından bugün de sağlık durumunun ‘çok iyi’ olduğuna dair bir tweet paylaştı. Başkan Trump Twitter hesabından yaptığı açıklamada, Walter Reed"/>
  </head>
  <body>
    <article>
      <h1>​Trump sağlık kontrolünün ardından ‘her şey çok iyi’ tweeti attı</h1>
      <address>
        <time datetime="2019-11-17T14:30:00+00:00">17 Nov 2019, 14:30</time>
      </address>
      <p>ABD Başkanı Donald Trump, dün sağlık kontrolünün ilk aşamasının başarıyla tamamlandığını belirten mesajının ardından bugün de sağlık durumunun ‘çok iyi’ olduğuna dair bir tweet paylaştı.<br/><br/>Başkan Trump Twitter hesabından yaptığı açıklamada, Walter Reed Ulusal Askeri Tıp Merkezi’ndeki muayenenin ilk aşamasının tamamlandığını belirterek, “Fiziksel muayenem başladı. Her şey çok iyi. Gelecek yıl tamamlanacak” ifadelerini kullandı.</p>
      <figure>
        <iframe data-src="https://twitter.com/realDonaldTrump/status/1195931893998456832?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bloomberg’in haberine göre Beyaz Saray Sözcüsü Stephanie Grisham bu sabah erken saatlerde yaptığı açıklamada, “Başkan’ın 2020 yılı programı çok yoğun olacağından her yıl Walter Reed Ulusal Askeri Tıp Merkezi’nde yapılan rutin fiziksel muayenenin bir kısmı bu hafta sonu yapıldı. Başkan hafta sonunu burada, başkent Washington’da herhangi bir sorumluluk almadan geçirdi” şeklinde konuştu.<br/><br/>Trump'ın başkanlığı sırasında geçen yıl yapılan sağlık kontrolleri oldukça düzenli bir program izlemişti. Başkan’ın 2018’deki sağlık kontrolleri Ocak ve Şubat aylarında yapılmıştı.<br/><br/>Başkan Trump’ın herhangi bir sağlık sorunu olmadığını belirten Beyaz Saray Sözcüsü Grisham, Trump’ın hafta boyunca düzenlenen mitinglerle binlerce Amerikalının karşısına çıktığı üzere hiçbir şikayetinin olmadığını vurguladı.<br/><br/>Başkan’ın doktoru Sean Conley geçtiğimiz yılki son testlerin ardından Trump’ın sağlık durumunun ‘çok iyi’ olduğunu açıklamıştı.<br/><br/>Doktorunun açıklamalarına göre Trump’ın geçen yılki sağlık kontrollerinin ardından yüksek kolesterol tedavisi için kullandığı Rosuvastatin adlı ilacın dozu arttırıldı.<br/><br/>Kontrollerinin ardından kilo vermesi için tıp merkezine gitmesinin tavsiye edilmesine rağmen Trump, Beyaz Saray sözcüsü Hogan Gidley’in Şubat 2018’de itiraf ettiği üzere bu konuda ‘ciddi ve düzenli’ herhangi bir adım atmadı.<br/><br/>Alman Haber Ajansı’nın (DPA) haberine göre Trump, Florida'daki Mar-a-Lago tesisinde büyük boy kızarmış tavuk ve çikolatalı pasta yediği fotoğrafların Twitter’da yayınlanmasının ardından hiçbir zaman sağlıksız yiyeceklere olan tutkusunu gizlemeye çalışmadı.<br/><br/>Trump'ın önceki sağlık kontrollerine ilişkin raporlar da tartışmalara neden olmuştu. 2015 yılında başkanlık yarışı sırasında Trump’ın eski kişisel doktoru Harold Bornstein, yaptığı açıklamada onun ‘şimdiye kadar seçilen en sağlıklı başkan’ olacağını söylemiş ve laboratuar sonuçlarının ‘şaşırtıcı derecede mükemmel’ olduğunu vurgulamıştı. Daha sonra ise Bornstein CNN’e verdiği röportajda açıklamalarını Trump’ın isteğiyle yaptığını itiraf etmişti.<br/><br/>Başkan Trump’ın 2018’deki sağlık kontrollerini gerçekleştiren Amiral Ronny Jackson, bazı milletvekillerinin Trump’ın başkanlık makamına zihinsel olarak uygun olup olmadığını sorgulamalarının üzerine Trump'ın ‘mükemmel sağlığa’ ve ‘güçlü genlere’ sahip olduğunu söylemişti.<br/><br/>Beyaz Saray, Başkan Trump’ın sağlık durumuyla ilgili 2018 yılında ayrıntılı bir rapor yayınladı. Rapora göre Başkan, Rosuvastatin’in yanı sıra günlük olarak aspirin ve vitaminler alıyor. Bununla birlikte saç dökülmesine karşı Finasterid adlı ilacı kullandığı belirtilen Trump, ayrıca yüzde kızarıklığa neden olan bir cilt hastalığına karşı tedavi amaçlı İvermektin adlı krem kullanıyor.<br/><br/>Trump, sağlık kontrollerinden aylar sonra Amiral Ronny Jackson’ı Muharipler Bakanlığına aday göstermek istedi. Ancak Jackson’ın uygunsuz davranışlarda bulunduğu iddiaları nedeniyle bundan vazgeçti. Jackson, şubat ayında Başkan’ın tıbbi danışmanı olarak atandı.</p>
    </article>
  </body>
</html>