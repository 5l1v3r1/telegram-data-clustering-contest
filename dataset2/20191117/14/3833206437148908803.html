<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Deo-i-zhena-mu-zatunaha-v-zaemi-zaradi-novata-kushta-914448"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T14:34:00+00:00"/>
    <meta property="og:title" content="Део и жена му затънаха в заеми заради новата къща"/>
    <meta property="og:description" content="Део и жена му Мариана са затънали в заеми, оплака се блондинът преди дни. Двамата са теглили ипотечн..."/>
  </head>
  <body>
    <article>
      <h1>Део и жена му затънаха в заеми заради новата къща</h1>
      <address>
        <time datetime="2019-11-17T14:34:00+00:00">17 Nov 2019, 14:34</time>
      </address>
      <p>Део и жена му Мариана са затънали в заеми, оплака се блондинът преди дни. Двамата са теглили ипотечни кредити, за да си купят къщата в Годеч, в която преди време се похвалиха, че са се пренесли. Тя е на час път с кола от София. Там живеят заедно с двете си деца, а техен съсед е братът на блондина. За това удоволствие обаче ще плащат с години. </p>
      <p>Шоуменът имал свой апартамент в София, където поканил жена си Мариана още преди години, когато тя решила да заживее в София. След като обаче на бял свят дошли двете им деца, жилището рязко отесняло и двойката решила да търси алтернатива. Братът на Део предложил да купи парцел в Годеч и да си построи на него сглобяема къща. Самият той направил същото преди няколко години. Идеята била одобрена и от шоумена, и от неговата половинка, така че днес те вече са собственици на голяма и удобна къща, но с цената на банкови заеми, които не знаят кога ще могат да изплатят. Не е ясно точно каква сума е взел Део от банката, но най-вероятно става въпрос за няколко десетки хиляди евро. </p>
      <p>Смелост да предприеме подобна крачка му дал договорът като водещ на тотото по Би Ти Ви. Това е единственият постоянен работен ангажимент на блондина. Извън него той разчита само на реклами, в които участва от време на време, покани да бъде водещ на различни събития и тук-там ангажименти в риалитита, от които взима хонорари, пише "Уикенд". Но с времето поканите все повече намалявали, тъй като на хоризонта излизат нови и по-актуални звезди. </p>
      <p>Въпреки финансовите притеснения Део бил доволен, че вече не живее в София. Той започнал да практикува аграрна терапия – след работа се отдавал на копаене и градинарство. Вече бил засадил няколко овошки в двора си, а плановете му за следващата година включвали отглеждане на собствена реколта домати. "Като хвана мотиката, забравям всички проблеми", споделя блондинът.</p>
    </article>
  </body>
</html>