<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T14:12:00+00:00"/>
    <meta property="og:title" content="افشای دیدار خصوصی بولتون و ترامپ"/>
    <meta property="og:description" content="به گزارش ایسنا، نیویورک تایمز گزارش داد، این نشست میان دونالد ترامپ، رئیس جمهور آمریکا و جان بولتون، مشاور امنیت ملی سابق دولت او پیش از این علنی نشده بود و در اظهاراتی که یک دستیار ارشد شورای امنیت ملی آمریکا به مسئولان تحقیقات برای استیضاح ترامپ در ماه گذشته میلادی گفته، فاش شده است."/>
  </head>
  <body>
    <article>
      <h1>افشای دیدار خصوصی بولتون و ترامپ</h1>
      <address>
        <time datetime="2019-11-17T14:12:00+00:00">17 Nov 2019, 14:12</time>
      </address>
      <p>بر اساس اظهارات یک دستیار ارشد شورای امنیت ملی آمریکا خطاب به مسئولان تحقیقات برای استیضاح دونالد ترامپ، جان بولتون ماه اوت گذشته زمانی که همچنان مشاور امنیت ملی دولت بود، دیداری خصوصی با رئیس جمهور آمریکا داشته تا او را در خصوص آزادساختن ۳۹۱ میلیون دلار کمک امنیتی به اوکراین متقاعد کند.</p>
      <p>به گزارش ایسنا، نیویورک تایمز گزارش داد، این نشست میان دونالد ترامپ، رئیس جمهور آمریکا و جان بولتون، مشاور امنیت ملی سابق دولت او پیش از این علنی نشده بود و در اظهاراتی که یک دستیار ارشد شورای امنیت ملی آمریکا به مسئولان تحقیقات برای استیضاح ترامپ در ماه گذشته میلادی گفته، فاش شده است.</p>
      <p>نشست مذکور در حالی برگزار شده بود که بولتون به دنبال هماهنگ کردن وزرای کابینه ترامپ و مشاوران ارشد امنیت ملی بود برای آن که آنها ترامپ را متقاعد کنند آزادسازی و پرداخت اعتبارات امنیتی کمکی در نظر گرفته شده برای اوکراین به نفع آمریکا است.</p>
      <p>بر اساس این گزارش، در این نشست بولتون نتوانسته نظر ترامپ را تغییر دهد و پس از آن از این دستیار خواسته به دنبال فرصتهایی جدید به منظور واداشتن مقامهای دولت به متقاعد کردن و تغییر نظر ترامپ برود.</p>
      <p>بر اساس متن شهادت این دستیار به نام تیموتی موریسون که روز شنبه توسط دموکراتهای مجلس نمایندگان آمریکا منتشر شد، او با اشاره به ترامپ گفته است: تا آنجا که من به یاد می‌آورم سفیر بولتون خیلی ساده گفت او برای این کار آماده نیست.</p>
      <p>بولتون که در ماه سپتامبر سمتش در دولت ترامپ را ترک کرد، تا کنون سرشناس‌ترین فردی بوده که به عنوان شاهد توسط مقامهای مجری تحقیقات برای استیضاح ترامپ به کنگره فراخوانده شده اما از حضور نزد این مقامات برای ایراد شهادت درباره ترامپ سرباز زده است.</p>
      <p>این افشاگری جدید می‌تواند اهمیت شهادتهای احتمالی او در آینده را دوچندان کند.</p>
      <p>صحبتهای این دستیار خبر از مشکلات پیش روی دموکراتهای مجلس نمایندگان آمریکا برای پیشبرد فرآیند تحقیقات بدون شهادت بولتون می‌دهد. چند روز پیش وکیل بولتون به بازرسان مجلس نمایندگان آمریکا گفت، موکل او می‌تواند "درباره بسیاری از نشست‌ها و گفتگوهای مربوط به تحقیقات آنها صحبت کند" اما او نمی‌خواهد بدون دریافت یک احضاریه و همچنین بدون دریافت حکمی از دادگاه برای ایراد شهادت در کنگره حاضر شود.</p>
      <p>با افزایش انتشار شهادتهای شاهدان فراخوانده شده به مجلس نمایندگان آمریکا و افزایش فشار های سیاسی، ممکن است بولتون مجبور به تغییر نظرش شود. اما فعلا نشانه‌ای از این تغییر دیده نمی‌شود.</p>
    </article>
  </body>
</html>