<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-iit-madras-suicide-case-father-of-fatima-wants-a-fair-investigation-2854481.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T14:20:47+00:00"/>
    <meta property="og:title" content="आईआईटी मद्रास सुसाइड केस: फातिमा के पिता चाहते हैं निष्पक्ष जांच"/>
    <meta property="og:description" content="भारतीय प्रौद्योगिकी संस्थान मद्रास (आईआईटी-एम) की छात्रा फातिमा लतीफ के पिता अब्दुल लतीफ ने रविवार को कहा कि अगर उनकी बेटी की मौत के जिम्मेदारों को गिरफ्तार नहीं किया गया तो वह कई चीजों का खुलासा खुद..."/>
  </head>
  <body>
    <article>
      <h1>आईआईटी मद्रास सुसाइड केस: फातिमा के पिता चाहते हैं निष्पक्ष जांच</h1>
      <address><time datetime="2019-11-17T14:20:47+00:00">17 Nov 2019, 14:20</time> by <a rel="author">एजेंसी,तिरुवनंतपुरम,</a></address>
      <p>भारतीय प्रौद्योगिकी संस्थान मद्रास (आईआईटी-एम) की छात्रा फातिमा लतीफ के पिता अब्दुल लतीफ ने रविवार को कहा कि अगर उनकी बेटी की मौत के जिम्मेदारों को गिरफ्तार नहीं किया गया तो वह कई चीजों का खुलासा खुद करने को मजबूर होंगे।</p>
      <p>आईआईटी-एम की छात्रा फातिमा लतीफ ने पिछले दिनों हॉस्टल के अपने कमरे में सीलिंग फैन से फंदा लटकाकर अपनी जान दे दी। चेन्नई से यहां हवाईअड्डे पर पहुंचने के तुरंत बाद अब्दुल लतीफ ने यह बात मीडिया से कही।</p>
      <p>उन्होंने कहा, “मैं अपनी बेटी की मौत के जिम्मेदार लोगों की गिरफ्तारी का शुक्रवार तक इंतजार करूंगा। जांच कर रही पुलिस अगर ऐसा नहीं करती है, तब मैं उन हालात का खुलासा करने को मजबूर हो जाऊंगा, जो मेरी बेटी की मौत की वजह बने।”</p>
      <p>लतीफ ने दावा किया कि उनकी बेटी की मौत से जुड़े सभी ब्योरे उसके लैपटॉप में हैं। मामले की जांच कर रही पुलिस टीम को अगर लैपटॉप सौंपने की जरूरत होगी तो इससे पहले वह कानूनी सलाह लेंगे। फातिमा लतीफ (19) ह्यूमिनिटीज एंड डेवलपमेंट स्टडीज की एमए प्रथम वर्ष की छात्रा थी। अंदेशा है कि उसने अपने खिलाफ धार्मिक पूवार्ग्रह को लेकर हॉस्टल के कमरे में अपनी जान दे दी।</p>
      <p>फातिमा के कमरे से कोई सुसाइड नोट नहीं पाया गया। उसके मोबाइल फोन में संकाय के कुछ सदस्यों के नाम हैं। इस मुद्दे को केरल के आरएसपी नेता एन.के. प्रेमचंद्रन ने प्रधानमंत्री नरेंद्र मोदी द्वारा बुलाई गई सर्वदलीय बैठक में भी उठाया। </p>
    </article>
  </body>
</html>