<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1995686/%E2%80%8Bpelosi-trump-istihbarat-komitesi-%C3%B6n%C3%BCnde-davas%C4%B1n%C4%B1-savunabilir"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-17T14:15:00+00:00"/>
    <meta property="og:title" content="​Pelosi: Trump İstihbarat Komitesi önünde davasını savunabilir"/>
    <meta property="og:description" content="ABD Temsilciler Meclisi Başkanı Nancy Pelosi, ABD Başkanı Donald Trump’ın İstihbarat Komitesi önünde davasını doğrudan savunabileceğini söyledi. Pelosi, CBS kanalında yayınlanan Face the Nation programına verdiği röportajda, “Başkan komitenin önüne g"/>
  </head>
  <body>
    <article>
      <h1>​Pelosi: Trump İstihbarat Komitesi önünde davasını savunabilir</h1>
      <address>
        <time datetime="2019-11-17T14:15:00+00:00">17 Nov 2019, 14:15</time>
      </address>
      <p>ABD Temsilciler Meclisi Başkanı Nancy Pelosi, ABD Başkanı Donald Trump’ın İstihbarat Komitesi önünde davasını doğrudan savunabileceğini söyledi.<br/><br/>Pelosi, CBS kanalında yayınlanan Face the Nation programına verdiği röportajda, “Başkan komitenin önüne gelip konuşabilir. Yemin ederek veya yazılı olarak tüm gerçekleri anlatabilir. Davasını savunma konusunda her şansı var” dedi.<br/><br/>Trump ve Kongre’deki Cumhuriyetçiler, azil soruşturma açılmasına neden olan muhbirin kimliğinin açıklanmasını istedi.<br/><br/>Pelosi ise söz konusu röportajda muhbirin kimliğini ifşa edecek herhangi bir adım atmaktan kaçındı.<br/><br/>Alman haber ajansı DPA’ya göre Trump’ın azil soruşturmasına liderlik yapan Temsilciler Meclisi İstihbarat Komitesi, ABD Ulusal Güvenlik Konseyi yetkilisi Timothy Morrison'ın ve ABD Başkan Yardımcısı Mike Pence'in yardımcılarından Jennifer Williams’ın ifadesini açıkladı.<br/><br/>Morrison’ın ifadesi, önümüzdeki Çarşamba günü kamuya açık ifade verecek olan ABD'nin eski Avrupa Birliği (AB) Büyükelçisi Gordon Sondland’ın üzerindeki baskıyı artıracak.<br/><br/>Morrison'un ifadesine ilişkin dün yayımlanan transkripte göre Sondland 1 Eylül’de Ukraynalı yetkililere, Joe Biden’ın oğlu Hunter Biden’in yönetim kurulunda olduğu Burisma şirketine ilişkin soruşturma yapılmasının, Trump’ın askıya aldığı 400 milyon dolarlık askeri yardım paketinin gönderilmesine yardım edebileceğini söyledi.<br/><br/>Sondland’in kendisine ‘başkan adına hareket ettiğini’ söylediğini öne süren Morrison, diğer yetkililerin ifadelerinin aksine Trump’ın 25 Temmuz tarihinde Ukrayna Devlet Başkanı Vladimir Zelenskiy ile yaptığı telefon görüşmesinde yasadışı veya uygunsuz bir şey olduğuna dair özel olarak endişe duymadığını dile getirdi.<br/><br/>Trump’ın Cumhuriyetçi destekçilerinin, Morrison’un ifadesini göstererek söz konusu telefon görüşmesinde herhangi bir hata olmadığını vurgulaması muhtemel.<br/><br/>İfadesi yayımlanan bir diğer isim Jennifer Williams ise daha açık bir şekilde konuşarak, Trump'ın Ukrayna'nın Biden'i soruşturmasına ilişkin talebinin ‘sıradışı ve uygunsuz’  bir dereceye ulaşmasından duyduğu endişeyi söyledi.</p>
    </article>
  </body>
</html>