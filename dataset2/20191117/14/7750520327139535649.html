<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/kyyiv-vydilyt-majzhe-83-4-mlrd-grn-na-rozvytok-transportu.html"/>
    <meta property="og:site_name" content="1NEWS"/>
    <meta property="article:published_time" content="2019-11-17T14:30:00+00:00"/>
    <meta property="og:title" content="Київ виділить майже 83,4 млрд грн на розвиток транспорту"/>
    <meta property="og:description" content="Київ виділить майже 83,4 млрд грн на розвиток транспорту"/>
  </head>
  <body>
    <article>
      <h1>Київ виділить майже 83,4 млрд грн на розвиток транспорту</h1>
      <address>
        <time datetime="2019-11-17T14:30:00+00:00">17 Nov 2019, 14:30</time>
      </address>
      <figure>
        <img src="https://1news.com.ua/wp-content/uploads/2019/11/123621.jpg"/>
      </figure>
      <p>Депутати Київської міської ради затвердили Міську цільову програму розвитку транспортної інфраструктури міста Києва на 2019-2023 роки. Про це повідомляє пресслужба КМДА, пише 1NEWS, посилаючись на <a href="https://www.epravda.com.ua/news/2019/11/17/653801/">Економічну правду</a>.</p>
      <p>“Загальний бюджет програми, розрахованої на п’ять років, становить 83,4 млрд грн. Більшу частину – 76,1 млрд – фінансуватиме місто, решту суми плануємо отримати з держбюджету, а також від інвесторів і кредиторів”, — зазначив виконувач обов’язків директора Департаменту транспортної інфраструктури Іван Шпильовий.</p>
      <p>“Значну увагу традиційно буде приділено капітальному ремонту столичних автошляхів. Також будемо встановлювати квоти на паркомісця у центрі та підвищуватимемо комфорт громадського транспорту. Це мотивуватиме киян відмовлятися від власних автівок”, – повідомив Шпильовий.</p>
      <p>Зазначається, що програма спрямована на розвиток сталої міської мобільності, зокрема, на пріоритет для пішоходів, велосипедистів і громадського транспорту під час планування та будівництва транспортної інфраструктури.</p>
      <p>Окрім зазначеного, програма передбачає закупівлю понад 400 одиниць трамваїв, тролейбусів та електробусів до 2023 року.</p>
      <p>Згідно з паспортом програми, у 2019 році на транспортну інфраструктуру витратять 4,4 млрд грн, у 2020 році — 14,08 млрд, у 2021 році — 20,98 млрд грн, у 2022 році — 21,93 млрд, у 2023 році — 22,04 млрд.</p>
    </article>
  </body>
</html>