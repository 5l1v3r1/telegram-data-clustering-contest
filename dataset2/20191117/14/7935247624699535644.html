<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursadaki-balik-olumlerine-maskeli-protesto-215363h.htm"/>
    <meta property="og:site_name" content="OLAY"/>
    <meta property="article:published_time" content="2019-11-17T14:30:29+00:00"/>
    <meta property="og:title" content="Bursa'daki balık ölümlerine maskeli protesto"/>
    <meta property="og:description" content="Karacabey sınırlarındaki Karadere'de binlerce balığın telef olması nedeniyle DOĞADER öncülüğünde vatandaşlar, maske takarak ölümlerin gerçekleştiği noktada basın açıklaması yaptı."/>
  </head>
  <body>
    <article>
      <h1>Bursa'daki balık ölümlerine maskeli protesto</h1>
      <h2>Karacabey sınırlarındaki Karadere'de binlerce balığın telef olması nedeniyle DOĞADER öncülüğünde vatandaşlar, maske takarak ölümlerin gerçekleştiği noktada basın açıklaması yaptı.</h2>
      <address>
        <time datetime="2019-11-17T14:30:29+00:00">17 Nov 2019, 14:30</time>
      </address>
      <p>Balık ölümlerinin bölgeye yakın bir maya fabrikasının atık suyundan kaynaklandığını ileri süren vatandaşlar, denetim için yetkililere çağrıda bulundu. DOĞADER Yönetim Kurulu Üyesi Murat Demir ise, ”Buradan yetkilileri uyarıyoruz, Karadere'yi kirleten unsurları kapatın veya denetim altına alın. Bölge halkından derede oltayla balık avlaması için bile belge isteniyor. Fakat dereyi kirleten bu maya fabrikasının dereyi kirletmesine, burada yaşayan balıkların ölmesine göz yumuluyor” dedi.</p>
      <p>
        <b>“DEREYE ZEHİR BIRAKILIYOR”</b>
      </p>
      <p>30 senedir Karadere'ye zehir salındığını belirten İsmetpaşa Mahallesi Muhtarı Mehmet Güven, “Bu dereye zehir salınıyor. Hayvanların yanı sıra insanlar bile artık bırakılan zehir yüzünden hastalanıyor. Hastaneye vatandaşlarımızı taşıyoruz. Eskiden bu dereden balık tutarak geçimlerini sağlayanlar vardı. Şimdi bunu da geçtik, sağlığımızı istiyoruz” dedi.</p>
      <p>Eskiden dereden su içtiklerini söyleyen Akhisar Mahallesi Muhtarı Cemali Atış, derenin Karacabey çiftçisi ve burada yapılan hayvancılık için çok önemli olduğunu söyledi. Sultaniye Muhtarı Derviş Mete de, atılan zehir sonrasında derede kurbağa bile kalmadığını belirtti. </p>
    </article>
  </body>
</html>