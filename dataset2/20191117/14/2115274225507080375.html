<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/maltempo_livello_arno_firenze_soglia_allarme-6566124/news/2019-11-17/"/>
    <meta property="og:site_name" content="Agi"/>
    <meta property="article:published_time" content="2019-11-17T14:09:00+00:00"/>
    <meta property="og:title" content="Maltempo: sale livello dell'Arno, a Firenze oltre la prima soglia di allarme"/>
    <meta property="og:description" content="La Protezione civile ai cittadini: state lontani dall'Arno e mettetevi in viaggio solo se necessario. Domani scuole chiuse nei comuni attraversati al fiume"/>
  </head>
  <body>
    <article>
      <h1>Maltempo: sale livello dell'Arno, a Firenze oltre la prima soglia di allarme</h1>
      <h2>La Protezione civile ai cittadini: state lontani dall'Arno e mettetevi in viaggio solo se necessario. Domani scuole chiuse nei comuni attraversati al fiume</h2>
      <address><time datetime="2019-11-17T14:09:00+00:00">17 Nov 2019, 14:09</time> by <a rel="author">AGI - Agenzia Giornalistica Italia</a></address>
      <p>Il livello dell'<b>Arno</b> a Firenze è salito di due metri nelle ultime sei ore e ha superato il primo livello di <b>allerta</b>. Secondo i dati rilevati alle 6.45 dal Centro funzionale della Regione Toscana, il fiume agli <b>Uffizi</b> aveva raggiunto i 4,13 metri con una crescita di 35 centimetri nell'ultima ora per le abbondanti piogge cadute su tutto il bacino del fiume. </p>
      <p>La Protezione civile della città metropolitana di Firenze invita i cittadini a "non sostare vicino ad argini e sponde" dell'Arno. L'allerta <b>maltempo</b> è arancione e la Protezione civile consiglia di "mettersi in viaggio solo se strettamente necessario".</p>
      <p>Chiuse tutte le scuole nei comuni attraversati dall'Arno, mentre negli altri Comuni saranno chiusi solo gli istituti superiori, come comunicato dall'Unione dei Comuni Empolese - Valdelsa. Il Centro Funzionale ha emesso un'allerta meteo di codice rosso per rischio idraulico collegato al fiume Arno da ora fino a tutta la giornata di domani e per questo è stata disposta la chiusura di tutte le <b>scuole</b> di ogni ordine e grado, nidi compresi per i comuni di Montelupo Fiorentino, Empoli, Cerreto Guidi, Capraia e Limite,Vinci, Fucecchio. Chiusura soltanto delle scuole superiori per tutti gli altri.</p>
      <p>Numerose le segnalazioni di frane ed alberi caduti sulle strade provinciali attorno a Firenze. La provinciale 72 "Vecchia pisana" è chiusa per frana al chilometro 1 in località Ponte Torto, nel Comune di <b>Lastra a Signa</b>. In aumento tutti i livelli dei fiumi, in particolare dell'<b>Ema</b> che ha già superato il secondo livello di guardia. La Protezione civile consiglia "massima attenzione" nell'attraversare i corsi d'acqua e le zone depresse (sottopassi stradali, zone di bonifica) e di evitare di attraversare le aree allagate anche se apparentemente con poca acqua. </p>
      <p>Cinquecento persone sono state invitate dalle 7 di questa mattina a lasciare in via precauzionale le loro abitazioni vicino al fiume <b>Cecina</b>. L'ondata di piena ha superato di 1 metro e mezzo il secondo livello di guardia: l'ultima volta che il Cecina esondò era il 2014 e causò molti danni nelle abitazioni più a rischio. Il fiume ha già tracimato questa mattina all'altezza di <b>Ponteginori</b> senza causare danni. Le piogge di questa notte e di questa mattina continuano a gonfiare il fiume. Per le persone evacuate, il Comune di Cecina ha messo a disposizione due punti di accoglienza (una scuola e il palazzetto dei congressi), bus e mezzi per disabili. </p>
      <related>
        <a href="https://www.agi.it/cronaca/maltempo_alto_adige_liguria_po_arno-6565765/news/2019-11-16/"/>
      </related>
    </article>
  </body>
</html>