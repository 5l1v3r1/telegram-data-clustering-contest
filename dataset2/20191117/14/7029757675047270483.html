<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/kt-podkrepa-zaplashi-da-napusne-nsts-zaradi-bolnichnite.html"/>
    <meta property="og:site_name" content="News.bg"/>
    <meta property="article:published_time" content="2019-11-17T14:13:25+00:00"/>
    <meta property="og:title" content="КТ &quot;Подкрепа&quot; заплаши да напусне НСТС заради болничните"/>
    <meta property="og:description" content="Синдикатът подготвя национален работнически протест"/>
  </head>
  <body>
    <article>
      <h1>КТ "Подкрепа" заплаши да напусне НСТС заради болничните</h1>
      <address>
        <time datetime="2019-11-17T14:13:25+00:00">17 Nov 2019, 14:13</time>
      </address>
      <p><b>КТ "Подкрепа" има готовност да напусне Националния съвет за тристранно сътрудничество и да организира масов национален работнически протест.</b> Това става ясно от официална позиция на синдиката.</p>
      <p>До мярката ще се стигне, ако правителството не преразгледа намерението си първият ден от болничните да не се плаща на работника.</p>
      <p>Твърденията на бизнеса, че покрай празниците нараства броят на боледуващите работници, от КТ "Подкрепа" контрират с аргумента, че има и <b>работодатели, които пестят разходи за заплати, като принуждават работници да си вземат болнични, но да продължават да ходят на работа.</b></p>
      <p>Ако бъде приета презумпцията за виновност на всеки болен, от синдиката ще настояват това да важи и за други области. Те предлагат <b>да не се плащат първите 20% от средствата по обществените поръчки.</b> Според тях мярката ще дисциплинира както управляващите, така и бизнеса.</p>
      <p>От КТ "Подкрепа" настояват премиерът Б<b>ойко Борисов да се запознае с техните аргументи в спешен порядък</b>, тъй като срокът за промени в Бюджет 2020 изтича идната сряда, 20 ноември.</p>
      <p>Ако поисканата среща не се състои или подобно предложение бъде включено между първо и второ четене, <b>синдикатът ще напусне Тристранния съвет и ще организира масов протест.</b></p>
      <p>Осъждаме опитите за пореден път да бъде заобиколен Националният съвет за тристранно сътрудничество, за да не се чуят въобще позициите на национално представителните синдикални организации, посочва се в становището. Ако в тристранния съвет няма да се обсъждат базови правила, засягащи условията на труд, възнагражденията и социалната мрежа за работниците, <b>той се превръща в място за демонстрация на лицемерие, в изпразнен от съдържание орган и досадно задължение на управляващите, докато важните решения се взимат на четири очи другаде</b>, изтъкват от синдиката.</p>
      <p>Припомняме, идеята първият ден от болничните да не се плаща<b><a href="https://news.bg/politics/minimalnata-pensiya-stava-250-lv-ot-1-yuli-2020-g.html"> беше представена</a> </b>след среща между ГЕРБ и Обединените патриоти в лицето на Каракачанов и Симеонов.</p>
      <p>От <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">думите на председателя на бюджетната комисия Менда Стоянова</a></b> стана ясно, че се мисли за изключения, като например за майките на деца и болнични вследствие на трудови злополуки. Тя коментира идеята с думите: <b><a href="https://news.bg/politics/nyama-100-spravedlivost-za-bolnichnite-kategorichna-menda-stoyanova.html">"Няма 100% справедливост".</a></b></p>
      <p>От ДПС бяха категорични, че не подкрепят анонсираното вчера предложение, тъй като според тях това е <b><a href="https://news.bg/politics/dps-protiv-skritoto-uvelichenie-na-osiguritelnata-vnoska.html">скрито увеличение на осигурителната вноска.</a></b></p>
      <p>От своя страна синдикатите също остро нападнаха идеята и предупредиха, че ако тя бъде приета, те <b><a href="https://news.bg/politics/knsb-borisov-da-se-ottegli-za-bolnichnite-shte-povedem-horata.html">ще поведат хората на протест</a>.</b></p>
      <p>Заради критиките към идеята първият ден от болничните да не се заплаща, <b>Обединените патриоти отрекоха те да са нейни автори</b> и подчертаха, че <b><a href="https://news.bg/politics/goranov-predlozhil-da-ne-se-plashta-parviya-den-bolnichen.html">това било идея на ГЕРБ</a></b> и по-конкретно - на финансовия министър Владислав Горанов.Той обаче отрече твърденията и заяви, че така и <b><a href="https://news.bg/politics/ne-e-yasno-koy-e-predlozhil-parviyat-den-bolnichen-da-ne-se-zaplashta.html">не е ясно кой е предложил</a></b> първият ден от болничния да е за сметка на болния.</p>
      <p>От <b><a href="https://news.bg/politics/btpp-privetstva-ideyata-za-neplaten-parvi-den-ot-bolnichnite.html">Българската търговско-промишлена палата пък приветстваха идеята</a> </b>за неплатен първи ден от болничните. Според тях работодателите не трябва те да се натоварват с нито един ден болнични.</p>
      <h3>анкета</h3>
      <p>Кой да плаща първия ден болнични и да спрат измамите?</p>
      <p>НОИ Работодателите НЗОК Да не се плаща Нямам мнение <a href="https://news.bg/bulgaria/javascript:void(0);">Виж резултати</a></p>
      <p>НОИ 37.8%</p>
      <p>Работодателите 34.6%</p>
      <p>НЗОК 11.1%</p>
      <p>Да не се плаща 14.8%</p>
      <p>Нямам мнение 1.8%</p>
    </article>
  </body>
</html>