<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-lok-janshakti-party-raised-demand-to-make-nda-convenor-2854536.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T14:49:16+00:00"/>
    <meta property="og:title" content="लोक जनशक्ति पार्टी नेता चिराग पासवान ने एनडीए संयोजक बनाने की मांग उठाई"/>
    <meta property="og:description" content="लोकजन शक्ति पार्टी (लोजपा) प्रमुख चिराग पासवान ने रविवार को कहा कि एनडीए में घटक दलों के बीच बेहतर समन्वय के लिए संयोजक की नियुक्ति होनी चाहिए। इससे पहले जेडीयू ने भी ऐसी ही मांग उठाई..."/>
  </head>
  <body>
    <article>
      <h1>लोक जनशक्ति पार्टी नेता चिराग पासवान ने एनडीए संयोजक बनाने की मांग उठाई</h1>
      <address><time datetime="2019-11-17T14:49:16+00:00">17 Nov 2019, 14:49</time> by <a rel="author">एजेंसी,नई दिल्ली।</a></address>
      <p>लोकजन शक्ति पार्टी (लोजपा) प्रमुख चिराग पासवान ने रविवार को कहा कि एनडीए में घटक दलों के बीच बेहतर समन्वय के लिए संयोजक की नियुक्ति होनी चाहिए। इससे पहले जेडीयू ने भी ऐसी ही मांग उठाई थी।<br/> </p>
      <p>संसद के शीतकालीन सत्र से पहले एनडीए के घटक दलों की बैठक के बाद पासवान  ने कहा कि बैठक में सभी घटक दलों ने अपनी चिंताएं रखीं। लोजपा ने आग्रह किया कि एनडीए में बेहतर समन्वय के लिए किसी को एनडीए संयोजक या एक एनडीए कोआर्डिनेशन कमेटी बनाई जाए ताकि समय- समय पर घटक दलों के बीच बातचीत हो। सिर्फ संसद सत्र के दौरान ही नहीं बल्कि बाकी समय में भी चर्चा होनी चाहिए।</p>
      <p>चिराग ने कहा कि बैठक में शिवसेना की अनुपस्थिति को महसूस किया गया क्योंकि वह एनडीए के सबसे पुराने सदस्यों में से एक थी। यह चिंता की बात है कि पहले तेलुगू देशम पार्टी ने गठबंधन छोड़ा और इसके बाद राष्ट्रीय लोक समता पार्टी ने ऐसा किया।</p>
      <p>पासवान ने कहा, लेकिन हम सभी आगामी सत्र में एक साथ मिलकर काम करेंगे और इस तरह की और बैठकें होनी चाहिए। इससे पहले जेडीयू नेता केसी त्यागी ने भी एनडीए संयोजक बनाने की मांग उठाई थी। उन्होंने कहा था कि घटक दलों के बीच समन्वय और बड़े मुद्दों पर चर्चा के लिए एक संयोजक की जरूरत है।</p>
    </article>
  </body>
</html>