<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621978/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%88%D9%84%DA%AF%D8%B1%D8%A7-%D9%BE%D9%88%D9%84-%DA%AF%D8%B1%D9%81%D8%AA%D9%86%D8%AF-%D8%AA%D8%A7-%D8%A2%D8%B4%D9%88%D8%A8-%D8%A7%DB%8C%D8%AC%D8%A7%D8%AF-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T14:01:00+00:00"/>
    <meta property="og:title" content="نماینده اصولگرا: پول گرفتند تا آشوب ایجاد کنند"/>
    <meta property="og:description" content="سخنگوی هیات رئیسه گفت: تعدادی از افرادی که اقدام به تحریک مردم در خیابان‌ها می‌کردند شناسایی شدند. مشخص شد که آنان با سازمان منافقین در ارتباط هستند. آنان برخی از افراد شرور منطقه بودند، پول گرفتند تا ایجاد آشوب کنند."/>
  </head>
  <body>
    <article>
      <h1>نماینده اصولگرا: پول گرفتند تا آشوب ایجاد کنند</h1>
      <address>
        <time datetime="2019-11-17T14:01:00+00:00">17 Nov 2019, 14:01</time>
      </address>
      <p>
        <i>سخنگوی هیات رئیسه گفت: تعدادی از افرادی که اقدام به تحریک مردم در خیابان‌ها می‌کردند شناسایی شدند. مشخص شد که آنان با سازمان منافقین در ارتباط هستند. آنان برخی از افراد شرور منطقه بودند، پول گرفتند تا ایجاد آشوب کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسدالله عباسی درباره جزئیات جلسه غیرعلنی مجلس شورای اسلامی گفت: در جلسه غیرعلنی امروز مجلس شورای اسلامی اصل پیام رهبری به صورت تصویری در مجلس برای نمایندگان پخش شد.</p>
      <p>وی درباره اینکه پیام جداگانه از سوی رهبری برای نمایندگان داده شده است یا خیر گفت: رهبر انقلاب پیام جداگانه‌ای برای نمایندگان نداشتند و همان بیانات امروزشان برای نمایندگان پخش شد.</p>
      <p>سخنگوی هیات رئیس مجلس شورای اسلامی درباره اظهارات دبیر شورای عالی امنیت ملی در نشست غیرعلنی مجلس بیان کرد: علی شمخانی در جلسه غیرعلنی مجلس شورای اسلامی گفت که تعدادی از افراد که اقدام به تحریک مردم در خیابان‌ها می‌کردند، شناسایی شدند. مشخص شد که آنان با سازمان منافقین در ارتباط هستند. آنان برخی از افراد شرور منطقه بودند، پول گرفتند تا ایجاد آشوب کنند.</p>
      <p>وی ادامه داد: دبیر شورای عالی امنیت ملی اعلام نکردند ولی گفتند دست‌هایی در کار بوده و عاملانی که باعث تحریک مردم شدند تا نقاط خاصی را هدف قرار دهند، شناسایی شدند.</p>
      <p>وی با اشاره به اینکه شمخانی در این نشست تاکید کرد که سناریویی از پیش برای آشوب در ایران از پیش طراحی شده گفت: این افراد با سناریوی از پیش تعیین شده قصد ایجاد مشکل در ایران، عراق، لبنان و برخی دیگر از کشورها را داشتند. آقای شمخانی تاکید کرد این مسئله را روی زمین نخواهد گذاشت و تحت عنوان یک راهبرد آن را بررسی خواهد کرد.</p>
      <p>عباسی در پاسخ به سوالی مبنی بر اینکه تعداد کشته‌شدگان تجمع اعتراضی برای اعتراض به بنزین مشخص شد یا خیر، گفت: آقای شمخانی در این نشست تعداد کشته‌ها را اعلام نکردند اما آقای محمود شاه‌نشین نماینده شهریار گفت که در منطقه خودشان یک نفر بر اثر پرتاب سنگ جان خودش را از دست داده که ابتدا گفته شد بر اثر گلوله بوده ولی بعد مشخص شد بر اثر پرتاب سنگ این فرد به کما رفته و جان خودش را از دست داده است.</p>
    </article>
  </body>
</html>