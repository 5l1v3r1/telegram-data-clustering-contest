<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/3JeyQX/mer-ustabil-stroempris-i-vente-ifoelge-kraftorganisasjon"/>
    <meta property="og:site_name" content="Aftenbladet"/>
    <meta property="article:published_time" content="2019-11-17T14:04:20+00:00"/>
    <meta property="og:title" content="Mer ustabil strømpris i vente, ifølge kraftorganisasjon"/>
    <meta property="og:description" content="Strømprisen kan gjøre flere kortvarige hopp fremover når sol- og vindkraft erstatter mer av de stabile kraftkildene kull- og kjernekraft, spår Energi Norge."/>
  </head>
  <body>
    <article>
      <h1>Mer ustabil strømpris i vente, ifølge kraftorganisasjon</h1>
      <h2>Strømprisen kan gjøre flere kortvarige hopp fremover når sol- og vindkraft erstatter mer av de stabile kraftkildene kull- og kjernekraft, spår Energi Norge.</h2>
      <address><time datetime="2019-11-17T14:04:20+00:00">17 Nov 2019, 14:04</time> by <a rel="author">NTB</a></address>
      <p>Interesse- og arbeidsgiverorganisasjon Energi Norge forbereder nå kundene sine på at strømprisen kan variere mye fremover, skriver <a href="https://e24.no/energi/i/JoX897/kraftbransjen-venter-mer-ustabile-stroempriser-ingen-grunn-til-panikk">E24</a>.</p>
      <p>På kort sikt vil prisene øke, men på lengre sikt venter Energi Norge at prisene i kraftsystemet vil falle fordi det produseres mye sol- og vindkraft. Det kan føre til prissjokk om vinteren, men ekstra billig strøm på sommeren når det er stort overskudd i markedet.</p>
      <p>Kraftorganisasjonens antakelser samsvarer med både Statnett og Norges vassdrags- og energidirektorat sine anslag, ifølge E24.</p>
      <p>Kunder bør imidlertid ikke la seg skremme av større svingninger i strømprisene, sier direktør Toini Løvseth i Energi Norge.</p>
      <p>– Når det blir den type ubalanse mellom tilbud og etterspørsel, går prisene opp. Men slike variasjoner over kort tid er knapt merkbare på strømregningen, sier Løvseth.</p>
      <p>I oktober økte strøm og nettleie i Norge med 5,4 prosent, ifølge den siste Konsumprisindeksen (KPI) fra <a href="https://www.ssb.no/priser-og-prisindekser/artikler-og-publikasjoner/oppgang-i-kpi">Statistisk sentralbyrå</a>.</p>
    </article>
  </body>
</html>