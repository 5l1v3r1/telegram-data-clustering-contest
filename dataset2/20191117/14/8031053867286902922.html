<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%bf%ce%b9-%cf%80%cf%81%cf%8e%cf%84%ce%b5%cf%82-%ce%b5%ce%b9%ce%ba%cf%8c%ce%bd%ce%b5%cf%82-%ce%b1%cf%80%cf%8c-%cf%84%ce%bf-%cf%83%ce%b7%ce%bc%ce%b5%ce%af%ce%bf-%cf%80%ce%bf%cf%85-%ce%b5%ce%bd%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T14:36:04+00:00"/>
    <meta property="og:title" content="Οι πρώτες εικόνες από το σημείο που εντοπίστηκαν νεκρές η 17χρονη και η μητέρα της -Σε χαράδρα βάθους 120 μέτρων (βίντεο)"/>
    <meta property="og:description" content="Τραγικό φινάλε για τη μητέρα και την 17χρονη οι οποίες είχαν εξαφανιστεί από την Κατερίνη από τις 8 Νοεμβρίου – Eντοπίστηκαν νεκρές σε χαράδρα, όπως σας ενημερώσαμε σε προηγούμενο άρθρο."/>
  </head>
  <body>
    <article>
      <h1>Οι πρώτες εικόνες από το σημείο που εντοπίστηκαν νεκρές η 17χρονη και η μητέρα της -Σε χαράδρα βάθους 120 μέτρων (βίντεο)</h1>
      <address>
        <time datetime="2019-11-17T14:36:04+00:00">17 Nov 2019, 14:36</time>
      </address>
      <p>
        <b>Τραγικό φινάλε για τη μητέρα και την 17χρονη οι οποίες είχαν εξαφανιστεί από την Κατερίνη από τις 8 Νοεμβρίου – Eντοπίστηκαν νεκρές σε χαράδρα, όπως σας ενημερώσαμε σε <a href="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-%ce%bd%ce%b5%ce%ba%cf%81%ce%ad%cf%82-%cf%83%ce%b5-%cf%87%ce%b1%cf%81%ce%ac%ce%b4%cf%81%ce%b1-%ce%b7-17%cf%87%cf%81%ce%bf%ce%bd%ce%b7-%ce%ba%ce%b1%ce%b9.html">προηγούμενο άρθρο</a>.</b>
      </p>
      <p>Σύμφωνα με την Αστυνομία, οι σοροί τους εντοπίστηκαν δίπλα στο αυτοκίνητό τους σε χαράδρα, βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά Εθνική Οδός Κατερίνης – Ελασσόνας.</p>
      <figure>
        <img src="https://www.pentapostagma.gr/wp-content/uploads/2019/11/684850_16b7ab03a7-b3a8eb5bd7b00f8e.jpg"/>
      </figure>
      <figure>
        <iframe src="https://www.youtube.com/embed/4AgFinVoNbY" width="560" height="315" data-service="Youtube" scrolling="no"/>
      </figure>
      <p>Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones «χτένιζαν» την περιοχή.</p>
      <p>Από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, παρ’ όλα αυτά ειδοποιήθηκαν να φτάσουν στο σημείο ιατροδικαστής αλλά και αστυνομικοί των εγκληματολογικών ερευνών.</p>
      <p>Οι δύο σοροί βρέθηκαν δίπλα και εξωτερικά από το Ι.Χ. αυτοκίνητο με το οποίο είχαν φύγει από το σπίτι τους στην Κατερίνη.</p>
      <p>Η εξαφάνιση τους δηλώθηκε το Σάββατο 9 Νοεμβρίου, από τον πατέρα της ανήλικης και σύζυγο της 45χρονης, κι έκτοτε διεξάγονταν έρευνες για τον εντοπισμό τους.</p>
      <p>Η 17χρονη Μαρία – Ιωάννα αντιμετώπιζε σοβαρά κινητικά προβλήματα.</p>
      <p>Είχε εξαφανισθεί μαζί με την μητέρα της, στις 8 Νοεμβρίου, από το σπίτι τους στην Κατερίνη.</p>
      <p>Την ημέρα της εξαφάνισης το κορίτσι γιόρταζε τα γενέθλιά του και η οικογένεια, όπως έχει δηλώσει η γιαγιά του κοριτσιού, ετοίμαζε πάρτι. Τίποτα δεν προμήνυε όσα θα ακολουθούσαν.</p>
      <p>Μόλις 26 χιλιόμετρα μακριά από την Κατερίνη, στο δρόμο προς την Ελασσόνα, το μπλε αυτοκίνητο που οδηγούσε η 45χρονη, βρέθηκε κάτω από άγνωστες συνθήκες στη χαράδρα, σε βάθος περίπου 120 μέτρων.</p>
    </article>
  </body>
</html>