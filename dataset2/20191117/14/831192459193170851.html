<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sok-se-perioches-toy-peiraia-anomaloi-kathigites-xylo-meta-moysikis-kai-apisteytes-apokalypseis-gia-aselgeia-se-varos-anilikon/"/>
    <meta property="og:site_name" content="europost.gr"/>
    <meta property="article:published_time" content="2019-11-17T14:00:03+00:00"/>
    <meta property="og:title" content="Σοκ σε περιοχές του Πειραιά! Ανώμαλοι καθηγητές, ξύλο «μετά μουσικής» και απίστευτες αποκαλύψεις για ασέλγεια σε βάρος ανηλίκων!"/>
    <meta property="og:description" content="Δύο περιστατικά ασέλγειας σε ανήλικους μαθητές από τους καθηγητές τους μέσα σε λίγες μέρες έχουν προκαλέσει αναστάτωση στους γονείς σε περιοχές του Πειραιά. Από τη Νάντια Αλεξίου Στον Κορυδαλλό ένας ανήλικος άρχισε ιδιαίτερα με έναν καθηγητή μουσικής"/>
  </head>
  <body>
    <article>
      <h1>Σοκ σε περιοχές του Πειραιά! Ανώμαλοι καθηγητές, ξύλο «μετά μουσικής» και απίστευτες αποκαλύψεις για ασέλγεια σε βάρος ανηλίκων!</h1>
      <address>
        <time datetime="2019-11-17T14:00:03+00:00">17 Nov 2019, 14:00</time>
      </address>
      <p>Δύο περιστατικά ασέλγειας σε ανήλικους μαθητές από τους καθηγητές τους μέσα σε λίγες μέρες έχουν προκαλέσει αναστάτωση στους γονείς σε περιοχές του Πειραιά.</p>
      <p>Από τη Νάντια Αλεξίου</p>
      <p>Στον Κορυδαλλό ένας ανήλικος άρχισε ιδιαίτερα με έναν καθηγητή μουσικής για να μάθει κιθάρα, ωστόσο εκείνος είχε άλλες σκέψεις.</p>
      <p>Ο 9χρονος είχε εκδηλώσει ενδιαφέρον για τη μουσική και ο πατέρας του απευθύνθηκε σε γνωστό του καθηγητή, πατέρα ενήλικου κοριτσιού, στον οποίο είχε εμπιστοσύνη, για να αναλάβει τον γιο του. Τα μαθήματα άρχισαν στο σπίτι του 61χρονου, ωστόσο έπειτα από σχεδόν μία εβδομάδα οι γονείς παρατήρησαν αλλαγές στη συμπεριφορά του γιου τους. Παρά τις επίμονες ερωτήσεις τους, ο ανήλικος δεν αποκάλυπτε τι τον απασχολούσε, ώσπου τελικά άρχισε να αρνείται να παρακολουθήσει τα μαθήματα μουσικής και να περιγράφει πως το μάθημα κιθάρας δεν ήταν όπως το περίμενε.</p>
      <p>Μαινόμενος</p>
      <p>Σύμφωνα με την περιγραφή του 9χρονου, ο 61χρονος μουσικός φέρεται ότι του έβγαλε τα ρούχα, τον έκανε μπάνιο και στη συνέχεια ασέλγησε σε σημεία του σώματός του! Οι γονείς κατέφυγαν στην Υποδιεύθυνση Προστασίας Ανηλίκων της Ασφάλειας Αττικής, προκειμένου να εξεταστεί το παιδί από παιδοψυχολόγο για να διαπιστώσει αν οι περιγραφές του ανηλίκου είχαν βάση ή τις είχε επινοήσει.</p>
      <p>Όταν βεβαιώθηκαν ότι τα πράγματα έγιναν όπως τα περιέγραψε το αγοράκι, ο πατέρας πήγε μαινόμενος στο σπίτι του καθηγητή και τον ξυλοκόπησε, ενώ φέρεται ότι του έσπασε την κιθάρα στο κεφάλι! Ο μουσικός μεταφέρθηκε τραυματισμένος στο Νοσοκομείο Αττικόν, το οποίο ενημέρωσε την Αστυνομία για τον ξυλοδαρμό του. Ωστόσο ο 61χρονος υπέβαλε μήνυση κατ’ αγνώστου για παράνομη είσοδο στο σπίτι του, επίθεση, βιαιοπραγία και κλοπή!</p>
      <p>Όταν ο πατέρας του ανηλίκου ενημερώθηκε από τους αστυνομικούς για την υπόθεση, αποκάλυψε ότι ο ίδιος είχε ξυλοφορτώσει τον καθηγητή μουσικής και αφορμή για το βίαιο ξέσπασμά του ήταν η σεξουαλική παρενόχληση σε βάρος του ανήλικου γιου του. Οι δύο δικογραφίες θα συσχετισθούν και η υπόθεση έχει παραπεμφθεί στη Δικαιοσύνη. Ωστόσο, στο πλαίσιο της έρευνας προέκυψε ότι στο παρελθόν υπήρχαν αναφορές για τη συμπεριφορά του καθηγητή σε μαθητές του, χωρίς να έχουν γίνει σε βάρος του καταγγελίες στις Αρχές.</p>
      <p>Την ίδια ώρα, άλλο ένα παρόμοιο περιστατικό έχει σοκάρει τη σχολική κοινότητα στο Πέραμα. Πριν από μία εβδομάδα, ύστερα από κλήση του διευθυντή ενός γυμνασίου, έφτασε στο σχολείο το πλήρωμα ενός περιπολικού για να διερευνήσει την καταγγελία μιας μαθήτριας ότι ένας καθηγητής την πλησίασε στο διάλειμμα και σχολίασε την εμφάνισή της με ενοχλητικό τρόπο.</p>
      <p>«Είσαι σέξι με το ξυρισμένο φρύδι» φέρεται ότι είπε στην ανήλικη μαθήτρια, η οποία ενημέρωσε τον πατέρα της κι εκείνος υπέβαλε μήνυση στο Τμήμα Ασφαλείας Περάματος ζητώντας την ποινική δίωξη του εκπαιδευτικού.</p>
      <p>Ανήλικες</p>
      <p>Το συγκλονιστικό είναι ότι αργά το απόγευμα της ίδιας μέρας άλλες δύο ανήλικες μαθήτριες του ίδιου γυμνασίου φέρεται ότι κατήγγειλαν στο τμήμα τον ίδιο καθηγητή υποστηρίζοντας ότι σε διαφορετικούς χρόνους είχε θωπεύσει τη μία από αυτές στους γλουτούς, ενώ στη δεύτερη φέρεται ότι είχε πει «Είσαι άγριο μωρό»! Ο κατηγορούμενος αρνείται τις κατηγορίες σε βάρος του, ωστόσο η υπόθεση διερευνάται από τις δικαστικές Αρχές.</p>
    </article>
  </body>
</html>