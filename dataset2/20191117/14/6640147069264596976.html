<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/google-le-tecnologie-per-rendere-smartphone-e-web-piu-accessibili-ai-disabili/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T14:10:00+00:00"/>
    <meta property="og:title" content="Google, le tecnologie per rendere smartphone e web più accessibili ai disabili | MobileLabs"/>
    <meta property="og:description" content="Google ci ha illustrato le tecnologie integrate in Android e nei suoi servizi che consentono alle persone affette da disabilità di interagire con lo smartphone e i contenuti sul web."/>
  </head>
  <body>
    <article>
      <h1>Google, le tecnologie per rendere smartphone e web più accessibili ai disabili | MobileLabs</h1>
      <address>
        <time datetime="2019-11-17T14:10:00+00:00">17 Nov 2019, 14:10</time>
      </address>
      <p>Nel corso di un recente evento a Milano, <b>Google Italia</b> ci ha illustrato le <b>tecnologie</b> che l’azienda sta mettendo a punto per <b>rendere i suoi prodotti più inclusivi</b>, in particolare Android e le applicazioni dell’ecosistema. <b>Inclusività, accessibilità, sono tutti termini che vogliono dire una cosa sola: non escludere le persone diversamente abili dal progresso tecnologico</b>, che ormai equivale sempre più alla vita quotidiana.</p>
      <p>Per noi normodotati usare lo smartphone – anche se spesso per motivi futili – è stata una gran bella novità, che ci aiuta nel quotidiano in svariati modi. <b>Immaginate però di avere una disabilità visiva, che v’impedisce di guardare Google Maps</b> e capire dove svoltare.</p>
      <figure>
        <iframe src="https://www.youtube.com/embed/v8cLk2W3vY8" width="500" height="281" data-service="Youtube" scrolling="no"/>
      </figure>
      <p>Certo, c’è l’assistente vocale a guidarvi, ma come arrivare ad aprire l’applicazione di navigazione? Oppure <b>pensate di avere un qualche problema uditivo, di aprire una pagina su Chrome e trovare un video che v’interessa, ma senza sottotitoli</b>: come capire ciò che dice chi sta parlando? Leggendo il labiale? Sì, ma non è così semplice.</p>
      <p>Per questo Google sta lavorando a 360 gradi per migliorare i suoi prodotti, rendendoli accessibili e utili a molte persone con disabilità di ogni genere, anche cognitiva se non troppo grave. <b>Accessibilità equivale anche ad autonomia</b>, perché permettere a una persona diversamente abile di potersi spostare da un punto A ad uno B senza l’ausilio di nessuno, è un bel traguardo solo pochi anni fa inimmaginabile.</p>
      <p>A Mountain View, sede di Google, ma anche nel resto del mondo, l’azienda statunitense ha creato dei <b>team pensati per analizzare le difficoltà quotidiane dei diversamente abili e capire come aiutarli</b> tramite lo smartphone. Un percorso lungo, oseremmo definirlo una maratona visti tanti tipi di disabilità esistenti, e sicuramente non sarà possibile aiutare tutti, ma ci sono <b>centinaia di milioni di persone che con pochi accorgimenti possono trovare grandi benefici</b>.</p>
      <p>Nel mondo esistono 466 milioni di persone non udenti o con serie difficoltà uditive, ossia una persona su quindici o se preferite altre statistiche un numero che rappresenta il terzo paese più popolato al mondo dopo Cina e India. Purtroppo il dato è destinato a salire a 900 milioni entro il 2055.</p>
      <p>Per queste persone Google ha messo a punto soluzioni come <a href="https://play.google.com/store/apps/details?id=com.google.audio.hearing.visualization.accessibility.scribe&amp;hl=it"><b>Trascrizione Istantanea</b></a> (sottotitola conversazioni reali) e <b>Live Caption</b> (sottotitoli in tempo reale qualsiasi contenuto audio, già disponibile ma solo in inglese sui Pixel per ora), ma anche <a href="https://play.google.com/store/apps/details?id=com.google.android.accessibility.soundamplifier&amp;hl=it"><b>Amplificatore</b></a> (amplifica i suoi circostanti, disponibile) e il supporto agli apparecchi acustici (già disponibile).</p>
      <p>Quest’ultima funzione è particolarmente interessante, perché se un tempo era necessario usare un accessorio per interfacciare lo smartphone all’apparecchio acustico, ora è possibile prendere chiamate o sentire audio in streaming senza altro tipo di ausilio. Amplificatore funziona su 1,8 miliardi di dispositivi e la sua modalità di funzionamento è stata recentemente riprogettata.</p>
      <p><b>Il bello è che queste tecnologie potrebbero servire </b><b>anche </b><b>ai normodotati</b>, per esempio se state cercando di vedere un filmato nella metropolitana affollata, e non avete le cuffie: Live Caption potrebbe sottotitolare il video permettendovi di comprendere il significato.</p>
      <p>Per chi ha <b>difficoltà visive</b> ecco invece la possibilità di selezionare un testo affinché venga riprodotto da Google Assistente e <b>TalkBack</b>, uno screen reader che consente di usare lo smartphone seguendo le indicazioni di una voce guida grazie alla suddivisione dello schermo in aree numerate.</p>
      <p>Chi invece soffre di <b>problemi motori</b>, può abilitare una funzione che consente di usare lo smartphone con una mano sola, oppure <b>tramite</b><b> Switch Access collegare allo smartphone un accessorio esterno </b><b>dedicato per navigare nell’interfaccia e interagire con i vari elementi</b><b>.</b> Ovviamente a tutto questo si aggiunge il controllo vocale.</p>
      <p>Tutto questo, va detto, sarebbe di difficile attuazione senza il costante lavoro di Google con <b>l’intelligenza artificiale e il machine learning</b>, che permettono di rendere il software sempre più duttile e intelligente per compiere quel passo in più che serve per rendere lo smartphone e gli altri prodotti dell’azienda alla portata di un maggior numero di persone.</p>
      <figure>
        <img src="https://www.tomshw.it/images/images/2019/11/google-project-diva-63490.768x432.jpg"/>
      </figure>
      <p>Molto interessante, e sicuramente molto toccante (guardate il video per capire di cosa stiamo parlando), quanto fatto e sta tuttora facendo <b>Lorenzo Caggioni, ingegnere d</b><b>i Google Italia, con</b><b> Project Diva</b>. <a href="https://experiments.withgoogle.com/project-diva">Diva sta per DIVersely Assisted</a>. Un progetto nato per aiutare Giovanni, fratello di Caggioni nato con sindrome di Down, sindrome di West e cataratta congenita.</p>
      <p>Project Diva si basa su un dispositivo portatile che <b>permette a persone come Giovanni che non possono parlare e interagire correttamente di</b><b> comandare Google Assistant senza usare la voce.</b></p>
      <p>Concretamente stiamo parlando di una scatolina che si collega a un pulsante tramite un classico jack da 3,5 mm. Giovanni non deve far altro che pigiare il tasto per far partire un comando – ovviamente prestabilito – verso Google Assistant. In questo modo Giovanni, grande appassionato di musica, può ascoltare i suoi brani preferiti usando gli stessi dispositivi e servizi che usano i suoi familiari e amici, senza così sentirsi escluso dalla vita famigliare.</p>
      <figure>
        <iframe src="https://www.youtube.com/embed/2OYRhoGG1kY" width="500" height="281" data-service="Youtube" scrolling="no"/>
      </figure>
      <p><b>Il prossimo passo per Caggioni e il suo team dovrebbe essere quello di affidarsi a</b><b> tag RFID</b>, in modo da permettere di ampliare lo spettro di azioni avviabili da Giovanni e persone con le sue difficoltà. Una persona, ad esempio, potrebbe usare un pupazzo per riprodurre un cartone animato oppure un CD per far partire la musica, semplicemente avvicinando l’oggetto a Project Diva.</p>
      <p>“<b>Quando diciamo che vogliamo creare contenuti per tutti, intendiamo davvero per tutti”, </b>ha dichiarato Sundar Pichai, CEO di Google. “L’accessibilità è un punto cruciale della nostra mission, nonché un nostro valore aziendale fondamentale. <b>Non consideriamo risolto un problema finché questo non è effettivamente risolto per tutti quanti</b>. La grande promessa della tecnologia è dare a tutti la stessa possibilità di raggiungere gli obiettivi. Fino a quando ci saranno degli ostacoli per qualcuno, sarà ancora necessario lavorare per rimuoverli”.</p>
    </article>
  </body>
</html>