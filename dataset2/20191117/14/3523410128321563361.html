<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640370/%D9%85%D8%A3%D9%85%D9%88%D8%B1%DB%8C%D8%AA-%D8%B1%D8%A6%DB%8C%D8%B3%DB%8C-%D8%A8%D9%87-%D9%85%D8%B3%D8%A4%D9%88%D9%84%D8%A7%D9%86-%D9%82%D8%B6%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T14:12:00+00:00"/>
    <meta property="og:title" content="مأموریت رئیسی به مسؤولان قضایی درباره سهمیه‌بندی بنزین"/>
    <meta property="og:description" content="رئیس قوه قضائیه در مورد اجرای طرح مدیریت مصرف سوخت و مسائل به وجود آمده بیانیه ای در 5 ماده خطاب به مسئولان قضایی صادر کرد."/>
  </head>
  <body>
    <article>
      <h1>
        <a href="https://www.bultannews.com/fa/news/640370/%D9%85%D8%A3%D9%85%D9%88%D8%B1%DB%8C%D8%AA-%D8%B1%D8%A6%DB%8C%D8%B3%DB%8C-%D8%A8%D9%87-%D9%85%D8%B3%D8%A4%D9%88%D9%84%D8%A7%D9%86-%D9%82%D8%B6%D8%A7%DB%8C%DB%8C-%D8%AF%D8%B1%D8%A8%D8%A7%D8%B1%D9%87-%D8%B3%D9%87%D9%85%DB%8C%D9%87%E2%80%8C%D8%A8%D9%86%D8%AF%DB%8C-%D8%A8%D9%86%D8%B2%DB%8C%D9%86">مأموریت رئیسی به مسؤولان قضایی درباره سهمیه‌بندی بنزین</a>
      </h1>
      <h2>رئیس قوه قضائیه در مورد اجرای طرح مدیریت مصرف سوخت و مسائل به وجود آمده بیانیه ای در 5 ماده خطاب به مسئولان قضایی صادر کرد.</h2>
      <address><time datetime="2019-11-17T14:12:00+00:00">17 Nov 2019, 14:12</time> by <a rel="author">بولتن نیوز | bultannews.com</a></address>
      <p><b>گروه اجتماعی: رئیس قوه قضائیه</b> در مورد اجرای <b>طرح مدیریت مصرف سوخت</b> و مسائل به وجود امده در مورد آن بیانیه ای در 5 ماده خطاب به مسئولان قضایی صادر کرد.     به گزارش بولتن نیوز به نقل از فارس، متن کامل این<b> بیانیه</b> بدین شرح است: <br/>بسم الله الرحمن الرحیم <br/>مسئولان محترم قضایی   با سلام   نظر به اینکه اجرای<b> طرح سهمیه بندی</b> و <b>اعلام نرخ جدید بنزین</b>، موجب بروز برخی حوادث و نگرانی ها در جامعه شده است، نکات زیر مورد توجه و اهتمام قرار گیرد: <br/>نسبت به پیشنهاد دولت محترم برای اجرای طرح سهمیه بندی و اعلام نرخ جدید بنزین که با استناد به<b> تکالیف قانونی</b> ، به منظور ایجاد هماهنگی در<b> شورای اقتصادی سران قوا</b> مطرح و مصوب شد، فارغ از نظرات مختلف کارشناسی موجود پیرامون این طرح و شیوه اجرای آن که می توان در فضای دور از التهاب و غیرهیجانی به آن پرداخت، دستگاه قضایی خود را موظف می داند برای رفع مشکلات احتمالی در فرآیند اجرا، به<b> وظایف قانونی</b> خود عمل نماید. <br/>در مقاطع مختلف حیات پربرکت<b> نظام جمهوری اسلامی</b>، هر زمان به مردم اعتماد شده است، پشتیبانی و حمایت آنها عامل اصلی اجرای تصمیمات مهم و سرنوشت ساز بوده است. نظام، تجربه اجرای تصمیمات مشابه را داشته. در این مورد هم سخن گفتن با مردم و تشریح دلایل این تصمیم قبل و بعد از اجرای تصمیم ضروری می نماید. لذا از طریق استانداران و مسئولین مربوطه پیگیری نمایید تا دلایل این تصمیم به صورت شفاف برای مردم به ویژه اثرگذاران جامعه و نخبگان تبیین گردد و دیدگاه های نخبگان و دلسوزان مورد توجه قرار گیرد. <br/>به <b>دادستان های محترم</b> در سراسر کشور تاکید می گردد ضمن مراقبت نسبت به حفظ حقوق شهروندی و کرامت مردم در برابر هرگونه تعرض، در مورد<b> اشرار</b>، <b>وابستگان به جریانات ضد انقلاب</b> و <b>نفوذی هایی</b> که با اقدامات خرابکارانه در راستای خواست دشمنان،  امنیت مردم و جامعه را هدف قرار داده اند  با همکاری نیروهای انتظامی و امنیتی با قاطعیت اقدام قانونی معمول دارند. <br/><b>سازمان بازرسی کل کشور</b> موظف است ضمن <b>نظارت دقیق</b> بر محل هزینه کرد درآمدهای ناشی از افزایش قیمت بنزین و ایفای وظایف دولت در جهت جلوگیری از افزایش قیمتها، <b>اجرای کامل تعهدات دولت</b> در برابر مردم از جمله پرداخت به موقع و منظم یارانه‌ها را مستمرا پیگیری نماید تا زمینه برای افزایش اعتماد مردم فراهم گردد. <br/>به <b>معاون اول قوه قضاییه</b> ماموریت داده می شود با تشکیل کمیته‌ای متشکل از<b> دادستان کل</b>، <b>رئیس سازمان بازرسی</b> و<b> رئیس حوزه ریاست</b> و با دعوت از مدیران ذیربط، نسبت به پیگیری موارد فوق و بررسی وضعیت حوزه های قضایی و گزارش های دریافتی و ارائه مشورت های لازم، به نحو مقتضی اقدام نمایند. <br/>عزت و اقتدار روز افزون نظام جمهوری اسلامی و سربلندی و توفیق مردم عزیزمان را از خداوند متعال مسئلت دارم.»</p>
    </article>
  </body>
</html>