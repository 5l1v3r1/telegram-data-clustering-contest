<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/17/news/paola_santoro-241261926/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T14:07:00+00:00"/>
    <meta property="og:title" content="Addio a Paola Santoro, giornalista di Repubblica e colonna di D"/>
    <meta property="og:description" content="La nostra collega aveva 48 anni, era malata da tempo. Arrivata al settimanale femminile stagista poco più che ventenne, ne era diventata presto una"/>
  </head>
  <body>
    <article>
      <h1>Addio a Paola Santoro, giornalista di Repubblica e colonna di D</h1>
      <h2>La nostra collega aveva 48 anni, era malata da tempo. Arrivata al settimanale femminile stagista poco più che ventenne, ne era diventata presto una delle anime più importanti</h2>
      <address><time datetime="2019-11-17T14:07:00+00:00">17 Nov 2019, 14:07</time> by <a rel="author">MARA ACCETTURA</a></address>
      <p>Paola è stata assunta a D quando era ancora una stagista poco più che ventenne. Aveva un talento naturale: grandi capacità organizzative, scrittura veloce e fiuto straordinario per la notizia.<br/><br/>Era un'ottimista razionale e una pragmatica entusiasta. Non facevi a tempo a raccontarle qualcosa che lei, fissandoti con occhi spalancati, inevitabilmente concludeva "ma che bellissima storia, facciamoci subito un pezzo". E spesso un pezzo quella storia diventava. Alle riunioni arrivava con la frase fatidica: "Ho fatto un bel bottino" alludendo alle ricche proposte della settimana. Era famosa per le liste e non perdeva il filo, sapeva esattamente cosa avevamo in casa e cosa c'era da fare, settore per settore.<br/><br/>Paola era sveglia, ironica, allegra. Sapeva godere della vita e si interessava a quello che succedeva nel mondo come si interessava alle vite degli altri. Si accorgeva degli altri a livello professionale e umano. Si congratulava a voce alta se un articolo le era piaciuto molto, era la prima ad avvicinarsi alla stagista che arrivava smarrita il primo giorno di lavoro, a chiamare il collaboratore per dirgli "hai fatto un buon lavoro, ma non prendertela se ti tagliamo il pezzo", a invitare a pranzo la collega nuova per inserirla nella squadra.<br/><br/>Questa generosità le permetteva di fare sempre team perché c'è da sottolineare questo: in un lavoro che spinge spesso all'egocentrismo e al protagonismo lei non era per nulla narcisista, arrivista o presenzialista. Aveva una autoironia fuori dal comune. Guerriera di indole, lavorava sodo e con grande senso del dovere non per sé ma per il bene del gruppo, del giornale.<br/><br/>Il suo centro "fuori" rimanevano gli affetti, soprattutto Lele che aveva avuto "la fortuna di incontrare" e l'adorata Mati che non finiva mai di stupirla per la perspicacia e la precocità delle domande sulla vita. Ogni volta che raccontava di lei si commuoveva.<br/><br/>Con la sua scomparsa D perde una delle anime più importanti che hanno contribuito a farne il giornale che è, e noi una collega molto competente e un'amica molto amata.<br/><br/>Buon viaggio Paola, che la terra ti sia lieve<br/> </p>
      <hr/>
      <p><i>I funerali di Paola Santoro si svolgeranno lunedì 18 novembre alle 14,45 nella chiesa di Santa Maria del Suffragio di corso XXII Marzo a Milano. La famiglia chiede di non mandare fiori.</i><br/> </p>
    </article>
  </body>
</html>