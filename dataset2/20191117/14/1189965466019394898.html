<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259567/ekleisan-oi-pyles-toy-polytexneioy-i-athina-exei-metatrapei-se-froyrio-gia-tin-poreia"/>
    <meta property="og:site_name" content="LiFO"/>
    <meta property="article:published_time" content="2019-11-17T14:50:00+00:00"/>
    <meta property="og:title" content="Έκλεισαν οι πύλες του Πολυτεχνείου - Η Αθήνα έχει μετατραπεί σε φρούριο για την πορεία"/>
    <meta property="og:description" content="Κορυφώνονται οι εκδηλώσεις για την επέτειο του Πολυτεχνείου"/>
  </head>
  <body>
    <article>
      <h1>Έκλεισαν οι πύλες του Πολυτεχνείου - Η Αθήνα έχει μετατραπεί σε φρούριο για την πορεία</h1>
      <h2>Κορυφώνονται οι εκδηλώσεις για την επέτειο του Πολυτεχνείου</h2>
      <address><time datetime="2019-11-17T14:50:00+00:00">17 Nov 2019, 14:50</time> by <a rel="author">NEWSROOM</a></address>
      <p>
        <b>Πλήθος κόσμου τίμησε φέτος την επέτειο της εξέγερσης του <a href="https://www.lifo.gr/tags/%CE%A0%CE%BF%CE%BB%CF%85%CF%84%CE%B5%CF%87%CE%BD%CE%B5%CE%AF%CE%BF">Πολυτεχνείου,</a> προσερχόμενος στο ιστορικό κτιριακό συγκρότημα στην οδό Πατησίων, για να αφήσει λουλούδια και στεφάνια στο μνημείο της εξέγερσης και τη σιδερένια πόρτα που έριξε το τανκ τα ξημερώματα της 17ης Νοεμβρίου 1973.</b>
      </p>
      <p>Οι πύλες του Πολυτεχνείου έκλεισαν και πραγματοποιήθηκε η καθιερωμένη εκδήλωση μνήμης της Επιτροπής Εορτασμού της 17ης Νοέμβρη, κατά την οποία έγινε η ανάκρουση του ύμνου της εξέγερσης του Πολυτεχνείου, αφού προηγήθηκε το προσκλητήριο των νεκρών.</p>
      <p>«Ας δουλέψουμε σκληρά για να περιφρουρήσουμε την Δημοκρατία, να παραδώσουμε μια καλύτερη Ελλάδα στα χέρια της νεότερης γενιάς και να αγωνιστούμε για τη στήριξή της», σημείωσε ο πρύτανης του Εθνικού Μετσοβίου Πολυτεχνείου, Ανδρέας Μπουντουβής. «Το Πολυτεχνείο παραμένει φωτεινός φάρος, φωτίζοντας το δρόμο της νέα γενιάς των αγωνιστών. Δεν συμβιβάζεται, δεν υποκλίνεται, δεν συνθηκολογεί», τόνισε ο πρόεδρος του Συνδέσμου Φυλακισθέντων και Εξορισθέντων Αντιστασιακών, Σπύρος Χαλβατζής.</p>
      <figure>
        <img src="https://www.lifo.gr/uploads/image/1568709/4956035.jpg"/>
      </figure>
      <figure>
        <img src="https://www.lifo.gr/uploads/image/1568710/politexneio_athina_-3-.jpg"/>
      </figure>
      <figure>
        <img src="https://www.lifo.gr/uploads/image/1568711/politexneio_athina_-1-.jpg"/>
      </figure>
      <p>Οι εκδηλώσεις μνήμης για την επέτειο της 17 Νοεμβρίου, θα κορυφωθούν με τη μεγάλη πορεία προς την αμερικανική πρεσβεία.</p>
      <p>Tα μέτρα ασφαλείας είναι δρακόντεια σε όλο το κέντρο της Αθήνας. Η ΕΛ.ΑΣ. έχει λάβει αυξημένα μέτρα ασφαλείας, με τον σχεδιασμό να περιλαμβάνει 5.000 αστυνομικούς, drones και ελικόπτερο, ενώ έχουν δοθεί εντολές άμεσης επέμβασης σε περίπτωση επεισοδίων. Ο κύριος στόχος είναι να αποτραπούν, κατά το δυνατόν, τα επεισόδια, με περιορισμένη χρήση χημικών. Πάντως, πάντα στο τραπέζι είναι, εφόσον χρειαστεί, η χρήση μίνι ειδικών οχημάτων εκτόξευσης νερού. Ισχυρές αστυνομικές δυνάμεις έχουν παραταχθεί έξω από κυβερνητικά κτήρια, πρεσβείες, πανεπιστημιακά ιδρύματα και ειδικά στο Οικονομικό Πανεπιστήμιο Αθηνών (πρώην ΑΣΟΕΕ) όπου σημειώθηκαν επεισόδια τις προηγούμενες ημέρες. Κλειστοί θα είναι και οι σταθμοί του μετρό «Μέγαρο Μουσικής», «Σύνταγμα» και «Ευαγγελισμός» κατά τη διάρκεια της πορείας και μέχρι νεωτέρας.</p>
      <figure>
        <img src="https://www.lifo.gr/uploads/image/1568712/politexneio_athina_-2-.jpg"/>
      </figure>
      <figure>
        <img src="https://www.lifo.gr/uploads/image/1568715/4956063.jpg"/>
      </figure>
    </article>
  </body>
</html>