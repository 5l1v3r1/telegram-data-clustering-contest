<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/az-eletszentseg-jelei-a-stigmak/186693"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T14:00:00+00:00"/>
    <meta property="og:title" content="Az életszentség jelei: a stigmák"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Az életszentség jelei: a stigmák</mark>
      </h1>
      <address><time datetime="2019-11-17T14:00:00+00:00">17 Nov 2019, 14:00</time> by <a rel="author">Füredi</a></address>
      <p>
        <b>A stigma szót a mindennapi beszédben bélyeg, megbélyegezettség jelentéssel, és általában negatív értelemben használjuk. Eredetileg azonban a stigma testi jegy vagy fájdalom, amely olyan test­tájakon jelenik meg, amely Jézus keresztre feszítését idézi. </b>
        <b>A stigma szót a mindennapi beszédben bélyeg, megbélyegezettség jelentéssel, és általában negatív értelemben használjuk. Eredetileg azonban a stigma testi jegy vagy fájdalom, amely olyan test­tájakon jelenik meg, amely Jézus keresztre feszítését idézi.</b>
      </p>
      <p>A ​stigmák a keresztény misztika legtitokzatosabb jelenségei közé tartoznak. A vérző sebek általában éjszaka, Jézus keresztjének szemlélése közben tűnnek elő a kiválasztottak testén, s ezekhez időnként a lebegés vagy a jövőbe látás képessége is társul. A stigmák általában a katolikus valláshoz, illetve a katolikus hívekhez kötődnek, megjelenésük okai vitatottak. Vannak, akik szerint természetfeletti, csodás eredetűek, mások viszont csalásnak vélik, illetve inkább az orvosi magyarázatoknak hisznek.</p>
      <figure>
        <img src="http://media.borsonline.hu/cikk/20/192285/gallery-picture/645w/2024987_shutterstock-75728560.jpg"/>
        <figcaption>Az öt szent seb: Jézus szögek okozta sebeinek megjelenése a kézen, lábon és a lándzsadöfés az oldalán © Shutterstock</figcaption>
      </figure>
      <p>
        <b>Egyértelmű képek</b>
      </p>
      <p>A feljegyzett esetek is különbözőek. A „klasszikus”, amikor a stigmatizált testén megjelenik az öt szent seb, vagy­is – Jézushoz hasonlóan – a szögektől esett sebek a kézen, a lábon és a lándzsadöfés az oldalán, illetve ezek valamelyike. Vannak, akiknek a tövisek okozta sebek jelennek meg a homlokukon, mások vért izzadnak vagy könnyeznek. Léteznek olyan stigmatizáltak, akik csak a sebek fájdalmát érzik anélkül, hogy azok megjelennének: ők láthatatlan stigmákat viselnek. Máskor a seb és az óriási fájdalom együtt jelentkezik. Egyes stigmatizáltak sebei nem gyógyulnak be, frissek maradnak és mégsem fertőződnek el. Megtörtént, hogy a jegyek első megjelenése után a stigmatizált folyamatosan viselte azokat, de az is előfordult, hogy a stigmák csak a nap adott időszakában vagy csak bizonyos napokon jelentek meg.</p>
      <p>
        <b>Szentté avatják őket</b>
      </p>
      <p>Az első dokumentált eset, amelyet a római katolikus egyház is autentikusnak, hitelesnek fogad el, Assisi Szent Ferencé (1182–1226), aki először 1224-ben tapasztalta a stigmákat. Az egyház addigi történelmében a stigmatizáció ismeretlen volt, de utána egyre többen számoltak be arról, hogy megjelentek a sebek. Senki sem tudta azonban megindokolni, hogy Isten miért kezdett el hirtelen ilyen jeleket küldeni.</p>
      <figure>
        <img src="http://media.borsonline.hu/cikk/20/192285/gallery-picture/645w/2024985_assisi-szent-ferenc.jpg"/>
        <figcaption>Az első, aki elismerten stigmákat viselt, Assisi Szent Ferenc volt</figcaption>
      </figure>
      <p>A modern kor leghíresebb stigmatizáltja Szent Pio atya (1887–1968), akinek a sebeit korszerű tudományos eszközökkel vizsgálták meg: a stigmák először 1911-ben, 24 évesen jelentek meg, 1920 és 1950 között több orvos és tudós is megvizsgálta a jeleket. Mindannyian egyetértettek abban, hogy azok valósak, ám eredetüket nem tudták egyértelműen meghatározni. Az egyház elfogadta a Pio atya őszinteségére vonatkozó bizonyítékokat és II. János Pál pápa 2002-ben a szentek sorába emelte őt.</p>
      <figure>
        <img src="http://media.borsonline.hu/cikk/20/192285/gallery-picture/645w/2024995_szent-pio-atya-wikipedia.jpg"/>
        <figcaption>Szent Pio atya sebeit tudományos módszerekkel is vizsgálták</figcaption>
      </figure>
      <p>Napjainkig 328 stigmatizáltról tudunk (47 férfi, 281 nő), húszat szentté, harmincnyolcat boldoggá avatott az egyház.</p>
      <p>
        <b>Akadnak csalók is</b>
      </p>
      <p>Sienai Szent Katalin a XIV. században élt, és a látható stigmákat 28 évesen nyerte el. Mivel nem akarta magára vonni a figyelmet, arra kérte Istent, vegye el a testi sebeket és csak fizikai fájdalomban részesüljön – attól kezdve láthatatlan stigmákat viselt.</p>
      <figure>
        <img src="http://media.borsonline.hu/cikk/20/192285/gallery-picture/645w/2024991_siennai-szent-katalin.jpg"/>
        <figcaption>Sienai Szent Katalin</figcaption>
      </figure>
      <p>Olyan is előfordult, hogy valaki „csalt”, de később beismerte, hogy sebeit maga okozta.</p>
      <p>Magdalena de la Cruz fe­rences rendi szerzetesnővér Spanyolországban élt a XVI. században. Évekig állította, hogy csodálatos módon el­nyerte a szent sebeket. Híres volt, sokan élő szentként tisztelték. A nővér az élete vé­gén, miután súlyosan megbetegedett, beismerte, hogy sebei nem isteni eredetűek. Az inkvizíció kihallgatta, és mivel bűnösnek találták, az ítélet szerint élete hátralevő részét vezekléssel kellett töltenie.</p>
      <figure>
        <img src="http://media.borsonline.hu/cikk/20/192285/gallery-picture/645w/2024989_magdalena-de-la-cruz.jpg"/>
        <figcaption>Magdalena de la Cruzt élő szentként tisztelték, míg ki nem derült, hogy sebei nem isteni eredetűek. Vezekelnie kellett</figcaption>
      </figure>
      <p>Egyháztörténészek kutatása szerint a stigma pszichoszomatikus jelenség is lehet. Bebizonyosodott, hogy egy hisztérikus lelkialkatú ember hajlamosabb rá, főleg, ha egészsége gyenge. A stigmák nem bizonyítékai, legfeljebb jelei az életszentségnek. Ami számít, az minden esetben az Istennek való önátadás gesztusa. A stigmák legfőbb üzenete a modern kor embere számára az lehet, hogy Krisztus mindig ott van a szenvedő ember mellett.</p>
      <blockquote><b>Két stigmata magyar </b><br/>Michael Hesemann a Stigmata című könyvében Assisi Szent Ferenctől az ezredfordulóig mutatja be a stigmákat viselő ismert és kevésbé ismert embereket, akik közül kettô magyar. A boldoggá avatott Magyarországi Ilona veszprémi domonkosnővér 1237. október 3-ról 4-re virradó éjszaka – Assisi Szent Ferenc halálának 11. évfordulóján – kapta meg a sebeket. A krónikák szerint Galgóczy Erzsébet 1919-ben, 14 évesen, a Tanácsköztársaság idején betegen is átúszott a megáradt Zagyván, hogy a bombázott Vártemplomból kimentse az Oltáriszentséget. A stigmák 1929-ben jelentek meg rajta, ettől kezdve péntekenként átélte Krisztus kínszenvedéseit, mindent felajánlva hazájáért és az emberekért. Máriaremetén, 1962-ben halt meg.</blockquote>
    </article>
  </body>
</html>