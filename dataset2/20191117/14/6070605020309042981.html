<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/Pesic-Barca_0_2345765531.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T14:24:30+00:00"/>
    <meta property="og:title" content="L'Estudiantes paga els plats trencats d'un Barça ferit (94-72)"/>
    <meta property="og:description" content="L'equip de Pesic encara una setmana amb tres partits en cinc dies"/>
  </head>
  <body>
    <article>
      <h1>L'Estudiantes paga els plats trencats d'un Barça ferit (94-72)</h1>
      <h2>L'equip de Pesic encara una setmana amb tres partits en cinc dies</h2>
      <address>
        <time datetime="2019-11-17T14:24:30+00:00">17 Nov 2019, 14:24</time>
      </address>
      <p>El calendari fa pujada per a un Barça que encara tres partits en tot just cinc dies aquesta setmana. I dos, corresponents a l’Eurolliga en un Palau Blaugrana on l’Estudiantes va pagar els plats trencats de la derrota europea a la pista del Reial Madrid (94-72). Un partit dels que deixen cicatrius, amb expedients oberts al club blanc per les seves manques de respecte i moltes ganes de tornar el cop sobre la pista ben ràpid a l’equip de Pesic, que va mostrar la seva versió més agressiva contra un Estudiantes que va perdre el partit especialment a la pintura, on el joc interior blaugrana va ser molt superior. Brandon Davies, amb 20 punts i 25 de valoració, va poder esborrar el mal record del seu fluix partit contra el Reial Madrid acompanyat dels 10 punts d’Ante Tomic.</p>
      <p>Svetislav Pesic, que va tornar de Madrid més enfadat pel joc ofert al tercer quart que no pas pels insults del metge del club blanc, va intentar pensar en fred prioritzant aquest calendari tant complicat, amb les visites del Fenerbahçe de Zeljko Obradovic aquest dimecres i el Maccabi de Tel Aviv divendres. I diumenge, retorn a la Lliga a la complicada pista del Múrcia. Alguns jugadors que solen tenir menys minuts van poder reivindicar-se en un partit en què la principal baixa va ser precisament la d’un dels grans protagonistes del partit contra el Reial Madrid, un Nikola Mirotic refredat. Pesic no va voler arriscar i va deixar el jugador montenegrí a casa recuperant-se. L’equip però, no se'n va ressentir i, ja de sortida, amb Ante Tomic i Hanga liderant el joc, un parcial de 10-2 es va convertir en un missatge que l’Estudiantes va entendre. A diferència de l’abril del 2018, l’equip madrileny no podria guanyar al Palau Blaugrana.</p>
      <p>El Barça va ajustar molt la defensa, tancant el rebot defensiu i atacant ràpid contra un rival sense respostes que es va trobar perdent per 30-16 ja al primer quart, malgrat l’esforç de l’exblaugrana Paul Pressey de mantenir els madrilenys vius. Davies, el millor sobre la pista, va imposar el seu joc físic en una exhibició ofensiva. Però, quan el pivot va descansar al segon quart, l’Estudiantes ho va aprofitar per acostar-se en el marcador fins al 34-30, tot i que Pesic va posar fi a la seva ratxa aturant el visitant Palacios amb el retorn de Davies a la pista. A més, Oriola, amb pocs minuts fins llavors, també va ajudar a tancar el rebot. L’equip blaugrana acabaria doblant en nombre de rebots un Estudiantes incapaç d’aturar l’atac català, especialment quan Kuric i Delaney feien córrer els seus companys. Al descans, el Barça ja guanyava de 12 punts.</p>
      <p>Pesic va entendre que el partit difícilment s’escaparia, amb constants moviments de banqueta per mantenir els jugadors frescos i castigar un Estudiantes que va fer aigües en un tercer quart en què el Barça va escapar-se de 23 punts (70-47) gràcies al domini de Davies i el tir exterior de Hanga. Amb aquest coixí de punts, l'últim quart va ser un passeig i el tècnic balcànic va cuidar Cory Higgins i Adam Hanga. Era el moment per veure en acció jugadors que no solen gaudir de tantes oportunitats, com l’argentí Leandro Bolmaro o l’ucraïnès Artem Pustovyi. Bolmaro, amb alguna jugada espectacular tant en defensa com en atac, va aixecar de les seves cadires als aficionats d’un Palau que també van poder donar la benvinguda de nou a Pau Ribas. Després de la seva lesió, el badaloní, que ja va poder jugar a la pista del Madrid, va tenir els primers minuts de la temporada a la Lliga anotant tres punts.</p>
      <p>La pròxima cita serà un duel clàssic contra un Fenerbahçe, que arriba en una posició molt complicada, lluny de les primeres posicions a l’Eurolliga, fet que ha provocat alguna esbroncada pujada de to d’Obradovic al seus. Una bona oportunitat per acabar de tancar la ferida de Madrid i consolidar el bon moment a Europa del Barça.</p>
    </article>
  </body>
</html>