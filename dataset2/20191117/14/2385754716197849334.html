<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/597789/o-proedros-tou-koa-egkainiase-to-gipedo-futsal-tou-dimou-tseriou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T14:15:00+00:00"/>
    <meta property="og:title" content="Ο Πρόεδρος του ΚΟΑ εγκαινίασε το γήπεδο Futsal του Δήμου Τσερίου"/>
    <meta property="og:description" content="Ο Πρόεδρος του Κυπριακού Οργανισμού Ανδρέας Μιχαηλίδης εγκαινίασε και παρέδωσε το Σάββατο 16 Νοεμβρίου 2019 στους κατοίκους του Δήμου Τσερίου έναν..."/>
  </head>
  <body>
    <article>
      <h1>Ο Πρόεδρος του ΚΟΑ εγκαινίασε το γήπεδο Futsal του Δήμου Τσερίου</h1>
      <address><time datetime="2019-11-17T14:15:00+00:00">17 Nov 2019, 14:15</time> by <a rel="author">Sigmalivesports</a></address>
      <p>Ο Πρόεδρος του Κυπριακού Οργανισμού Ανδρέας Μιχαηλίδης εγκαινίασε και παρέδωσε το Σάββατο 16 Νοεμβρίου 2019 στους κατοίκους του Δήμου Τσερίου έναν εξαιρετικό αθλητικό χώρο.<br/> <br/>Το γήπεδο Futsal, του οποίου την κατασκευή στήριξε οικονομικά ο ΚΟΑ, πράγμα το οποίο τόνισε στην τελετή των εγκαινίων στο χαιρετισμό του ο κ. Μιχαηλίδης, λέγοντας τα εξής: «Η απόφαση του Διοικητικού Συμβουλίου του Οργανισμού να στηρίξει οικονομικά την προσπάθεια του Δήμου Τσερίου, αντανακλά τόσο στον αθλητικό, όσο και στον κοινωνικό τομέα, από το σχεδιασμό του ΚΟΑ για τον κοινωνικό αθλητισμό. Όμως και από την Κυβερνητική πολιτική, όπου η Πολιτεία δια μέσω του ΚΟΑ στηρίζει και χρηματοδοτεί τη δυναμική της ανάπτυξης του αθλητισμού μας».<br/> <br/>Ο Πρόεδρος του ΚΟΑ τόνισε επίσης τη σημαντικότητα, της δημιουργίας αυτής της αθλητικής υποδομής: «O χώρος που εγκαινιάζουμε σήμερα περιλαμβάνει γήπεδο Futsal το οποίο θα βοηθήσει τους νέους και τις νέες της περιοχής να βρουν διέξοδο στην άθληση για ένα υγιή τρόπο ζωής. Εύχομαι ο χώρος αυτός να αξιοποιηθεί πλήρως προς όφελος των κατοίκων του Δήμου». Ο κ. Μιχαηλίδης ευχαρίστησε τον προκάτοχο του στον ΚΟΑ Κλεάνθη Γεωργιάδη και το Διοικητικό του Συμβούλιο για τη θετική τους ανταπόκριση στο αίτημα του Δήμου Τσερίου, ενώ συνεχάρη τον Δήμαρχο και το Δημοτικό Συμβούλιο Τσερίου για την προσπάθεια τους να δημιουργήσουν έναν εξαιρετικό αθλητικό χώρο. Συγχάρηκε επίσης τον πρώην Δήμαρχο και το Δημοτικό του Συμβούλιο που συνέλαβαν αρχικά την ιδέα αυτή».<br/> <br/>Ο Δήμαρχος Τσερίου Σταύρος Μιχαήλ από την πλευρά του ευχαρίστησε τον ΚΟΑ για την τεράστια συμβολή του να εγκριθεί και να κατασκευασθεί αυτός ο αθλητικός χώρος, ο οποίος είναι στη διάθεση των νέων του Δήμου μας για άθληση. Απευθυνόμενος στον Πρόεδρο του ΚΟΑ είπε: «Είναι μεγάλη τιμή για εμάς να παρευρίσκεται στον Δήμο μας ο κ. Ανδρέας Μιχαηλίδης και να εγκαινιάζει αυτό το ωραίο γήπεδο futsal».<br/> <br/>Μετά την τέλεση των εγκαινίων ομάδες από το Α’ Δημοτικό και το σωματείο Αναγέννηση Τσερίου έδωσαν αγώνα futsal.<br/> <br/>Στην τελετή των εγκαινίων εκ μέρους του ΚΟΑ παρέστη και το μέλος του Διοικητικού Συμβουλίου Δώρα Κυριάκου και λειτουργοί του Οργανισμού. Παρευρέθηκε επίσης η Δήμαρχος Λακατάμιας Φωτούλα Χατζήπαπα, καθώς Δημοτικοί Σύμβουλοι και παράγοντες του Δήμου Τσερίου.</p>
    </article>
  </body>
</html>