<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621981/%D9%85%D8%B5%D8%B1%D9%81-%D9%88%DB%8C%D8%AA%D8%A7%D9%85%DB%8C%D9%86-d-%D9%88-%D8%A7%D9%85%DA%AF%D8%A7-%DB%B3-%D8%A7%D9%84%D8%AA%D9%87%D8%A7%D8%A8-%D8%B1%D8%A7-%DA%A9%D8%A7%D9%87%D8%B4-%D9%86%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T14:09:00+00:00"/>
    <meta property="og:title" content="مصرف ویتامین D و امگا ۳ التهاب را کاهش نمی‌دهد"/>
    <meta property="og:description" content="مطالعات اخیر نشان می‌دهد که مصرف مکمل‌ها برای افزایش سطح ویتامین D و امگا ۳ ممکن است التهاب را در بدن کاهش ندهد."/>
  </head>
  <body>
    <article>
      <h1>مصرف ویتامین D و امگا ۳ التهاب را کاهش نمی‌دهد</h1>
      <address>
        <time datetime="2019-11-17T14:09:00+00:00">17 Nov 2019, 14:09</time>
      </address>
      <p>
        <i>مطالعات اخیر نشان می‌دهد که مصرف مکمل‌ها برای افزایش سطح ویتامین D و امگا ۳ ممکن است التهاب را در بدن کاهش ندهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این مطالعه جدید با هدف تعیین میزان نشانگرهای زیستی در چندین شاخص التهابی در افرادی که مکمل ویتامین D و اسیدهای چرب امگا ۳ یا روغن ماهی مصرف می‌کنند و مقایسه آن با افرادی که این مکمل‌ها را مصرف نمی‌کنند، صورت گرفته است.</p>
      <p>پس از گذشت یک سال، این مطالعه تفاوت معناداری در سطوح بین دو گروه نشان نداد.</p>
      <p>التهاب یک علامت مهم هشدار دهنده برای چندین بیماری مرگبار است؛ به ویژه مواردی که با افزایش سن و چاقی ارتباط دارند. این موارد شامل بیماری‌های قلبی-عروقی، نارسایی قلبی، پوکی استخوان، برخی از بیماری‌های عصبی از جمله بیماری آلزایمر، دیابت و برخی سرطان‌ها است.</p>
      <p>بسیاری از افراد از مکمل‌های ویتامین D و روغن ماهی برای کاهش التهاب در بدن و کمک به جلوگیری از بروز چنین شرایطی استفاده می‌کنند. با این حال، محققان این مطالعه جدید دریافتند که نه ویتامین D و نه روغن ماهی نمی‌توانند التهاب بدن را کاهش دهند و در بعضی موارد، نشانگرهای التهابی در افرادی که این مکمل‌ها را مصرف می‌کنند، حتی بیشتر از افرادی است که آن‌ها را مصرف نمی‌کنند.</p>
      <p>برخی نشانگرها نقش محوری در شروع التهاب دارند. توانایی تشخیص افزایش سطح این نشانگرها در خون می‌تواند ابزاری هشدار دهنده برای آگاه‌سازی متخصصان بهداشت و درمان در مورد میزان التهاب در بدن افراد باشد.</p>
      <p>بسیاری از افراد مکمل‌های ویتامین D و روغن ماهی را با اعتقاد به این که می‌توانند به کاهش التهابات کمک کنند، مصرف می‌کنند. در حالی که متخصصان مراقبت‌های بهداشتی می‌توانند توصیه‌های بهتر و تخصصی‌تری به افراد در مورد بهترین مکمل‌های مورد نیاز آن‌ها و دوز مناسب مصرفی را به آن‌ها ارائه دهند.</p>
      <p>در این مطالعه شرکت کنندگان ۲۰۰۰ واحد بین‌المللی ویتامین D، یک گرم امگا ۳ یا هر دو را در روز مصرف کردند. در عوض برخی از شرکت‌ کنندگان نیز دارونما دریافت کردند. محققان در آغاز آزمایش اندازه‌گیری‌های اولیه را انجام دادند که آن‌ها را با اندازه‌گیری‌هایی که یک سال بعد انجام دادند، مقایسه کردند.</p>
      <p>نتایج نشان داد که پس از گذشت یک سال از مصرف این مکمل‌ها، سطوح یک نوع از ویتامین D و یک نوع از امگا ۳ در خون افرادی که مکمل‌ها را مصرف می‌کنند به ترتیب ۳۹ و ۵۵ درصد بیشتر از افرادی بوده است که دارونما مصرف می‌کردند و حداقل تغییرات را داشته‌اند.</p>
      <p>این نشان می‌دهد که بدن شرکت کنندگان با موفقیت مکمل‌ها را جذب می‌کرده است اما با کمال تعجب در افرادی که مکمل‌های ویتامین D مصرف می‌کردند، میزان یکی از نشانگرهای اصلی در شروع التهاب‌ها در مقایسه با افرادی که دارونما مصرف می‌کردند، ۸.۲ درصد بیشتر بوده است. به این ترتیب این یافته‌ها نشان داد افراد با مصرف مکمل‌های ویتامین D در واقع سطوح این نشانگر را نیز در بدن خود افزایش می‌دهند.</p>
      <p>بنا بر گزارش سایت تخصصی مدیکال نیوز تودی، به طور قطع می‌توان گفت که در بیش از یک سال از آغاز این مطالعه، هیچ مکملی میزان نشانگرهای زیستی التهاب را کاهش نداد. هر چند به باور محققان هنوز هم به مطالعات بیشتری در این زمینه نیاز است.</p>
    </article>
  </body>
</html>