<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/trapezes/125437/pataei-gkazi-o-iraklis-ti-shediazei-kathe-trapeza"/>
    <meta property="og:site_name" content="Insider"/>
    <meta property="article:published_time" content="2019-11-17T14:00:00+00:00"/>
    <meta property="og:title" content="Πατάει «γκάζι» ο Ηρακλής - Τι σχεδιάζει κάθε τράπεζα"/>
    <meta property="og:description" content="Όπως τόνισε ο υπουργός Οικονομικών, Χρήστος Σταϊκούρας, η συστημική λύση θα μειώσει τα NPEs κατά 40% σε διάστημα 1,5-2 ετών, με τη βοήθεια κρατικών εγγυήσεων ύψους 12 δισ. ευρώ. Στόχος η ψήφιση του νομοσχεδίου εντός Δεκεμβρίου."/>
  </head>
  <body>
    <article>
      <h1>Πατάει «γκάζι» ο Ηρακλής - Τι σχεδιάζει κάθε τράπεζα</h1>
      <h2>Όπως τόνισε ο υπουργός Οικονομικών, Χρήστος Σταϊκούρας, η συστημική λύση θα μειώσει τα NPEs κατά 40% σε διάστημα 1,5-2 ετών, με τη βοήθεια κρατικών εγγυήσεων ύψους 12 δισ. ευρώ. Στόχος η ψήφιση του νομοσχεδίου εντός Δεκεμβρίου.</h2>
      <address><time datetime="2019-11-17T14:00:00+00:00">17 Nov 2019, 14:00</time> by <a rel="author">Βάσω Αγγελέτου</a></address>
      <p>Στις Βρυξέλλες και τη Φρανκφούρτη βρίσκεται το σχέδιο «Ηρακλής» για δραστική μείωση των κόκκινων δανείων μέσω τιτλοποιήσεων, προκειμένου η Επιτροπή Ανταγωνισμού της ΕΕ και η ΕΚΤ να γνωμοδοτήσουν για το νομοσχέδιο που έχει καταρτιστεί με σκοπό να ψηφιστεί εντός Δεκεμβρίου.</p>
      <p>Όπως τόνισε ο ίδιος ο υπουργός Οικονομικών, <b>Χρήστος Σταϊκούρας</b>, από το βήμα συνεδρίου την εβδομάδα που πέρασε, η συστημική λύση θα μειώσει τα NPEs κατά 40% σε διάστημα 1,5-2 ετών, με τη βοήθεια κρατικών εγγυήσεων ύψους 12 δισ. ευρώ. Πολύ σημαντικό στοιχείο του «Ηρακλή» είναι η τιμολόγηση των εγγυήσεων αυτών για τις τράπεζες, η οποία βρίσκεται σε άμεση συνάρτηση με τα ασφάλιστρα κινδύνου (CDS) και, κατά προέκταση, το spread των κρατικών ομολόγων.</p>
      <p>Στην παρούσα βάση, οι συνθήκες είναι εξαιρετικά ευνοϊκές και αναμένεται να βελτιωθούν περαιτέρω σε μια επόμενη αναβάθμιση του ελληνικού αξιόχρεου, αν και σημαντική επίδραση έχουν και διεθνείς οικονομικοί παράγοντες. Εν όψει των ανησυχιών για νέα επιβράδυνση της ανάπτυξης στην Ευρωζώνη, το οικονομικό επιτελείο της κυβέρνησης, η Τράπεζα της Ελλάδος και οι τέσσερις συστημικές τράπεζες σπεύδουν να ολοκληρώσουν τη διαδικασία της νομοθέτησης ώστε να αξιοποιηθεί εγκαίρως το θετικό momentum.<br/>Σε δημόσια τοποθέτησή του την Παρασκευή, ο κεντρικός τραπεζίτης Γιάννης Στουρνάρας υποστήριξε ότι θα πρέπει να βρεθεί λύση και για το υπόλοιπο 60% των κόκκινων δανείων και για το λόγο αυτό θα δρομολογηθεί η πρόταση που έχει υποβάλει η ΤτΕ για αξιοποίηση του αναβαλλόμενου φόρου.</p>
      <p>
        <b>Στον «Ηρακλή» ποντάρουν τις τιτλοποιήσεις τους οι τράπεζες</b>
      </p>
      <p>
        <b>Τράπεζα Πειραιώς</b>
      </p>
      <p>Τιτλοποιήσεις ύψους 6 δισ. ευρώ σχεδιάζει η Τράπεζα Πειραιώς το επόμενο εξάμηνο, εκτιμώντας ότι η ενεργοποίηση της συστημικής λύσης «Ηρακλής» θα δώσει σημαντικό «χέρι βοηθείας» για την υλοποίηση των συναλλαγών με συμφέροντες όρους. O διευθύνων σύμβουλος της τράπεζας, <b>Χρήστος Μεγάλου</b>, δήλωσε πρόσφατα ότι ήδη η πρώτη τιτλοποίηση ύψους 2 δισ. ευρώ που αφορά στεγαστικά δάνεια βρίσκεται σε εξέλιξη προκειμένου εντός των ημερών να αποσταλεί στον SSM για εξασφάλιση του SRT. Το Significant Risk Transfer αποτελεί αναγκαία προϋπόθεση των τιτλοποιήσεων κόκκινων δανείων, αφού ουσιαστικά μεταφέρει τον κίνδυνο από τον ισολογισμό της τράπεζας, βελτιώνοντας την ποιότητα των κεφαλαίων της.</p>
      <p>
        <b>Eurobank</b>
      </p>
      <p>Εν μέσω της συναλλαγής-μαμούθ για πώληση της τιτλοποίησης «Pillar» και της εταιρείας κόκκινων δανείων FPS στο fund PIMCO βρίσκεται η Eurobank, καθυστερώντας ελαφρώς τα σχέδιά της μέχρις ότου να αποκρυσταλλωθεί το πλαίσιο του «Ηρακλή». Σύμφωνα με πληροφορίες, είναι αναγκαίο η τιμολόγηση του σχεδίου να ενσωματωθεί στους όρους της συναλλαγής προκειμένου να ολοκληρωθεί ο μετασχηματισμός που ξεκίνησε η τράπεζα πριν από έναν περίπου χρόνο.</p>
      <p>
        <b>Εθνική Τράπεζα</b>
      </p>
      <p>Εντός του πρώτου εξαμήνου του 2020 θα ξεκινήσει την προετοιμασία των τιτλοποιήσεων η Εθνική Τράπεζα, μεταθέτοντας τον σχεδιασμό της ένα έτος νωρίτερα. Στόχος είναι να αξιοποιηθεί ο «Ηρακλής», καθώς έχει διάρκεια 18 μήνες -αν και, σύμφωνα με πληροφορίες, αναμένεται να δοθεί παράταση στις τράπεζες που δεν θα έχουν προλάβει να ενσωματώσουν τη λύση στα σχέδιά τους για μείωση των κόκκινων δανείων.</p>
      <p>
        <b>Alpha Bank</b>
      </p>
      <p>Εντός των επόμενων ημερών αναμένεται να παρουσιάσει η τράπεζα το ανανεωμένο στρατηγικό της πλάνο για αντιμετώπιση των NPEs, προχωρώντας σε ένα «σχήμα Eurobank», σύμφωνα με ασφαλείς πληροφορίες. Συγκεκριμένα, αναμένεται η Alpha Bank να προβεί σε πώληση πακέτου 10 δισ. ευρώ σε επενδυτή, μαζί με τους εργαζόμενους του τμήματος διαχείρισης κόκκινων δανείων. Το carve-out αναμένεται να χρηματοδοτήσει με ιδία κεφάλαια που θα ενισχυθούν με έκδοση ομολόγου Tier 2 ύψους 300-400 εκατ. ευρώ για τον σκοπό αυτό.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/trapezes/125401/xefortonoyn-ta-kokkina-akinita-oi-trapezes"/>
        <a href="https://www.insider.gr/trapezes/oikonomia/125306/iraklis-pire-prasino-fos-apo-kybernisi-trapezites-kai-feygei-gia"/>
        <a href="https://www.insider.gr/epiheiriseis/trapezes/125097/hiliades-epistoles-gia-tin-platforma-protis-katoikias"/>
      </related>
    </article>
  </body>
</html>