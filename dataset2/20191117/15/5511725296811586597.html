<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/biathlon/bendika-speciga-konkurence-pirmssezonas-macos-izcina-17-vietu-sacensibas-ar-kopeju-startu.d?id=51647085"/>
    <meta property="og:site_name" content="DELFI"/>
    <meta property="article:published_time" content="2019-11-17T15:19:07+00:00"/>
    <meta property="og:title" content="Bendika spēcīgā konkurencē pirmssezonas mačos izcīna 17. vietu sacensībās ar kopēju startu "/>
    <meta property="og:description" content="Latvijas biatloniste Baiba Bendika svētdien Lillehammeres apkārtnē sezonas ieskaņas sacensībās izcīnīja 17. vietu 12,5 kilometru distancē ar kopēju startu."/>
  </head>
  <body>
    <article>
      <h1>Bendika spēcīgā konkurencē pirmssezonas mačos izcīna 17. vietu sacensībās ar kopēju startu </h1>
      <address><time datetime="2019-11-17T15:19:07+00:00">17 Nov 2019, 15:19</time> by <a rel="author">LETA</a></address>
      <p>
        <b>Latvijas biatloniste <a href="https://www.delfi.lv/temas/baiba-bendika">Baiba Bendika</a> svētdien Lillehammeres apkārtnē sezonas ieskaņas sacensībās izcīnīja 17. vietu 12,5 kilometru distancē ar kopēju startu.</b>
      </p>
      <p>Uzvaru sacensībās izcīnīja iepriekšējās sezonas Lielā kristāla globusa ieguvēja Doroteja Vīrere no Itālijas, kura ugunslīnijā bija nekļūdīga, finišēdama pēc 35 minūtēm un 49,4 sekundēm.</p>
      <p>Otrā bija vāciete Denīze Hermana, kura uzvarētājai zaudēja 5,3 sekundes, bet trešo vietu ieņēma mājiniece Marte Ulsbū-Reiselanna, kura atpalika 8,2 sekundes. Viņām bija pa vienai kļūdai šautuvē.</p>
      <p>Bendika pirmajās divās šaušanās bija nekļūdīga un pēc puses no sacensībās bija 11.vietā, taču trešajā un ceturtajā ugunslīnijā neaizvēra attiecīgi vienu un divus mērķus, kas lika nedaudz atkāpties. Finišā viņa uzvarētājai zaudēja vienu minūti un 54 sekundes.</p>
      <p>Sacensībās ar kopēju startu piedalījās 76 biatlonistes.</p>
      <p>Jau ziņots, ka sestdien sprintā Bendika izcīnīja 21.vietu, kamēr vīriem Aleksandrs Patrijuks bija 70.vietā, bet Roberts Slotiņš ieņēma 80.pozīciju. No Latvijas sportistiem bija pieteikti, bet nestartēja Andrejs Rastorgujevs un Edgars Mise.</p>
      <p>Svētdien sacensības ar kopēju startu spēkosies arī kungi, bet latviešu biatlonisti nav atrodami A un B distanču pieteikumos.</p>
    </article>
  </body>
</html>