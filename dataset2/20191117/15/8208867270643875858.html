<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/salute/medicina-e-ricerca/2019/11/17/news/una_persona_su_quattro_non_si_lava_le_mani_dopo_aver_usato_il_bagno_dell_ufficio-241268265/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T15:22:00+00:00"/>
    <meta property="og:title" content="Una persona su quattro non si lava le mani dopo aver usato il bagno dell'ufficio"/>
    <meta property="og:description" content="I rischi per la salute evidenziati nell'imminenza del World Toilet Day. E ancora: il 33% utilizza smartphone, 12% mangia in toilette"/>
  </head>
  <body>
    <article>
      <h1>Una persona su quattro non si lava le mani dopo aver usato il bagno dell'ufficio</h1>
      <h2>I rischi per la salute evidenziati nell'imminenza del World Toilet Day. E ancora: il 33% utilizza smartphone, 12% mangia in toilette</h2>
      <address>
        <time datetime="2019-11-17T15:22:00+00:00">17 Nov 2019, 15:22</time>
      </address>
      <p><b>ROMA</b> - Il 19 novembre ricorre il <a href="https://www.worldtoiletday.info/">World Toilet Day,</a> giornata internazionale dedicata alla toilette istituita dalle Nazioni Unite nel 2001. Una giornata nata con l'obiettivo di sensibilizzare sui molti che ancora vivono senza servizi igienici adeguati: oltre il 60% della popolazione mondiale, secondo una stima Onu, con 892 milioni persone che non hanno altra possibilità per i bisogni fisiologici che spazi aperti. Ma anche in realtà urbane, come la nostra, è allarme igiene. Secondo una ricerca internazionale promossa da Initial, azienda nei servizi per l'igiene, l'84% dei lavoratori intervistati sostiene di lavarsi le mani dopo aver utilizzato i servizi, ma il 37% dello stesso campione ammette anche di non lavarle quando è di fretta. E dire che oggi ricorre l'anniversario della nascita dell'imperatore romano Vespasiano, noto per aver messo una tassa sugli orinatoi (gabinetti pubblici, che da allora vengono chiamati anche vespasiani) e per la risposta alle critiche: "pecunia non olet", il denaro non ha odore.<br/><br/>Tornando negli ambienti di lavoro, il 33% degli intervistati afferma di utilizzare lo smartphone quando va alla toilette e il 12% porta addirittura del cibo in bagno. Con questi presupposti, non è forse un caso che il 42% degli intervistati dichiari di non stringere la mano a persone che sono appena uscite dal bagno. Inoltre, il 49% degli intervistati dichiara di pranzare alla propria scrivania, contribuendo a favorire una maggiore diffusione di germi.</p>
    </article>
  </body>
</html>