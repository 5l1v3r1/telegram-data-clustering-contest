<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23496261-cazul-ursului-care-agonizat-marginea-drumului-ministrul-vela-demite-prefectul-harghita.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T15:31:00+00:00"/>
    <meta property="og:title" content="Cazul ursului care a agonizat pe marginea drumului: Ministrul Vela îl demite pe prefectul de Harghita"/>
    <meta property="og:description" content="Ministrul Afacerilor Interne, Ion Marcel Vela, a demarat procedura de demitere a prefectului judeţului Harghita, Jean-Adrian Andrei pentru ”modul în care autoritățile județene au gestionat"/>
  </head>
  <body>
    <article>
      <h1>Cazul ursului care a agonizat pe marginea drumului: Ministrul Vela îl demite pe prefectul de Harghita</h1>
      <address><time datetime="2019-11-17T15:31:00+00:00">17 Nov 2019, 15:31</time> by <a rel="author">G.S.</a></address>
      <p><b>​Ministrul Afacerilor Interne, Ion Marcel Vela, a demarat procedura de demitere a prefectului judeţului Harghita, Jean-Adrian Andrei pentru ”modul în care autoritățile județene au gestionat situația ursului lovit seara trecută de o mașină, între localitățile Praid și Sovata”.<br/></b><br/>”Astfel, a fost începută procedura de demitere din funcție a prefectului județului Harghita pentru că, în calitatea sa de Președinte al Comitetului Județean pentru Situații de Urgență, nu a luat măsurile corespunzătoare pentru a gestiona eficient și operativ această problemă, deși a fost înștiințat în timp util de către ISU Harghita despre eveniment și suferințele animalului rănit”, informează un comunicat MAI.<br/><br/>De asemenea, vor fi efectuate verificări pentru a se stabili dacă sunt și alte persoane, manageri din structurile MAI de la nivel central, care nu au stabilit procedurile și responsabilitățile clare de intervenție, conform prevederilor legale, mai spune sursa citată.<br/><br/><a href="https://www.hotnews.ro/stiri-esential-23495803-harghita-urs-fost-lovit-masina-sambata-seara-animalul-ranit-stat-toata-noaptea-marginea-drumului.htm">Un urs a fost lovit, sâmbătă seara, de un autoturism în care se aflau trei persoane, la ieșirea din localitatea Praid.</a> Animalul, grav rănit sâmbătă, în jurul orei 18.00, a agonizat pe marginea drumului până duminică la prânz, pentru că autoritățile nu reușeau să ia o decizie. Până la urmă, s-a luat decizia ca animalul să fie împușcat pentru a-i curma suferința.</p>
    </article>
  </body>
</html>