<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-teamball-23496272-israel-folau-considera-incendiile-din-australia-sunt-pedeapsa-lui-dumnezeu-pentru-legalizarea-avortului-casatoriilor-intre-persoane-acelasi-sex.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T15:41:00+00:00"/>
    <meta property="og:title" content="Israel Folau consideră că incendiile din Australia sunt o pedeapsă a lui Dumnezeu pentru legalizarea avortului şi căsătoriilor între persoane de acelaşi sex"/>
    <meta property="og:description" content="Rugbistul Israel Folau consideră că incendiile care au distrus suprafeţe uriaşe de vegetaţie în statele australiene Noua Galie de Sud şi Queensland sunt o pedeapsă a lui Dumnezeu pentru"/>
  </head>
  <body>
    <article>
      <h1>Israel Folau consideră că incendiile din Australia sunt o pedeapsă a lui Dumnezeu pentru legalizarea avortului şi căsătoriilor între persoane de acelaşi sex</h1>
      <address><time datetime="2019-11-17T15:41:00+00:00">17 Nov 2019, 15:41</time> by <a rel="author">Silviu Dumitru</a></address>
      <p><b>​Rugbistul Israel Folau consideră că incendiile care au distrus suprafeţe uriaşe de vegetaţie în statele australiene Noua Galie de Sud şi Queensland sunt o pedeapsă a lui Dumnezeu pentru legalizarea avortului şi căsătoriilor între persoane de acelaşi sex, potrivit News.ro.</b><br/><br/>"Au legalizat căsătoriile între persoane de acelaşi sex... mergând împotriva legilor lui Dumnezeu. Avortul, este OK acum să ucizi prunci, copii nenăscuţi şi ei consideră că este OK. Priviţi cât de repede ard aceşti arbuşti! Aceste secete, toate aceste lucruri au venit într-o scurtă perioadă de timp. Credeţi că e o coincidenţă? Ceea ce vedeţi în lume este doar o mică parte din judecata Domnului. Ştirile arată că aceste incendii sunt cele mai grave văzute în Australia. Nu au văzut nimic! Domnul ne vorbeşte, îţi vorbeşte pentru a te căi şi pentru a te întoarce de la asta",<b> a declarat Folau</b>, într-o predică ţinută, duminică, la Biserica lui Iisus Hristos din Kenthurs, potrivit mirror.co.uk.<br/><br/>În luna aprilie, federaţia australiană, Rugby Australia (rugby în 15), i-a reziliat contractul de jucător profesionist lui Israel Folau, după afirmaţiile homofobe făcute de acesta pe reţelele de socializare. "Beţivii, homosexualii, adulterii, mincinoşii, curvarii, hoţii, ateii, idolatrii, iadul vă aşteaptă. Căiţi-vă! Numai Iisus vă poate ajuta", <b>a scris cel mai cunoscut şi cel mai bine plătit rugbist australian, creştin fundamentalist, pe Instagram.<br/></b><br/>După ce Rugby Australia şi clubul său, New South Wales Waratahs, l-au ameninţat că îi vor rezilia contractul, sportivul a precizat că nu regretă afirmaţiile şi că, dacă aşa vrea Dumnezeu, va pune capăt carierei de rugbist profesionist.<br/><br/>Din acest motiv, contractul lui Folau a fost reziliat în cele din urmă şi sportivul a ratat Cupa Mondială disputată, recent, în Japonia.</p>
    </article>
  </body>
</html>