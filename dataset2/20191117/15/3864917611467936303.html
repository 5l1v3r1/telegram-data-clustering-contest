<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2819906-milovanov-nazvav-obekti-aki-ne-mozna-privatizovuvati.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T15:12:00+00:00"/>
    <meta property="og:title" content="Милованов назвав об'єкти, які не можна приватизовувати"/>
    <meta property="og:description" content="Перелік майна до приватизації буде складатися за чіткими критеріями, певна частина підприємств залишиться у держвласності."/>
  </head>
  <body>
    <article>
      <h1>Милованов назвав об'єкти, які не можна приватизовувати</h1>
      <h2>Перелік майна до приватизації буде складатися за чіткими критеріями, певна частина підприємств залишиться у держвласності.</h2>
      <address>
        <time datetime="2019-11-17T15:12:00+00:00">17 Nov 2019, 15:12</time>
      </address>
      <p>Про це в інтерв'ю "<a href="https://prm.ua/shhaslive-interv-yu-z-timofiyem-milovanovim-pro-kolomoyskogo-vpliv-oligarhiv-na-zelenskogo-ta-privatizatsiyu-ukrspirtu/?fbclid=IwAR3gXZU0DNLmT31RvgRi0KuIh72-bNWlAye51dhCzz4KfCyJoObFGX1hmX4">Прямому</a>" сказав міністр економіки Тимофій Милованов.</p>
      <p>"Давайте приватизацію розділимо на три частини. Перше — не все ми приватизуємо. Тобто є критерії, за якими ми визначаємося, що має бути приватизовано, а що не має. Ці критерії є стратегічність підприємства, сервісність підприємства і прибутковість". - сказав Милованов.</p>
      <p>Він зазначив, що певні підприємства завжди будуть залишатися у власності держави, те саме стосується не тільки підприємств юридичних осіб, а й активів.</p>
      <p>"Наприклад, аеропорти. Можливо, неважливі аеропорти можна зробити приватними. Але порти, вокзали, критичну інфраструктуру ми не можемо продавати. Акваторії портів… Тобто сам порт, можливо, і може бути приватним, а от купити акваторію і потім нікого туди не пускати — ми цього не допустимо. Тому певні аспекти інфраструктурні мають залишитися. У нас є університети, школи, лікарні тощо. Ми про це якось забуваємо, коли говоримо про приватизацію. У нас шалені обсяги ресурсів і активів, які важливі і стратегічні. І вони завжди будуть залишатися в державній власності", - сказав <a href="https://www.ukrinform.ua/tag-milovanov">Милованов</a>.</p>
      <p>Також, за його словами, не можуть бути приватними підприємства, які виконують важливі сервісні функції, такі наприклад, як ДП "ProZorro".</p>
      <p>Він також відзначив, що приватизація таких компаній, як "Укрзалізниця" потребує часу і може бути частковою.</p>
      <p>"Тобто всі ці компанії будуть залишатися. Ми зараз створюємо Фонд національного багатства, і цей фонд буде ними керувати", - сказав Милованов.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819086-rada-zaboronila-privatizaciu-pidzemnih-gazoshovis.html">Рада заборонила приватизацію підземних газосховищ</a>
      </blockquote>
      <p>Як повідомляв Укрінформ, 15 листопада міністерство розвитку економіки, торгівлі та сільського господарства заявило, що спільно з міністерствами та центральними органами управління було проаналізовано 1399 держпідприємств, які попередньо мають потенціал для роздержавлення, і 737 із них погоджені на приватизацію. Загальна вартість активів цих 737 підприємств складає понад 12 млрд гривень.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2818328-privatizacia-mae-vidbuvatis-bez-dogovornakiv-goncaruk.html">Приватизація має відбуватись без “договорняків” — Гончарук</a>
      </blockquote>
      <p>В Україні зараз 3643 об'єкти, в яких держава має більшу частку власності: 588 - це підприємства в зоні ООС або окупованому Криму, 115 - це підприємства сфери науки (Національна академія аграрних наук Національна Академія наук України) - самоврядні організації, які засновані на держвласності, але управляються загальними зборами своїх членів,. 766 - це стратегічні підприємства, які залишаються у державі - їх чекає реструктуризація з метою побудови ефективної системи корпоративного управління та робота на Фонд Національного багатства, 1261 - фактично банкрути, не ведуть ніякої діяльності - вони мають бути ліквідовані, щоб не бути тягарем для бюджету, 1006 - працюють, але не розвиваються - їх необхідно приватизувати.</p>
      <p>Загальна вартість усіх активів 3643 підприємств - 3,733 млрд грн, дохід з усіх цих підприємств - 744 млрд грн.</p>
    </article>
  </body>
</html>