<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/mish-mash/2019/11/17/princ-andriu-otreche-da-e-spal-sys-17-godishno-momiche.429923"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T15:55:00+00:00"/>
    <meta property="og:title" content="Принц Андрю отрече да е спал със 17-годишно момиче"/>
    <meta property="og:description" content="Интервюто му за Джефри Епстийн предизвика гняв във Великобритания | Dnes.bg"/>
  </head>
  <body>
    <article>
      <h1>Принц Андрю отрече да е спал със 17-годишно момиче</h1>
      <h2>Интервюто му за Джефри Епстийн предизвика гняв във Великобритания</h2>
      <address><time datetime="2019-11-17T15:55:00+00:00">17 Nov 2019, 15:55</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Обвиняван в сексуално насилие в рамките на аферата с американеца Джефри Епстийн, който се самоуби в ареста, британският принц Андрю, категорично отхвърли тези обвинения в безпрецедентно интервю, излъчено вчера вечерта по BBC, предадоха световните агенции, цитирани от БТА.</p>
      <p>Обвиненията дойдоха от жена, която твърди, че принцът я принудил да има сексуални отношения с него в имоти на Епстийн. В интервюто, продължило почти час и заснето в Бъкингамския дворец, принцът, който е втори син на кралица Елизабет Втора, твърди, че няма никакъв спомен да е срещал обвинителката си Вирджиния Робъртс.</p>
      <p>Днес това интервю беше водеща тема за британските издания, които са посветили на него първите си страници.</p>
      <p>Много от тях иронизират методите на защита на принца и смятат, че той се е представил катастрофално по време на интервюто. Изданията коментират, че има голям риск това интервю да се обърне срещу самия принц и срещу кралското семейство. Те посочват, че по време на него принцът изобщо не си давал сметка за сериозността на случая и на няколко пъти се смеел. Той също така не изразил никакво съжаление или безпокойство към жертвите на Епстийн, коментират вестниците.</p>
      <p>Принцът призна в интервюто, че отношенията му с американския финансист може да са поставили кралството семейство в неудобно положение, но заяви, че това не е навредило на репутацията на кралицата.</p>
      <p>Обвинителката на Епстийн твърди, че е била заставена да има сексуални отношения с принца в Лондон през 2001 г., когато тя била на 17 години, а после още два пъти в Ню Йорк и на частен остров на Епстийн на Карибите. Принцът заяви снощи, че такова нещо не се е случвало и каза, че е готов да даде показания пред правосъдието при подходящите обстоятелства.</p>
      <p>Пред пресата през август обвинителката пък беше казала, че принцът знае много добре какво е направил и изрази надежда, че той ще бъде честен. Тогава тя беше изслушана по време на съдебно заседание в Ню Йорк, където 15 други тъжителки се явиха също в съда, малко преди съдебното преследване срещу Епстийн да приключи с мотива, че той се е самоубил в затвора две седмици по-рано.</p>
      <p>Днес британски медии тиражират и снимка на принц Андрю с обвинителката като млада. На заден план се вижда Гизлен Максуел, дъщерята на медийния магнат Робърт Максуел. Много от обвинителките на Епстийн казват, че са били "набирани" от Гизлен, която е приятелка на принца и която е била бивша съратничка на американския финансист - нещо, което тя отрече.</p>
      <p>В интервюто снощи принц Андрю изрази съмнения за автентичността на снимката и каза, че всеки ден съжалява за срещата си с Епстийн в Ню Йорк след освобождаването му от затвора през 2010 г. Тогава той прекара 13 месеца зад решетките, след като през 2008 г. беше осъден заради склоняване на млади момичета да проституират във Флорида.</p>
      <p>През юли тази година Епстийн беше отново арестуван и обвинен, че е организирал в продължение на години мрежа от десетки млади момичета под негово влияние, които са правели масажи, преминаващи в изнасилвания в имотите му. Финансистът беше намерен мъртъв на 10 август в килията си в затвора в Ню Йорк и резултатите от аутопсията потвърдиха самоубийство.</p>
      <p>По повод скандала с интервюто, дадено от принца по "аферата Епстийн" бившата съпруга на Андрю - Сара Фъргюсън го защити, като написа в Twitter, че той е истински джентълмен, че има чувство за дълг и че е много мил. Сара и Андрю имат две деца.</p>
      <p>Според допитване на ЮГав от миналата година принц Андрю е най-малко популярният сред 15-те водещи фигури в британското кралско семейство.</p>
    </article>
  </body>
</html>