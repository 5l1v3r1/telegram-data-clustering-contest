<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zelenskiy-povinen-podolati-dilemu-poroshenko-ekspert-329966_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T15:54:00+00:00"/>
    <meta property="og:title" content="Зеленський повинен подолати &quot;дилему Порошенко&quot; — експерт"/>
    <meta property="og:description" content="Побудувати верховенство права, не втративши необхідної для цього реальної влади."/>
  </head>
  <body>
    <article>
      <h1>Зеленський повинен подолати "дилему Порошенко" — експерт</h1>
      <h2>Побудувати верховенство права, не втративши необхідної для цього реальної влади.</h2>
      <address>
        <time datetime="2019-11-17T15:54:00+00:00">17 Nov 2019, 15:54</time>
      </address>
      <p>Сакраментальні сто днів президентства Володимира Зеленського потрібно відраховувати не від вступу на посаду, а скоріше, від першої сесії новообраної Верховної Ради, де у нього — вперше в історії України — є власна монобільшість. Тільки після цього стали відносно зрозумілі розклад сил і способи дії гравців. Втім, базові виклики, які стоять перед новим президентом, мало відрізняються від тих, що стояли перед його попередником: зуміти знайти в собі сили і сміливість вискочити "за прапорці" радянських/пострадянських традицій, у яких він виховувався і ріс; подолати "дилему Петра Олексійовича" — побудувати верховенство права, не втративши необхідної для цього реальної влади; поєднати необхідні суспільством радикальні реформи з "інклюзивністю", властивій українській політичній культурі.</p>
      <p>Про це у своїй статті для <a href="https://dt.ua/">DT.UA</a> пише Володимир Дубровський, старший економіст CASE Україна, член Несторівської групи. На його думку, попередній президент не зміг зробити ні першого, ні другого, ні третього, за що і поплатився владою.</p>
      <p>"Ситуацію погіршує те, що Порошенко зустрічав усі свої виклики у всеозброєнні, оскільки був досвідченим політиком, мав не дуже великий, але потужний особистий "клан", підтримку Заходу, професійну кваліфікацію в дипломатії, єднання громадянського суспільства плюс, що досить важливо, особистий фінансовий капітал. У Зеленського немає нічого з переліченого. Зате він має значно більшу реальну підтримку, молодший, "нічим не зобов'язаний" майже нікому, і головне, не має за спиною обтяжливого досвіду, за що, власне, і любить його частина виборців. Поки що", — зазначає експерт.</p>
      <p>За його словами, післявиборна популярність Зеленського вже почала падати, і якщо президент і його політсила продовжать робити помилки, то недалеко той час, коли він заздритиме Порошенку. За роздутою перед виборами ненавистю й бурхливими перипетіями турборежиму мало хто помітив, що Революція Гідності триває, хоча й у досить чудернацький спосіб. Цього разу змінився, ні більше ні менше, спосіб управління країною.</p>
      <p>Детальніше про виклики перед Зеленським читайте у матеріалі Володимира Дубровського "<a href="https://dt.ua/internal/za-praporci-329855_.html"><b>"За прапорці!"</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>