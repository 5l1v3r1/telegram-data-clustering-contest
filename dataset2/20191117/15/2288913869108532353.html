<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191116_04721083"/>
    <meta property="og:site_name" content="De Standaard"/>
    <meta property="article:published_time" content="2019-11-17T15:03:00+00:00"/>
    <meta property="og:title" content="Protest tegen hoge brandstofprijzen in Iran: ‘Duizendtal actievoerders opgepakt’"/>
    <meta property="og:description" content="Bij protesten tegen de hogere benzineprijzen zijn in Iran al ongeveer duizend actievoerders opgepakt. Dat heeft het Iraanse nieuwsagentschap Fars zondag me..."/>
  </head>
  <body>
    <article>
      <h1>Protest tegen hoge brandstofprijzen in Iran: ‘Duizendtal actievoerders opgepakt’</h1>
      <address>
        <time datetime="2019-11-17T15:03:00+00:00">17 Nov 2019, 15:03</time>
      </address>
      <p>Bij protesten tegen de hogere benzineprijzen zijn in Iran al ongeveer duizend actievoerders opgepakt. Dat heeft het Iraanse nieuwsagentschap Fars zondag meegedeeld. De hoogste leider van Iran, ayatollah Ali Khamenei, steunt de beslissing van de regering om de benzineprijzen in het Aziatische land te verhogen.</p>
      <p>Sinds vrijdag komen in verschillende Iraanse steden mensen op straat om te betogen tegen de regeringsbeslissing om benzine te rantsoeneren en de benzineprijzen te verhogen. Volgens het semi-officiële persagentschap Isna hebben de onlusten al zeker aan twee mensen het leven gekost. In het zuidelijke Sirjan stierf vrijdag één burger en vielen verschillende gewonden. Zaterdag werd een politieagent doodgeschoten bij rellen in de stad Kermanshah.</p>
      <p>Bij de protesten zijn al ongeveer duizend actievoerders opgepakt. Dat heeft het Iraanse nieuwsagentschap Fars zondag meegedeeld. Nog volgens Fars, dat dicht bij het Iraanse regime aanleunt, werden zaterdag bij het protest meer dan honderd banken en verschillende winkels in brand gestoken.</p>
      <p>Sinds zaterdagmiddag is in Iran ook de toegang tot het internet op vele plaatsen geblokkeerd.</p>
      <p>De hoogste leider van Iran, ayatollah Ali Khamenei, steunde inmiddels de beslissing van de regering om de benzineprijzen in het Aziatische land te verhogen. Met de inkomsten van de hogere brandstofprijzen wil Iran, naar eigen zeggen, middelen opzij zetten om de sociale uitkeringen te financieren. 'Ik ben geen expert en er zijn verschillende meningen over de beslissing. Als de leiders van ons land die beslissing nemen, steun ik die', aldus Khamenei.</p>
    </article>
  </body>
</html>