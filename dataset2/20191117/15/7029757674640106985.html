<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/manolova-iska-oshte-66-mln-leva-v-byudzheta-za-bezplatni-detski-gradini-za-vsichki-detsa.html"/>
    <meta property="og:site_name" content="News.bg"/>
    <meta property="article:published_time" content="2019-11-17T15:41:35+00:00"/>
    <meta property="og:title" content="Манолова иска още 66 млн. лева в бюджета за безплатни детски градини за всички деца"/>
    <meta property="og:description" content="Според нея това е възможно предвид отчетения излишък от 2 млрд. лева"/>
  </head>
  <body>
    <article>
      <h1>Манолова иска още 66 млн. лева в бюджета за безплатни детски градини за всички деца</h1>
      <address>
        <time datetime="2019-11-17T15:41:35+00:00">17 Nov 2019, 15:41</time>
      </address>
      <p><b>За да отпаднат напълно таксите за детски градини и ясли на всички деца у нас, е нужно в бюджета за 2020 г. да бъде заложена сумата от 66 млн. лева.</b> Това заявява в своя позиция Мая Манолова по повод предложението на управляващите <a href="https://news.bg/politics/detskata-gradina-bezplatna-za-romcheta-i-za-sotsialno-slabi.html">т<b>аксите за детски градини и ясли на социално слабите семейства</b> </a>да се поемат от държавата.</p>
      <p>Според Манолова, след като отчетеният излишък за 9-месечието е около 2 млрд. лева, това означава, че <b>осигуряването на необходимите по нейни изчисления 66 млн. лева за е напълно възможно.</b></p>
      <p>Манолова е на мнение, че не само социално слабите деца, а <b>всички български деца в тази възраст трябва да бъдат освободени от такси.</b></p>
      <p>Всяко дете има право на образование, но не всеки родител може да си го позволи, подчертава тя и напомня, че голяма част от родителите не могат да плащат такси поради ниски доходи.</p>
      <p>В позицията си Манолова твърди, че <b>деца, които не са посещавали детски заведения, по-лесно отпадат от училище</b>, а инвестициите в ранно детско развитие имат най-висока възвръщаемост.</p>
      <p>Според нея осигуряването на таксите от бюджета ще бъде и <b>стимул за подобряване на раждаемостта</b> на фона на демографската криза.</p>
      <p>Тя напомня, че проблем в столицата е липсата на достатъчно места в детските градини и ясли. По нейни изчисления <b>за София са нужни 35 нови детски градини за <a href="https://news.bg/regions/nad-7-000-detsa-ostanaha-bez-myasto-v-stolichnite-detski-gradini-i-yasli.html">чакащите 7 000 деца</a>, което би струвало около 70 млн. лв. само в столицата.</b></p>
      <p>Манолова изтъква, че в момента в проекта на бюджета за 2020 г. са предвидени до 70 млн. лв. за изграждане и реконструкция на детски ясли, градини и училища в цялата страна. Тези средства по думите й очевидно няма да са достатъчни за решаване на проблема през следващата година. По тази причина тя<b> настоява предвидената сума да бъде увеличена до 100 млн. лв.</b></p>
    </article>
  </body>
</html>