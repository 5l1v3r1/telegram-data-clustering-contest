<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sport/_ukrayina-vryatuvala-nichiyu-iz-serbiyeyu-na-ostannij-hvilini/938559"/>
    <meta property="og:site_name" content="Gazeta.ua"/>
    <meta property="article:published_time" content="2019-11-17T15:39:00+00:00"/>
    <meta property="og:title" content="Україна врятувала нічию із Сербією на останній хвилині"/>
    <meta property="og:description" content="Добрий день! Сьогодні збірна України офіційно завершує відбірний турнір до Євро-2020 матчем із Сербією в Белграді. Завчасно, за два тури до фінішу, наші хлопці забезпечили собі перше місце. Однак інтрига є і в сьогоднішній грі. Найперше &amp;ndash; сербам потрібна перемога. У разі нічиї ..."/>
  </head>
  <body>
    <article>
      <h1>Україна врятувала нічию із Сербією на останній хвилині</h1>
      <address><time datetime="2019-11-17T15:39:00+00:00">17 Nov 2019, 15:39</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938559_w_300.jpg?v=0"/>
        <figcaption>Серби спробують створити на стадіоні пекло</figcaption>
      </figure>
      <p>Добрий день!</p>
      <p>Сьогодні збірна України офіційно завершує відбірний турнір до Євро-2020 матчем із Сербією в Белграді. Завчасно, за два тури до фінішу, наші хлопці забезпечили собі перше місце.</p>
      <p>Однак інтрига є і в сьогоднішній грі. Найперше – сербам потрібна перемога. У разі нічиї або поразки Португалії в Люксембурзі саме Сербія буде другою. Господарі мріють помститися Україні за<a href="https://gazeta.ua/articles/sport/_treba-pomstitisya-ukrayini-tadich/938430"> принизливу поразку </a>з рахунком – 0:5 у Львові. "Ті 0:5 досі сидять у наших серцях", – кажуть сербські футболісти.</p>
      <p>Не можна сказати, що збірній України абсолютно байдужа сьогоднішня гра. Наша команда не погоджується програвати. Річ у тім, що Україні конче необхідно бути сіяною під час жеребкування прийдешнього турніру, яке відбудеться 30 листопада в Бухаресті. А для цього треба, як мінімум, не програти.</p>
      <p>І остання інтрига, яка цілком може стати першою – стосунки між уболівальниками і країнами взагалі. Не секрет, що Сербія завжди підтримує Росію. Зокрема – у війні проти України. Фанатські акції на підтримку Путіна і окупації Криму – не дивина в Сербії. Саме тому керівники футбольних федерацій домовилися, що у Львові не буде сербських фанів, а в Белграді – українських.</p>
      <p>Стали відомі стартові склади команд:</p>
      <p><b>Сербія</b>: Райкович - Родич, Коларов, Міленкович, Нік. Максимович - Нем. Максимович, Гудель - Радоньїч, Ляйич, Тадич - Мітрович.</p>
      <p>Запасні: Дмитрович, Роцков, Милетич. Младенович, Мілівоєвич, Спайич, Мілунович, Гачінович Лукич, Джурічич, Милинкович-Савич, Павлович.</p>
      <p><b>Україна</b>: Пятов - Миколенко, Кривцов, Матвієнко, Караваєв - Сидорчук, Малиновський, Коваленко - Циганков, Ярмоленко - Яремчук.</p>
      <p>Запасні: Паньків, Лунін, Соболь, Пластун, Болбат, Шабанов, Коноплянка, Шепелєв, Буяльський, Шахов, Безус, Бесєдін.</p>
      <p>Несподіванка у складі України лише одна – Коноплянка в запасі.</p>
      <p>Степаненко – дискваліфікований, Марлос, Мораєс – травмовані.</p>
      <p>Матч не дуже популярний у Сербії. На пекло не дуже схоже – від сили збереться 10 тисяч уболівальників. Це й на краще.</p>
      <p>Вони знущаються над нами: на центральній трибуні напис – "Газпром".</p>
      <p>Гра почалася!</p>
      <p>2 хв. Серби відразу спробували затиснути нас на власній половині поля. До удару справа не дійшла.</p>
      <p>4 хв. Ініціатива в господарів. Наші ще не впіймали свою гру.</p>
      <p>6 хв. Радоньїч пройшов правим флангом і прострілив. П'ятов на місці!</p>
      <p>8 хв. Гол! Пенальті у наші ворота. Матвієнко навмисне підставився зі своєю рукою. Злякався удару й відвернувся. Тадич забиває – 1:0.</p>
      <p>11 хв. Огризнулися наші. Ярмоленко ударив здалеку – неточно.</p>
      <p>12 хв. Тадич ледь не подвоює рахунок. Вдалося заблокувати удар із 10 метрів.</p>
      <p>16 хв. Здається, скинули оберти серби. Свою справу господарі зробили. Побачмо, як наші побіжать відновювати статус-кво.</p>
      <p>20 хв. Є перший удар у площину воріт! Ярмоленко пробив у кут, але там був голкіпер.</p>
      <p>22 хв. Моментище! Штанга! Яремчук виходив сам на сам, Райкович збив його, а Ярмоленко добивав у порожні ворота, але влучив у стійку!! Оце не щастить!</p>
      <p>24 хв. Серби не сідають в оборону, а відповідають. Льяїч бив з лінії карного майданчика, але Матвієнко підставив ногу. Рикошет і рятівний кутовий.</p>
      <p>28 хв. Льяїч бив із 25 метрів. М'яч розминувся із нижнім кутом на відстані 10 сантиметрів.</p>
      <p>30 хв. Радоньїч возить Миколенка на фланзі, як тільки хоче.</p>
      <p>
        <b>32 хв. ГОЛ!!!! Ось вам і Яремчук! Ідеально подав Циганков на голову Романові й без шансів для воротаря! 1:1!</b>
      </p>
      <p>35 хв. Серби заметушилися! Їх нічия ніяк не влаштовує. Та ще й Люксембург у паралельному матчі тримаєься прои Португалії – 0:0.</p>
      <p>39 хв. Малиновський вдарив здалеку з правої і трохи насмішив публіку. Не вдався удар.</p>
      <p>40 хв. Циганков розігрався. Гарний пас на Миколенка, але Віталій не зумів оборобити м'яч. Шкода!</p>
      <p>43 хв. Здається, перехопили ініціативу наші. Як же важливо зараз забити!</p>
      <p>44 хв. Яремчук нас чує! Б'є точно в кут, але лисий Райкович тягне удар!</p>
      <p>Все, перший тайм закінчено. Сербія дуже впевнено почала, але потім Україна тихою сапою перехопила ініціативу, зрівняла рахунок і могла вийти вперед.</p>
      <p>А в паралельному матчі Португалія забила – 0:1. Важко буде сербам відновити психологічну рівновагу в перерві.</p>
      <p>Поновилася гра!</p>
      <p>47 хв. Караваєв проривався флангом, але захисники заблокували простріл.</p>
      <p>48 хв. Малиновський впіймав м'яч, бив із 20 метрів просто по центру, але не влучив. Не йдуть сьогодні удари в Руслана.</p>
      <p>50 хв. А от у Льяїча удар гарний. У струнку витягнувся П'ятов, але парирував постріл.</p>
      <p>55 хв. Малиновський втратив м'яч перед воротами сербів. Задумався Руслан.</p>
      <p>57 хв. Гол! Проґавили Мітровича наші. Закинули за комір Караваєву, а Мітрович розстріляв – 2:1.</p>
      <p>61хв. Знову ініціатива в господарів поля. Наші приходять до тями.</p>
      <p>63 хв. Радоньїч ледь не вийшов сам на сам. Матвієнко в дивовижному підкаті вибив м'яч.</p>
      <p>67 хв. Серби забрали м'яч і катають його у своє задоволення.</p>
      <p>69 хв. Мали момент наші. Але завовтузилися й ніхто не вдарив у підсумку.</p>
      <p>70 хв. Заміна у Сербії. Гачинович замість Льяїча. Шевченко без замін поки.</p>
      <p>71. хв. Мітрович ледь не забив удруге. Під кутом виходив форвард "Фулхема", але наш воротар незворушний.</p>
      <p>75 хв. Гарний навіс від Миколенка, але Циганков не знайшов ворота.</p>
      <p>77 хв. Заміни, замість Максимовича – Мілівоєвич. У нас замість Циганкова вийшов Бесєдін, а замість Сидорчука – Шепелєв.</p>
      <p>80 хв. Серби потихеньку починають сушити гру. Що й зрозуміло.</p>
      <p>82 хв. Остання заміна у сербів. Замість Радоньїча – Міленкович-Савич.</p>
      <p>86 хв. Караваєв чекав м'яч, а Гачинович обікрав його. Ще один шанс на атаку згаяно.</p>
      <p>88 хв. Оце вже, схоже, останній момент. Дійшов пас до Шепелєва, але він метрів із семи ударив у небеса!</p>
      <p>89 хв. Шахов замість Малиновського виходить на останні хвилини.</p>
      <p>90 хв. Пішли наші на штурм, але моментів немає.</p>
      <p>
        <b>90+4 ГОЛ!!! Бесєдін відіграється!! Штурмували-штурмували. Бесєдін підхопив у центрі карного майданчика й ударом у кут урятував гру!!! – 2:2</b>
      </p>
      <p>Таким чином збірна України без поразок закінчила відбірний турнір і тепер точно потрапить у першу корзину посіву.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/sport/_belgiya-poznuschalasya-z-rosiyi/938498"/>
      </related>
      <blockquote>Жеребкування Євро-2020 відбудеться 30 листопада в Бухаресті.</blockquote>
    </article>
  </body>
</html>