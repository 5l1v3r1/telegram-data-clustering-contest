<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mig.com.ua/u-zaporizhzhi-vlada-zrobila-krok-nazustrich-velosipedistam-spodivaiemosja-nastupnij-ne-zabaritsja/"/>
    <meta property="og:site_name" content="МИГ"/>
    <meta property="article:published_time" content="2019-11-17T15:41:03+00:00"/>
    <meta property="og:title" content="У Запоріжжі влада зробила крок назустріч велосипедистам. Сподіваємося, наступний не забариться"/>
    <meta property="og:description" content="Здається, у Запоріжжі облаштування велосипедної інфраструктури переходить від теорії до практики:). Днями громадська організація «Спільно HUB» презентувала «Програму розвитку велоінфраструктури м.Запоріжжя на 2019-2021 роки&quot; та влаштувала її публічне обговорення разом з представниками велоруху. Все"/>
  </head>
  <body>
    <article>
      <h1>У Запоріжжі влада зробила крок назустріч велосипедистам. Сподіваємося, наступний не забариться</h1>
      <address><time datetime="2019-11-17T15:41:03+00:00">17 Nov 2019, 15:41</time> by <a rel="author" href="https://mig.com.ua/author/anna/" target="_blank">Анна Чуприна</a></address>
      <p>
        <b>Здається, у Запоріжжі облаштування велосипедної інфраструктури переходить від теорії до практики:). Днями громадська організація «Спільно HUB» презентувала «Програму розвитку велоінфраструктури м.Запоріжжя на 2019-2021 роки» та влаштувала її публічне обговорення разом з представниками велоруху.</b>
      </p>
      <h3>Все починалося з петиції</h3>
      <p>Приємно відзначити, що обговорення, яке почалося в обласній універсальній науковій бібліотеці о 18.30 і тривало майже до 21.00, продемонструвало зразок плідної взаємодії влади та громадськості. Воно зацікавило більше 20-ти активістів ГО «Запорізький велоклуб» та небайдужих до пересування на роверах громадян, поспілкуватися з якими прийшли представники Департаменту інфраструктури та благоустрою Запорізької міської ради на чолі з керівником відділу дорожньо-мостового господарства Максимом Кущенком.</p>
      <p>Максим Анатолійович нагадав, що все почалося два роки тому з петиції про необхідність створення велосипедної інфраструктури, яку міська рада розглянула та погодилася з тим, що ця ініціатива громадськості має слушність. Після цього відбулося знайомство представників департаменту інфраструктури та благоустрою з активістами ГО «Спільно HUB», які запевнили посадовців, що не кинуть їх розбиратися сам на сам з цією проблемою, і взялися до конкретної роботи.</p>
      <p>Як розповіла на обговоренні координаторка ГО «Спільно HUB» Ганна Дворна, результатом обопільних зусиль стало прийняття депутатами восени минулого року «Програми розвитку велоінфраструктури м. Запоріжжя на 2019 рік». Вона складалася з двох частин: розробка проектно-кошторисної документації [надалі – ПКД] на реконструкцію тротуару по Прибережній магістралі від вулиці Глісерної до вулиці Запорізької та <a href="https://zp.gov.ua/upload/content/o_1dor68b4q13601avt1vhd1r7t1vrc36.pdf">«Концепції розвитку велоінфраструктури міста Запоріжжя»</a> [надалі – Концепція].</p>
      <h3>Концепція «запрограмувала» місто на увагу до  роверистів</h3>
      <p>Для підготовки цього документу на майже 50-ти сторінках була використана методика планування веломережі, яка застосовується у Німеччині. Теоретичні розділи підготовлені  на  основі  матеріалів  проектів  Європейського  Союзу  та міжнародних  організацій,  які  займаються  популяризацією  та  розвитком велотранспорту.</p>
      <p>У Концепції детально проаналізована поточна ситуація, статистика дорожньо-транспортних пригод за участі велотранспорту, існуюча велоінфраструктура [доріжки та парковки]. Для її розвитку вироблені рекомендації стосовно пріоритетних заходів для Запоріжжя. Серед них  запропоновано створення мережі велосипедних шляхів та рекреаційних веломаршрутів. До них додано схеми, типові профілі, рекомендації з облаштування, передбачена інтеграція з громадським транспортом. Детально розглянуті найбільш прийнятні варіанти парковок біля закладів та у житлових кварталах, визначені принципи вибору точок прокату велосипедів та електросамокатів.</p>
      <p>Концепція була затверджена міською радою 30 жовтня поточного року. Заклади та підприємства мають враховувати її при проектуванні будівництва й ремонту вулиць, доріг, об’єктів інфраструктури.</p>
      <h3>З’єднаємо Новокузнецьку  та Тюленіна велодоріжкою!</h3>
      <p>Зрозуміло, що цей стратегічний документ окреслює завдання на багато років. Першим же кроком на цьому шляху і стала «Програма розвитку велоінфраструктури у місті Запоріжжя на 2019-2021 роки», що логічно продовжує попередню програму. На її втілення планується витратити більше 27 мільйонів гривень.</p>
      <p>Цього разу активісти та посадовці скористалися як європейським досвідом, так і вітчизняним – громадських організацій U-Cycle [Асоціація велосипедистів Києва], «Свідоме місто», «Урбан-рух «Запоріжжя велосипедне», а також роверистів Вінниці, Івано-Франківська, Яремче, Львова та інших.</p>
      <p>Розробники вважають, що на перших етапах доцільно сприяти велорухові у центральних районах міста, його історичних та рекреаційних зонах. А у фіналі має відбутися сполучення велодоріжок густонаселених районів із центром.</p>
      <p>У Запоріжжі зараз в наявності лише два об’єкти відповідної інфраструктури – велодоріжка на вулиці Новокузнецькій та велосмуга на вулиці Тюленіна. Тому вирішено перш за все їх з’єднати. Почати пропонується з реконструкції згаданого шматка Прибережної магістралі довжиною близько 1,6 кілометра між вулицями Глісерна та Запорізька вартістю близько семи мільйонів гривень, ПКД на яку практично готова. Її остаточне затвердження очікується в січні-лютому наступного року. Якщо Програма буде погоджена депутатським корпусом і все буде гаразд з наповненням бюджету, то в червні можна було б розпочати роботи. А паралельно зайнятися розробкою ПКД на створення велодоріжки довжиною приблизно 3,6 кілометра від вулиці Запорізької до Вознесенівського парку. За умови дотримання термінів і, знову ж таки, фінансових гараздів [бо треба вкласти більше 15 мільйонів гривень], ця доріжка може бути побудована у 2021 році.</p>
      <p>Окремо програмою передбачена робота ще по трьох відтинках Прибережної магістралі: реконструкція автодороги від Глісерної до автомобільного мосту через річку Мокра Московка, капремонт самого мосту та капремонт ділянки шляху від Мокрої Московки до перехрестя вулиць Автозаводської та Новокузнецької з транспортною розв’язкою. На ці об’єкти вже існує ПКД, розроблена у 2017 та 2018 роках іншими замовниками робіт, яка навряд чи враховує інтереси велосипедистів. Але з 1 вересня 2018 року в Україні діють нові державні будівельні норми, які зробили проектування велодоріжок та велосмуг обов’язковими. Тож, вірогідно, громадськості доведеться попрацювати над пропозиціями внесення відповідних змін до розроблених ПКД.</p>
      <p>А поки активісти та представники департаменту інфраструктури та благоустрою ходять по комісіях, переконуючи депутатів у необхідності прийняття на листопадовій сесії «Програми розвитку велоінфраструктури у місті Запоріжжі на 2019-2021 роки». Бажаємо їм успіху!</p>
      <p>
        <b>Ганна Чуприна, фото автора</b>
      </p>
    </article>
  </body>
</html>