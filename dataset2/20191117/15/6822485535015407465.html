<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826123.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T15:56:00+00:00"/>
    <meta property="og:title" content="کشف ۲۱ تن انواع مواد مخدر در کشور"/>
    <meta property="og:description" content="به گزارش ایرنا، ناصر اصلانی با اشاره به این که مجموع کشفیات این هفته ۲۱ هزار و ۱۷۳ کیلوگرم است، افزود: این میزان کشفیات در مقایسه با مدت مشابه سال گذشته که ۱۰ هزار و ۶۲۰ کیلوگرم بوده، ۹۸ درصد افزایش یافته است."/>
  </head>
  <body>
    <article>
      <h1>کشف ۲۱ تن انواع مواد مخدر در کشور</h1>
      <address>
        <time datetime="2019-11-17T15:56:00+00:00">17 Nov 2019, 15:56</time>
      </address>
      <p>معاون مقابله با عرضه و امور بین الملل ستاد مبارزه با مواد مخدر، از کشف بیش از ۲۱ تن مواد مخدر در کشور در حد فاصل ۱۱ تا ۱۷ آبان ماه خبر داد و گفت: ۸۱ درصد کشفیات اطلاعاتی بود.</p>
      <p>به گزارش ایرنا، ناصر اصلانی با اشاره به این که مجموع کشفیات این هفته ۲۱ هزار و ۱۷۳ کیلوگرم است، افزود: این میزان کشفیات در مقایسه با مدت مشابه سال گذشته که ۱۰ هزار و ۶۲۰ کیلوگرم بوده، ۹۸ درصد افزایش یافته است.</p>
      <p>وی یادآور شد: ۱۷ هزار و ۴۳۵ کیلوگرم از مجموع کشفیات مربوط به ماده مخدر تریاک بود که ۸۲ درصد کشفیات را به خود اختصاص داده است.</p>
      <p>معاون دبیرکل ستاد بیان کرد: همچنین از این میزان ۷۷۲ کیلوگرم حشیش، ۲ هزار و ۲۳۶ کیلوگرم مرفین، ۱۱۴ کیلوگرم هروئین، ۴۱۳ کیلوگرم گراس، ۶۲ کیلوگرم شیشه و ۱۴۱ کیلوگرم سایر مواد کشف شده است.</p>
      <p>اصلانی خاطرنشان کرد: در هفته یاد شده در مجموع ۶ هزار و ۸۴۴ متهم در ارتباط با جرایم مواد مخدر و خصوصاً طی طرح‌های جمع‌آوری و ساماندهی معتادان متجاهر در سطح کشور دستگیر شده‌اند که از این تعداد ۴ هزار و ۴۰۳ نفر به اتهام قاچاق و توزیع مواد مخدر و ۲ هزار و ۳۷۰ نفر معتاد متجاهر دستگیر شده‌اند. همچنین در میان دستگیرشدگان ۷۱ نفر از اتباع بیگانه بودند.</p>
      <p>وی با بیان اینکه بالغ بر ۸۵ درصد کشفیات این بازه زمانی مربوط به هفت استان کشور است،‌ اظهار داشت: بیشترین حجم کشفیات با ۱۰هزار و ۱۲۹ کیلوگرم مربوط به استان سیستان و بلوچستان است که معادل ۴۸ درصد کشفیات کشور و کرمان با ۲هزار و ۸۹۸، هرمزگان با هزار و ۴۸۵، یزد با هزار و ۳۴۱، خراسان جنوبی با هزار و ۱۲۸، گلستان با ۶۰۷ و خوزستان با ۴۶۲ کیلوگرم به ترتیب در رتبه‌های بعدی قرار دارند.</p>
      <p>معاون دبیرکل ستاد افزود: سهم کشفیات ۵ استان اولویت دار حوزه مقابله یعنی سیستان و بلوچستان، کرمان، هرمزگان، بوشهر و خراسان جنوبی از کشفیات کشور در هفته مذکور  ۶۳ درصد است.</p>
      <p>اصلانی اظهار داشت: طی این مدت ۳۷۸ دستگاه خودرو، ۷۰ دستگاه موتور و ۱۸ قبضه سلاح توقیف شد و ۸۱ درصد کشفیات اطلاعاتی و ۱۸ درصد انتظامی بوده است.</p>
    </article>
  </body>
</html>