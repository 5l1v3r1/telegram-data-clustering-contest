<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621992/%D8%AF%D9%85%D8%A7%DB%8C-%D8%B2%DB%8C%D8%B1-%D8%B5%D9%81%D8%B1-%D8%AF%D8%B1%D8%AC%D9%87-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87-%D9%88-%DB%B1%DB%B2-%D8%B4%D9%87%D8%B1-%D8%AF%DB%8C%DA%AF%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T15:43:00+00:00"/>
    <meta property="og:title" content="دمای زیر صفر درجه در مناطق زلزله‌زده و ۱۲ شهر دیگر"/>
    <meta property="og:description" content="مدیر کل پیش بینی و هشدار سریع سازمان هواشناسی ضمن اشاره به تداوم بارش‌ باران و برف در کشور تا روز چهارشنبه (۲۹ آبان) گفت: دمای هوا در ۱۳ شهر از جمله تبریز فردا (۲۷ آبان) به زیر صفر درجه سانتیگراد می‌رسد."/>
  </head>
  <body>
    <article>
      <h1>دمای زیر صفر درجه در مناطق زلزله‌زده و ۱۲ شهر دیگر</h1>
      <address>
        <time datetime="2019-11-17T15:43:00+00:00">17 Nov 2019, 15:43</time>
      </address>
      <p>
        <i>مدیر کل پیش بینی و هشدار سریع سازمان هواشناسی ضمن اشاره به تداوم بارش‌ باران و برف در کشور تا روز چهارشنبه (۲۹ آبان) گفت: دمای هوا در ۱۳ شهر از جمله تبریز فردا (۲۷ آبان) به زیر صفر درجه سانتیگراد می‌رسد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صادق ضیاییان اظهار کرد: براساس تحلیل آخرین نقشه‌های هواشناسی و خروجی مدل‌ها امروز (۲۶ آبان) فعالیت سامانه بارشی در قسمت‌های مرکزی و جنوب غرب کشور ادامه دارد و به‌تدریج مناطق شرقی کشور را متاثر می‌کند همچنین این سامانه بارشی تا روز چهارشنبه (۲۹ آبان) در کشور فعال خواهد بود.</p>
      <p>وی ادامه داد: براین اساس امروز (۲۶ آبان) بارش باران و برف در استان‌های گیلان و مازندران و ارتفاعات البرز مرکزی در استان‌های قزوین، البرز، تهران، سمنان، مرکزی ، قم، اصفهان، چهارمحال و بختیاری، غرب یزد، فارس، کهگیلویه و بویر احمد و رگبار و رعد و برق در خوزستان و بوشهر پیش بینی می‌شود.</p>
      <p>مدیر کل پیش بینی و هشدار سریع سازمان هواشناسی در ادامه گفت: تا روز چهارشنبه (۲۹ آبان) بارش باران و برف در کشور ادامه دارد و از روز سه شنبه (۲۸ آبان) به شرق کشور کشیده می‌شود.</p>
      <p>ضیاییان همچنین درباره وضعیت جوی مناطق زلزله زده کشور در آذربایجان شرقی گفت: طی فردا و پس فردا (۲۷ و ۲۸ آبان) دمای هوا در این مناطق بین منفی ۸ تا ۵ درجه سانتیگراد خواهد بود و فردا نیز احتمال بارش برف در این مناطق وجود دارد.</p>
      <p>وی در پایان اظهار کرد: دمای هوا فردا (۲۷ آبان) در ۱۳ شهر کشور شامل اراک، اردبیل، ارومیه، اصفهان، ایلام، تبریز، زنجان، سنندج، شهرکرد، قزوین، کرج، کرمان و کرمانشاه به زیر صفر درجه سانتیگراد می‌رسد.</p>
    </article>
  </body>
</html>