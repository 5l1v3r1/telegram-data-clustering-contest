<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819909-ukrainski-korabli-pisla-peredaci-rf-jtimut-do-odesi-ne-mens-ak-43-godini-eksperti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T15:16:00+00:00"/>
    <meta property="og:title" content="Українські кораблі після передачі РФ йтимуть до Одеси не менш як 43 години — експерти"/>
    <meta property="og:description" content="Два українські катери та буксир після передачі їх Росією йтимуть до Одеси не менш як 43 години."/>
  </head>
  <body>
    <article>
      <h1>Українські кораблі після передачі РФ йтимуть до Одеси не менш як 43 години — експерти</h1>
      <h2>Два українські катери та буксир після передачі їх Росією йтимуть до Одеси не менш як 43 години.</h2>
      <address>
        <time datetime="2019-11-17T15:16:00+00:00">17 Nov 2019, 15:16</time>
      </address>
      <p>Приблизний розрахунок часу операції оприлюднили моніторингова група "Інституту Чорноморських стратегічних досліджень", редакції BlackSeaNews та "Майдану закордонних справ" у <a href="https://www.facebook.com/photo.php?fbid=2343760932419773&amp;set=a.186833604779194&amp;type=3&amp;theater">Facebook</a>.</p>
      <p>"Моніторингова група "Інституту Чорноморських стратегічних досліджень, редакції BlackSeaNews та "Майдану закордонних справ" повідомляє про приблизний розрахунок часу операції з повернення українських катерів до Одеси. Буксири вийшли з Одеси (за захопленими українськими кораблями — ред.) орієнтовно о 6-00 вчора, 16.11.19. Тобто йшли до місця, де зараз, 1,5 доби, назад будуть йти не менше, йдуть 6 вузлів, тобто 6*1,852=11 км/годину. В один кінець 260-270 миль, якщо зустрінуться десь на траверзі Судака, якийсь час займе процедура, тобто після передачі будуть йти не менш 260:6 = 43 години. Якщо все піде нормально та погода збережеться тиха", - йдеться в повідомленні.</p>
      <p>На карті, яка показує позицію на цей час, українські буксири обведені червоним колом, орієнтовне місцезнаходження кораблів РФ із захопленими катерами — синім.</p>
      <figure>
        <img src="https://static.ukrinform.com/photos/2019_11/1574007208-743.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819885-u-rosii-zaavili-so-povernut-ukraini-zahopleni-korabli-18-listopada.html">У Росії заявили, що повернуть Україні захоплені кораблі 18 листопада</a>
      </blockquote>
      <p>Як повідомлялося, 25 листопада 2018 року російські силовики біля берегів окупованого <a href="https://www.ukrinform.ua/tag-krim">Криму </a>обстріляли і захопили три кораблі Військово-морських сил України: катери "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них отримали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків, а також повернути Україні кораблі.</p>
      <p>7 вересня між Україною і Росією відбувся обмін у форматі 35 на 35, в рамках якого, зокрема, були звільнені 24 полонених моряки.</p>
      <p>Напередодні, 16 листопада, помічник Президента України Андрій Єрмак заявив про завершальний етап повернення в Україну трьох кораблів.</p>
      <p>Зараз кораблі буксируються з порту Керч до погодженого місця передачі українській стороні, яка відбудеться 18 листопада. Передача відбудеться в нейтральних водах.</p>
      <p>За українським буксиром "Яни Капу" та катерами "Бердянськ" і "Нікополь"з Одеси відправили "буксири "Титан", "Гайдамака" та "Сапфір".</p>
    </article>
  </body>
</html>