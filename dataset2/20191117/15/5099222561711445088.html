<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23496247-totul-foarte-bine-afirma-trump-dupa-prima-faza-controlului-medical-anual.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T15:17:00+00:00"/>
    <meta property="og:title" content="„Totul foarte bine” - afirmă Trump după prima fază a controlului medical anual"/>
    <meta property="og:description" content="Președintele american Donald Trump a declarat că starea sa de sănătate este foarte bună, după ce a finalizat prima fază a controlului medical anual."/>
  </head>
  <body>
    <article>
      <h1>„Totul foarte bine” - afirmă Trump după prima fază a controlului medical anual</h1>
      <address><time datetime="2019-11-17T15:17:00+00:00">17 Nov 2019, 15:17</time> by <a rel="author">V.M.</a></address>
      <p><b>Președintele american Donald Trump a declarat că starea sa de sănătate este foarte bună, după ce a finalizat prima fază a controlului medical anual, informează Mediafax.</b><br/><br/>Liderul de la Casa Albă a precizat că prima fază a controlului a fost efectuată sâmbătă la Centrul Medical Militar Walter Reed din Washington.<br/><br/>„Totul foarte bine (Grozav!). Voi finaliza anul viitor”, a scris Trump pe Twitter.<br/><br/>Stephanie Grisham, purtătoarea de cuvânt a Casei Albe, a comunicat că preşedintele a vizitat personalul medical şi le-a mulţumit pentru că au avut grijă de militarii americani răniţi.<br/><br/>„Preşedintele este în continuare sănătos şi energic, aşa cum arată mitingurile electorale la care participă de mai multe ori pe săptămână în faţa a mii de americani”, a adăugat Grisham, fără să ofere mai multe detalii.<br/><br/>În urma controlului medical anual efectuat la începutul lui 2019, Sean Conley, medicul personal al președintelui SUA, <a href="https://www.hotnews.ro/stiri-international-22962659-casa-alba-donald-trump-este-intr-stare-sanatate-foarte-buna-medic.htm">nota că Trump prezintă o stare de „sănătate foarte bună”</a> în ciuda faptului că a mai luat în greutate, fiind la limita obezității. Preşedintele a fost sfătuit în acel moment să-şi monitorizeze dieta și să facă exerciţii fizice.</p>
    </article>
  </body>
</html>