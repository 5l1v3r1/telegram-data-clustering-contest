<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621993/%D8%B9%D8%A8%D9%88%D8%B1-%D9%86%D8%A7%D9%88-%D9%87%D9%88%D8%A7%D9%BE%DB%8C%D9%85%D8%A7%D8%A8%D8%B1-%DA%86%DB%8C%D9%86-%D8%A7%D8%B2-%D8%AA%D9%86%DA%AF%D9%87-%D8%AA%D8%A7%DB%8C%D9%88%D8%A7%D9%86-%D8%AF%D8%B1-%D8%AD%D8%B6%D9%88%D8%B1-%DA%A9%D8%B4%D8%AA%DB%8C%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T15:55:00+00:00"/>
    <meta property="og:title" content="عبور ناو هواپیمابر چین از تنگه تایوان در حضور کشتی‌های آمریکای"/>
    <meta property="og:description" content="طبق اعلام وزارت دفاع تایوان، ناو هواپیمابر چین به همراه یک ناو گروه این کشور از تنگه تایوان عبور کرده و به دنبال آن، کشتی‌های آمریکایی و ژاپنی آنها را مشایعت کردند."/>
  </head>
  <body>
    <article>
      <h1>عبور ناو هواپیمابر چین از تنگه تایوان در حضور کشتی‌های آمریکای</h1>
      <address>
        <time datetime="2019-11-17T15:55:00+00:00">17 Nov 2019, 15:55</time>
      </address>
      <p>
        <i>طبق اعلام وزارت دفاع تایوان، ناو هواپیمابر چین به همراه یک ناو گروه این کشور از تنگه تایوان عبور کرده و به دنبال آن، کشتی‌های آمریکایی و ژاپنی آنها را مشایعت کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بنا بر نوشته خبرگزاری «اسپوتنیک»، وزارت دفاع تایوان امروز یکشنبه اعلام کرد که ناوگروه چین شامل ناو هواپیمابر این کشور از تنگه تایوان عبور کرده است.</p>
      <p>بنا بر اعلام این وزارتخانه، ناوگروه چین حین عبور از تنگه تایوان با مشایعت کشتی‌های آمریکایی و ژاپنی مواجه شده است.</p>
      <p>عبور ناوگروه چین از تنگه تایوان در حالی صورت گرفته که طی سال جاری میلادی، ناوشکن‌های موشک‌انداز آمریکایی به رغم هشدارهای چین ۹ بار از این آبراهه عبور کرده‌اند.</p>
      <p>وزارت دفاع تایوان در بیانیه خود اشاره دقیقی به زمان عبور ناوگروه چین از تنگه تایوان نکرده است.</p>
      <p>تنگه تایوان که ۱۸۰ کیلومتر وسعت دارد، جزیره تایوان را از سرزمین اصلی چین جدا می‌کند. در جریان جنگ داخلی سال ۱۹۴۹، تایوان خود را از چین جدا کرد و اعلام استقلال نمود.</p>
      <p>طبق گزارش خبرگزاری «رویترز»، عبور ناوگروه چین از تنگه تایوان چند ساعت بعد از اعلام گزینه «تسای اینگ ون» رئیس‌جمهور تایوان برای منصب نامزد معاونت ریاست جمهوری انجام شد.</p>
      <figure>
        <img src="https://aftabnews.ir/files/fa/news/1398/8/26/360396_435.jpg"/>
      </figure>
      <p>
        <i>خانم «تسای اینگ ون» رئیس‌جمهور تایوان و «ویلیام لای» نامزد معاونت ریاست جمهوری</i>
      </p>
      <p>رئیس‌جمهور کنونی تایوان از حزب حاکم «دموکراتیک مترقی» که از مخالفان سرسخت چین محسوب می‌شود، خود را برای انتخابات ۲۱ ژانویه ۲۰۲۰ (۱۱ دی ماه ۱۳۹۸) آماده می‌کند.</p>
      <p>خانم تسای اینگ ون، «ویلیام لای» هم حزبی و رقیب سابق خود را به عنوان گزینه معاونت ریاست جمهوری تایوان انتخاب کرد؛ کسی که درخواست سال گذشته او برای استقلال رسمی تایوان سبب عصبانیت شدید پکن شد و یکی از روزنامه‌های مطرح چینی دستگیری او را خواستار شده بود.</p>
      <p>«جوزف وو» وزیر خارجه تایوان در واکنش به عبور ناوگروه چین از تنگه تایوان در پیامی توئیتری علیه این اقدام نوشت: «رای‌دهندگان مرعوب نخواهند شد! آنها در صندوق‌های رای به چین، نه خواهند گفت».</p>
      <p>وزارت دفاع چین هنوز به بیانیه تایوان درباره عبور ناوگروه چینی از تنگه تایوان واکنشی نشان نداده‌ است.</p>
      <p>وزارت دفاع ژاپن هم در واکنش به این خبر اعلام کرده که درباره عبور ناوگروه چینی از تنگه تایوان و مشایعت آن توسط کشتی‌های ژاپنی هیچ اطلاعاتی ندارد.</p>
      <p>پکن، تایوان را بخشی از سرزمین متعلق به چین و تحرکات آمریکا در تنگه تایوان و همچنین فروش سلاح توسط واشنگتن به تایوان را نقض حاکمیت خود و مغایر با سیاست «چین واحد» می‌داند.</p>
      <p>دولت‌های آمریکا از سال ۱۹۷۹ به بعد، به طور رسمی خود را متعهد به سیاست چین واحد خوانده‌اند اما در سال‌های گذشته به اقداماتی از قبیل فروش سلاح به تایوان دست زده‌اند. دولت آمریکا در ماههای اخیر با تأیید فروش ۲.۲ میلیارد تسلیحات به تایوان و همچنین عبور و مرور در تنگه تایوان، خشم پکن را برانگیخته است.</p>
    </article>
  </body>
</html>