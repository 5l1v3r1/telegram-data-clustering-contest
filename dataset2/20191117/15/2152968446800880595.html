<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/17/syprugata-na-litvinenko-shte-sydi-velikobritaniia.429922"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T15:40:00+00:00"/>
    <meta property="og:title" content="Съпругата на Литвиненко ще съди Великобритания"/>
    <meta property="og:description" content="Правителството реши да не публикува доклад за руската намеса в британския политически живот | Dnes.bg"/>
  </head>
  <body>
    <article>
      <h1>Съпругата на Литвиненко ще съди Великобритания</h1>
      <h2>Правителството реши да не публикува доклад за руската намеса в британския политически живот</h2>
      <address><time datetime="2019-11-17T15:40:00+00:00">17 Nov 2019, 15:40</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Марина Литвиненко, вдовицата на убития в Лондон бивш член на КГБ Александър Литвиненко, заяви, че ще предприеме съдебни мерки срещу правителството заради решението му да не публикува доклад за вероятна руска намеса в британския политически живот.</p>
      <p>Адвокат на Марина Литвиненко съобщи, че тя е изпратила писмо до премиера Борис Джонсън, за да го информира, че ще предприеме съдебни действия, пишат от БНР. Марина Литвиненко се мотирива с твърдението, че британското общество има голям интерес информацията за руската намеса във Великобритания да бъде оповестена публично преди изборите на 12 декември. По думите на Марина Литвиненко всяко отлагане на публикуването на доклада е само в услуга на интересите на руския президент Владимир Путин.</p>
      <p>Докладът, изготвен от парламентарната комисия по въпроси на разузнаването и сигурността, получи одобрение за публикуване от тайните служби, но такова на бе дадето от канцеларията на премиера. Докладът проучва обвиненията за руски дейности в Обединеното кралство, включително намеса в референдума за членството в ЕС през 2016 година, когато Джонсън бе водеща фигура в кампанията за напускане на блока.</p>
      <p>Съпругът на Марина - Александър Литвиненко бе отровен с радиоактивен полоний през 2006 година. Основната версия е, че зад смъртта му стоят руските тайни служби. </p>
    </article>
  </body>
</html>