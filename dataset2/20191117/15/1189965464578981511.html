<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259568/minyma-pros-tin-toyrkia-apo-paylopoylo-telos-stin-taktiki-tis-vanaysis-paraxaraksis-tis-istorikis-alitheias"/>
    <meta property="og:site_name" content="LiFO"/>
    <meta property="article:published_time" content="2019-11-17T15:06:00+00:00"/>
    <meta property="og:title" content="Μήνυμα προς την Τουρκία από Παυλόπουλο: Τέλος στην τακτική της βάναυσης παραχάραξης της ιστορικής αλήθειας"/>
    <meta property="og:description" content="Μήνυμα προς την Τουρκία να εγκαταλείψει την τακτική της βάναυσης παραχάραξης της Ιστορικής Αλήθειας έστειλε ο Πρόεδρος της Δημοκρατίας"/>
  </head>
  <body>
    <article>
      <h1>Μήνυμα προς την Τουρκία από Παυλόπουλο: Τέλος στην τακτική της βάναυσης παραχάραξης της ιστορικής αλήθειας</h1>
      <h2>Μήνυμα προς την Τουρκία να εγκαταλείψει την τακτική της βάναυσης παραχάραξης της Ιστορικής Αλήθειας έστειλε ο Πρόεδρος της Δημοκρατίας</h2>
      <address><time datetime="2019-11-17T15:06:00+00:00">17 Nov 2019, 15:06</time> by <a rel="author">NEWSROOM</a></address>
      <p>
        <b>Μήνυμα προς την Τουρκία να εγκαταλείψει την τακτική της βάναυσης παραχάραξης της Ιστορικής Αλήθειας και να σεβαστεί την Κυριαρχία, τα Σύνορα, το Έδαφος και την Αποκλειστική Οικονομική Ζώνη της Ελλάδας έστειλε ο <a href="https://www.lifo.gr/tags/%CE%A0%CF%81%CE%BF%CE%BA%CF%8C%CF%80%CE%B7%CF%82+%CE%A0%CE%B1%CF%85%CE%BB%CF%8C%CF%80%CE%BF%CF%85%CE%BB%CE%BF%CF%82">Πρόεδρος της Δημοκρατίας Προκόπης Παυλόπουλος</a>.</b>
      </p>
      <p>Ο Πρόεδρος της Δημοκρατίας τόνισε ότι τείνουμε χείρα φιλίας και καλής γειτονίας προς την Τουρκία και τον λαό της, πιστεύοντας ακράδαντα ότι το παρελθόν δεν πρέπει να μας διχάζει αλλά να μας ενώνει, έτσι ώστε το Αιγαίο να είναι πάντα Θάλασσα Ειρήνης και, γενικότερα, ειρηνικής συνύπαρξης μεταξύ μας. Ωστόσο, παρατήρησε ότι «Τούτο έχει ως στοιχειώδη προϋπόθεση το ότι η Τουρκία αφενός σέβεται και τηρεί στο ακέραιο, το Διεθνές και το Ευρωπαϊκό Δίκαιο στο σύνολό τους. Και, αφετέρου, εγκαταλείπει την τακτική της βάναυσης παραχάραξης της Ιστορικής Αλήθειας ».</p>
      <p>Επιπλέον, σημείωσε, ότι η Τουρκία πρέπει να αντιληφθεί, ότι «εμείς, οι Έλληνες, ως εγγυητές της Διεθνούς και της Ευρωπαϊκής Νομιμότητας, θα επιβάλουμε, εφόσον χρειασθεί, τον πλήρη σεβασμό του Διεθνούς και του Ευρωπαϊκού Δικαίου» και πρόσθεσε ότι «όπως επανειλημμένως αποδείξαμε στο παρελθόν είμαστε έτοιμοι να υπερασπισθούμε, ανά πάσα στιγμή, τα Εθνικά μας Θέματα και τα Εθνικά μας Δίκαια».</p>
      <p>Όπως διευκρίνισε «θα το πράττουμε πάντοτε υπό όρους αρραγούς ενότητας, δοθέντος ότι η Ιστορία, μας έχει διδάξει πως τα μεγάλα και σημαντικά -και ιδίως τους Εθνικούς μας Στόχους- τους επιτυγχάνουμε ενωμένοι. Ενώ η διχόνοια και ο διχασμός μας στοίχισαν ακριβά, ακόμη δε και τμήματα του Εθνικού μας Κορμού. Τέτοια τραγικά λάθη δεν είναι νοητό να τα επαναλάβουμε. Και δεν θα τα επαναλάβουμε, πολλώ μάλλον όταν το δικαστήριο της Ιστορίας δεν πρόκειται να μας τα συγχωρήσει».</p>
      <p>Ο κ. Παυλόπουλος μετέβη στη Γαστούνη για να παραστεί σε τιμητική εκδήλωση στη μνήμη του οπλαρχηγού της Ελληνικής Παλιγεννεσίας Γεωργίου Σισίνη και να ανακηρυχθεί επίτιμος Δημότης του δήμου Πηνειού.</p>
    </article>
  </body>
</html>