<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/tyskland/kiel-satte-stopp-for-hannover/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-17T15:15:14+00:00"/>
    <meta property="og:title" content="Kiel satte stopp för Hannover"/>
    <meta property="og:description" content="Formraketen TSV Hannover-Burgdorf fick plötsligt ont om bränsle på resande fot. Oturligt nog, för serieledaren, stod THW Kiel på andra sidan planen och dikterade villkoren till 32–23 i toppmötet.  Säsongens stora överraskningslag (nio segrar och bara en förlust) hamnade omgående i bekymmer. Kiel höll ihop försvaret centralt. Kort efter att hemmalaget avancerat över mittlinjen tryckte Harald Reinkind […]"/>
  </head>
  <body>
    <article>
      <h1>Kiel satte stopp för Hannover</h1>
      <address><time datetime="2019-11-17T15:15:14+00:00">17 Nov 2019, 15:15</time> by <a rel="author" href="https://handbollskanalen.se/author/fredrik-hasselgren/" target="_blank">Fredrik Hasselgren</a></address>
      <p>
        <b>Formraketen TSV Hannover-Burgdorf fick plötsligt ont om bränsle på resande fot. Oturligt nog, för serieledaren, stod THW Kiel på andra sidan planen och dikterade villkoren till 32–23 i toppmötet. </b>
      </p>
      <p>Säsongens stora överraskningslag (nio segrar och bara en förlust) hamnade omgående i bekymmer. Kiel höll ihop försvaret centralt. Kort efter att hemmalaget avancerat över mittlinjen tryckte Harald Reinkind in bollen med väsande skott.</p>
      <p>Niclas Ekberg började på bänken med känningar från hälsenan. Högersexan kom bara in för straffar och var säkerheten själv från sju meter.</p>
      <p>Bland annat med 3–1 i Kiels inspirerade inledning. Några minuter av negativ spiral senare gick topplocket på Hannover-tränaren Carlos Ortega i en timeout.</p>
      <p>Bortaspelarna återkom med 7–2 på tavlan och högre insats, Timo Kastening fick igång skyttet så smått och Alfred Jönsson äntrade banan.</p>
      <p>Trots att Hannover hittade nät oftare hade Kiel försprånget kvar. Hendrik Pekelers tempoväxlingar och Magnus Landins kantytor banade väg för 17–12 i paus.</p>
      <p>Landin mellan stolparna ville inte vara sämre, Niklas räddningar och Pekelers kontringsklaff gav Kiel ytterligare en skjuts i rätt riktning med spelet igång igen.</p>
      <p>Kiels tolfte raka hemmaseger i ligaspelet var ett faktum när keepern gick över 50 i räddningsprocent, den danske fantomen höll nollan efter paus tills Kiel ledde med nio bollar (21–12) och grusade alla tankar på mirakelvändning.</p>
      <p>Segrarlaget närmar sig toppen och har fortfarande matcher tillgodo på närmaste konkurrenterna. Hannover kom in fel i matchen och fick acceptera förlust i ett av säsongens tuffaste bortamöten.  </p>
      <p><b>THW Kiel–TSV Hannover-Burgdorf 32–23 (17–12)<br/>Kiel: </b>Niclas Ekberg 3 (3).</p>
    </article>
  </body>
</html>