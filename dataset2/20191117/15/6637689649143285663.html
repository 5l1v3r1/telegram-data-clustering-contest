<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/dovirlyvist-zhytelky-shostky-sprychynyla-vtratu-chymaloyi-sumy-koshtiv"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-17T15:16:00+00:00"/>
    <meta property="og:title" content="Довірливість жительки Шостки спричинила втрату чималої суми коштів"/>
    <meta property="og:description" content="Черговою жертвою аферистів стала 37-річна мешканка Шостки. На мобільний телефон жінки зателефонував невідомий, який у розмові назвався представником оператора мобільного зв’язку. Він назвав її особисті данні та розповів, що вони обдзвонюють всіх клієнтів та роблять соціологічне опитування щодо якості зв’язку. За його словами, для покращення їх послуг клієнтці потрібно назвати три останні номера абонентів, куди вона телефонувала та на годину відімкнути свій телефон."/>
  </head>
  <body>
    <article>
      <h1>Довірливість жительки Шостки спричинила втрату чималої суми коштів</h1>
      <address>
        <time datetime="2019-11-17T15:16:00+00:00">17 Nov 2019, 15:16</time>
      </address>
      <p>Черговою жертвою аферистів стала 37-річна мешканка Шостки. На мобільний телефон жінки зателефонував невідомий, який у розмові назвався представником оператора мобільного зв’язку. Він назвав її особисті данні та розповів, що вони обдзвонюють всіх клієнтів та роблять соціологічне опитування щодо якості зв’язку. За його словами, для покращення їх послуг клієнтці потрібно назвати три останні номера абонентів, куди вона телефонувала та на годину відімкнути свій телефон.</p>
      <p>Жінка виконала умови, а за годину, увімкнувши мобільний, зрозуміла, що її сім-картка заблокована. Тоді вона зателефонувала чоловіку з іншого терміналу, і попросила зателефонувати їй на мобільний, вважаючи, що стався збій. Втім, чоловік розповів, що її номер відповідає, але на фоні чути дитячі голоси.<br/>Жінка одразу звернулась до сервісного центру, де їй відновили номер вже з прив’язкою до її паспорта. Там же останню і попередили, що заблокували «сімку» шахраї.</p>
      <p>Проте на цьому неприємності потерпілої не закінчились: за два тижні вона отримала смс-повідомлення з банку з проханням оплатити кредит. З’ясувалось, зловмисники по її номеру телефону оформили на неї 5 000 гривень кредиту та зняли з її банківської картки ще 6 550 гривень.</p>
      <p>В поліції за даним фактом відкрили кримінальне провадження за ознаками ч. 1 ст. 190 Кримінального кодексу України «Шахрайство», в рамках якого ведуться пошуки шахраїв.</p>
      <p>Правоохоронці знову нагадують громадянам елементарні правила обережності, дотримання яких дозволить уникнути шахрайської пастки і зберегти власні кошти при подібних дзвінках та повідомленнях.<br/>1. Нікому й ніколи не повідомляйте індивідуальний ПІН-код своєї банківської картки та cvv-код, що знаходиться на зворотному її боці.<br/>2. В разі надходження нібито з банку електронних листів чи дзвінків з запитами про особисту інформацію, не відповідайте на них, а краще самі перетелефонуйте на офіційний номер call-центру вашої фінустанови, і з'ясуйте ситуацію.<br/>3. Отримавши сумнівну інформацію в смс-повідомленні, не переходьте за пропонованими вкладеннями, а зверніться до сервісного центру свого мобільного оператора.<br/>3. У випадку втрати чи блокування телефонної сім-картки, до якої «прив’язана» ваша банківська картка, найперше необхідно особисто звернутися в банк з заявкою про блокування платіжного документа.<br/>4. І пам‘ятайте: працівник банку ніколи не буде дзвонити до вас із закритого номеру. Якщо вас просять надіслати пароль або інші карткові дані, за жодних обставин не слід цього робити. Найперше необхідно терміново звернутися на «гарячу» телефонну лінію банку, і з‘ясувати у оператора всю інформацію по вашому рахунку.</p>
      <p>Таким чином ви зайвий раз переконаєтесь у тому, що з вашим платіжним документом все гаразд, а самі ви щойно уникли підступної шахрайської пастки, повідомляє Відділ комунікації поліції Сумської області.</p>
    </article>
  </body>
</html>