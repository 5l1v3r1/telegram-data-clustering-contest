<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/518066/tahu-takut"/>
    <meta property="og:site_name" content="HM Online"/>
    <meta property="article:published_time" content="2019-11-17T15:48:10+00:00"/>
    <meta property="og:title" content="Tahu takut..."/>
    <meta property="og:description" content="TAKUT diberkas polis, pembantu rumah yang melarikan beg berisi barang kemas dan wang tunai bilik majikannya memulangkan semua barangan itu, jam 1.30 tengah hari tadi."/>
  </head>
  <body>
    <article>
      <h1>Tahu takut...</h1>
      <address><time datetime="2019-11-17T15:48:10+00:00">17 Nov 2019, 15:48</time> by <a rel="author">Shamsul Munir Safini</a></address>
      <p>TAKUT diberkas polis, pembantu rumah yang melarikan beg berisi barang kemas dan wang tunai bilik majikannya memulangkan semua barangan itu, jam 1.30 tengah hari tadi.</p>
      <p>Wanita warga Indonesia itu melarikan wang dan barang kemas yang keseluruhannya berjumlah RM125,000 dari kediaman majikannya di Bandar Perda, Bukit Mertajam, 9 pagi semalam.</p>
      <p>Majikannya, Muhammed Abu Talib Mohamed Sagubar Ali, 33, berkata, perkara itu disedarinya selepas melihat beg itu di pintu belakang rumahnya.</p>
      <p>Katanya, dia terdengar bunyi seperti sesuatu terjatuh di belakang rumah sebelum pemeriksaan menjumpai beg berisi barang kemas dan wang tunai yang dilarikan pembantu rumahnya berusia 31 tahun.</p>
      <p>“Semua barang kemas dan wang tunai yang dilarikan ada di dalam beg kecuali sebentuk cincin, namun saya tidak kisah asalkan barang lain berada dalam keadaan baik.</p>
      <p>“Barang kemas diletakkan di situ tapi pembantu rumah sudah melarikan diri,” katanya ketika dihubungi tadi.</p>
      <p>Katanya, susulan kejadian dia menghubungi polis sebelum beg itu diambil bagi tujuan siasatan.</p>
      <p>Muhammed Abu Talib berkata, semua barang kemas itu milik ibunya, Zeenathunisa Packer Meera Sahib, 64, yang disimpan lebih 10 tahun.</p>
      <p>“Selepas tahu barang kemas itu hilang, ibu tidak panik malah positif dengan mengatakan barang itu akan kembali.</p>
      <p>“Saya tak sangka ibu begitu tenang dan hanya berdoa agar ia dijumpai kembali,” katanya.</p>
      <p>Menurutnya, dia dan seluruh keluarganya sudah memaafkan pembantu rumah itu dan bersyukur kerana barang kemas itu dipulangkan kembali kepadanya.</p>
      <p>“Saya menyerahkan siasatan kepada polis dan bagi pihak kami, saya, ibu dan seluruh ahli keluarga sudah memaafkannya,” katanya</p>
      <p>Sementara itu, Ketua Polis Daerah Seberang Perai Tengah, Asisten Komisioner Nik Ros Azhan Nik Ab Hamid ketika dihubungi mengesahkan penemuan itu dan memberitahu suspek masih diburu polis.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/mutakhir/2019/11/517871/amah-diburu-larikan-wang-tunai-barang-kemas">Amah diburu larikan wang tunai, barang kemas</a></p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/517871/amah-diburu-larikan-wang-tunai-barang-kemas"/>
        <a href="https://www.hmetro.com.my/mutakhir/2018/03/320574/tergamak-rompak-bekas-majikan"/>
        <a href="https://www.hmetro.com.my/node/114469"/>
        <a href="https://www.hmetro.com.my/mutakhir/2018/09/378011/sekelip-mata-rugi-rm5000-metrotv"/>
        <a href="https://www.hmetro.com.my/mutakhir/2014/11/9223/biadab-punya-amah"/>
        <a href="https://www.hmetro.com.my/node/73387"/>
        <a href="https://www.hmetro.com.my/node/129174"/>
        <a href="https://www.hmetro.com.my/mutakhir/2017/06/238615/lelaki-diburu-curi-rm30000-maut"/>
      </related>
    </article>
  </body>
</html>