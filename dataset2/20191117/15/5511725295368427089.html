<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/winter_sports/others/slepotaja-eiduka-ar-fis-punktu-rekordu-iesak-jauno-sezonu.d?id=51647103"/>
    <meta property="og:site_name" content="DELFI"/>
    <meta property="article:published_time" content="2019-11-17T15:27:50+00:00"/>
    <meta property="og:title" content="Slēpotāja Eiduka ar FIS punktu rekordu iesāk jauno sezonu "/>
    <meta property="og:description" content="Latvijas vadošā distanču slēpotāja Patrīcija Eiduka ar jaunu Starptautiskajās Slēpošanas federācijas (FIS) punktu rekordu iesākusi jauno sezonu, informē slēpotājas pārstāvis Ivars Bācis."/>
  </head>
  <body>
    <article>
      <h1>Slēpotāja Eiduka ar FIS punktu rekordu iesāk jauno sezonu </h1>
      <address><time datetime="2019-11-17T15:27:50+00:00">17 Nov 2019, 15:27</time> by <a rel="author">LETA</a></address>
      <p>
        <b>Latvijas vadošā distanču slēpotāja Patrīcija Eiduka ar jaunu Starptautiskajās Slēpošanas federācijas (<a href="https://www.delfi.lv/temas/fis">FIS</a>) punktu rekordu iesākusi jauno sezonu, informē slēpotājas pārstāvis Ivars Bācis.</b>
      </p>
      <p>Eiduka desmit kilometru brīvajā stilā ar intervāla startu pasaules čempionāta medaļniecei Natālijai Ņeprajevai no Krievijas piekāpās 35,8 sekundes un izcīnīja piekto vietu, esot labākā junioru konkurencē.</p>
      <p>Par savu sniegumu viņa nopelnīja 37,95 FIS punktus, kas ir visu laiku vērtīgākais rezultāts no Latvijas distanču slēpotājiem.</p>
      <p>Šosezon olimpiskās čempiones Justīnas Kovaļčikas slēpošanas klubu pārstāvošā Latvijas slēpotāja no Kokneses novada Vecbebriem sezonu iesāka FIS sacensībās Somijas ciematā Olos, kas norisinās trīs dienas un allaž pulcē spēcīgu sastāvu. Olimpiete Eiduka piedalījās visos trijos startos, vislabāko rezultātu sasniedzot pēdējā dienā savā iecienītajā brīvajā stilā.</p>
      <p>Uzvaru izcīnīja galvenā favorīte un pagājušās sezonas pasaules kausa posma uzvarētāja šajā distancē Ņeprajeva, kas desmit kilometrus veica 26 minūtēs un 35,2 sekundēs un par 15 sekundēm apsteidza olimpisko spēļu un pasaules čempionātu medaļnieci Kertu Niskanenu no Somijas.</p>
      <p>19 gadus vecā Eiduka no "Tour de ski" seriāla vicečempiones Ņeprajevas atpalika 35 sekundes, kas pirmo reizi karjerā deva iespēju nopelnīt zem 50 FIS punktiem. Iepriekšējais labākais Ingus Eiduka audzēknes un meitas rezultāts bija 65 FIS punkti, kas iegūti Skandināvijas kausa posmā Somijā.</p>
      <p>Vairāk nekā pusminūti pašmāju slēpotājai zaudēja šī gada pasaules vicečempione U-23 grupā Lidija Durkina, kura pagājušā sezonā pasaules kausa posmos septiņas reizes iekļuva divdesmitniekā. Vēl vairāk no kuplās Eiduku ģimenes jaunākās atvases atpalika vēl divas pagājušā sezonā pasaules kausa posmos vairākas reizes trīsdesmitniekā tikušās slēpotājas - Laura Gimlere (Vācija) un pasaules čempione U-23 grupā Anna Žerebjateva (Krievija).</p>
      <p>Dienu iepriekš piecus klasiskajā stilā, lai arī iegūta 25.vieta, tomēr augustā Madonā pasaules čempionātā rollerslēpošanā uzvarējušajai Ņeprajevai Latvijas slēpošanas cerība piekāpās par vienu minūti un desmit sekundēm, un nopelnīja 84 FIS punktus, kas ir viņas labākais rādītājs klasiskajā stilā.</p>
      <p>Savukārt pirmajā dienā klasiskā stila sprintā sanāca pieticīgāks starts, kur pagājušā gada desmitā labākā pasaules juniore no Latvijas nopelnīja 139 FIS punktus, bet spēja ieņemt ceturtdaļfinālā 16.vietu.</p>
      <figure>
        <img src="https://g3.delphi.lv/images/pix/file51647383_patricija-2019.jpg"/>
      </figure>
    </article>
  </body>
</html>