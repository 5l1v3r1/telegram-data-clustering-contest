<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39744/%DA%86%D9%87-%D9%84%D8%A7%D9%85%D9%BE%DB%8C-%D8%B1%D8%A7-%D8%A8%D8%B1%D8%A7%DB%8C-%DA%86%D9%87-%D9%85%D8%B5%D8%B1%D9%81%DB%8C-%D8%A7%D9%86%D8%AA%D8%AE%D8%A7%D8%A8-%DA%A9%D9%86%DB%8C%D9%85"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-17T15:51:00+00:00"/>
    <meta property="og:title" content="چه لامپی را برای چه مصرفی انتخاب کنیم؟"/>
    <meta property="og:description" content="لامپ‌هایی که نمود رنگ آن‌ها در گروه ۱ A (بین %۱۰۰ – ۹۰) قرار دارد، در مواردی به کار می‌روند که نمایش واقعی رنگ در آن‌ها اهمیت بسیار زیادی دارد نظیر صنایع چاپ، کارخانجات نساجی و رنگرزی، سالن‌های آرایش و گریم، سالن رنگ کارخانه‌های خودروسازی و … از سوی دیگر، امروزه توصیه می‌شود."/>
  </head>
  <body>
    <article>
      <h1>چه لامپی را برای چه مصرفی انتخاب کنیم؟</h1>
      <address><time datetime="2019-11-17T15:51:00+00:00">17 Nov 2019, 15:51</time> by <a rel="author">پایگاه خبری صنعت برق - برق نیوز BarghNews</a></address>
      <p><i>لامپ‌هایی که نمود رنگ آن‌ها در گروه ۱ A (بین %۱۰۰ – ۹۰) قرار دارد، در مواردی به کار می‌روند که نمایش واقعی رنگ در آن‌ها اهمیت بسیار زیادی دارد نظیر صنایع چاپ، کارخانجات نساجی و رنگرزی، سالن‌های آرایش و گریم، سالن رنگ کارخانه‌های خودروسازی و … از سوی دیگر، امروزه توصیه می‌شود. </i><b>سرویس آموزش و آزمون <a href="https://barghnews.com/">برق نیوز</a></b>،اهداف این مبحث عبارت اند از:انتخاب رنگ لامپ مناسب،انواع لامپ با توجه به رنگ نور.</p>
      <figure>
        <img src="https://barghnews.com/files/fa/news/1398/8/26/83895_407.jpeg"/>
      </figure>
      <p><b>انتخاب رنگ لامپ مناسب</b><br/><br/>در اغلب موارد انتخاب رنگ نور برای محیط‌های مختلف بستگی زیادی به سلیقه افراد و نیز فرهنگ عمومی دارد، با این حال با توجه به اینکه نور‌های مختلف عموماً تاثیرات یکسانی بر روی اعصاب انسان می‌گذارند و بر کارایی وی موثرند، انتخاب صحیح لامپ بسیار مهم است. استاندارد‌های طراحی روشنایی، رنگ نور مناسب برای محیط‌های مختلف را تعیین کرده اند. با شناخت صحیح از ویژگی‌های لامپی که انتخاب می‌کنیم و انتخاب رنگ نور مناسب می‌توانیم کارایی افراد حاضر در مجموعه را افزایش دهیم.<br/><br/>بیشتر مواقع رنگ نور‌های متمایل به گرم، باعث ایجاد حالت آرامش بخش به همراه تمایل برای خواب و استراحت می‌شوند، از این رو استفاده از نور‌های گرم برای محیط‌هایی نظیر بیمارستان ها، هتل ها، اتاق‌های نشیمن و … توصیه می‌شود. در مقابل نور سرد باعث جلوگیری از خواب آلودگی و ایجاد تمرکز بیشتر می‌شود و برای محیط‌های کاری توصیه می‌شود.<br/><br/><br/>با این حال باز هم تأکید می‌شود که نباید نسبت به عنصر سلیقه و فرهنگ عمومی و شرایط محیطی بی تفاوت بود، مردم مناطق سردسیر عموماً علاقمند به تأمین روشنایی با نور‌های گرم هستند و در مقابل افرادی که در مناطق گرمسیر به سر می‌برند ترجیح می‌دهند محیط خود را با نور‌های سرد (سفید متمایل به آبی) روشن کنند. اتاق‌هایی که بیشتر با مبلمان و دکوراسیون چوبی مبله شده اند و کف آن‌ها با پارکت‌های چوبی سنگفرش شده است با رنگ‌های گرم زیباتر دیده می‌شوند و اتاق‌های با مبلمان سفید رنگ و کف سنگ مرمر سفید یا متمایل به زرد را بهتر است با نور‌های به رنگ سرد روشن کنیم.<br/><br/><b>انواع لامپ‌های رشته‌ای دکوری</b><br/><br/>همچنین برای مدت‌ها است که چشم بشر به ارتباط بین شدت روشنایی بالا و نور‌های با دمای رنگ بالا (نظیر نور خورشید) و همچنین شدت روشنایی کم و نور‌های با دمای رنگ پایین (نظیر غروب خورشید، شعله آتش، نور شمع) عادت کرده است. در نتیجه، در مواردی که شدت روشنایی متوسط مجموعه کم است، توصیه به استفاده از رنگ‌های گرم (سفید گرم) می‌شود، به عبارت دیگر تامین روشنایی کمتر از Lux۵۰۰ به کمک لامپ‌های Daylight توصیه نمی‌شود.<br/><br/>لامپ‌هایی که نمود رنگ آن‌ها در گروه ۱ A (بین %۱۰۰ – ۹۰) قرار دارد، در مواردی به کار می‌روند که نمایش واقعی رنگ در آن‌ها اهمیت بسیار زیادی دارد نظیر صنایع چاپ، کارخانجات نساجی و رنگرزی، سالن‌های آرایش و گریم، سالن رنگ کارخانه‌های خودروسازی و … از سوی دیگر، امروزه توصیه می‌شود. لامپ‌هایی که نمود رنگ آن‌ها در گروه ۲ B قرار دارد، در مواردی نظیر پمپ بنزین، انبار، پارکینگ، انباری، محوطه‌های بیرونی و … استفاده شود.<br/><br/><b>انواع لامپ با توجه به رنگ نور</b><br/><br/>۸۶۵-Daylight<br/><br/>لامپ‌های با رنگ نور ۸۶۵، منابع نوری اقتصادی و مقرون به صرفه برای تأمین روشنایی اماکنی هستند که به روشنایی زیاد نیاز دارند و رنگ اشیا باید با دقت مناسبی تشخیص داده شود و لازم است رنگ اشیا تا آنجا که ممکن است طبیعی نشان داده شوند. به عنوان مثال فروشگاه‌های لباس، کفش، جواهر، عینک، مواد غذایی، سوپرمارکت‌ها و نیز صنایع تولیدی نظیر کارخانه‌های تولید لباس و پارچه و مواد غذایی و … می‌توانند از این نوع لامپ استفاده کنند.<br/><br/><b>۹۶۵-Daylight</b><br/><br/>موزه ها، گالری‌های نقاشی، لابراتوار‌های دندانپزشکی، اتاق کار گرافیست‌ها، سالن رنگ صنایع خودروسازی و … نمونه‌هایی از این دست هستند. چرا که به عنوان مثال در یک لابراتوار دندانسازی، رنگ روکش جدیدی که قرار است بر روی دندان گذاشته شود باید با رنگ اصلی دندان مطابقت داشته باشد، یا در یک فروشگاه چاپ داشتن رنگ واقعی اهمیت بسیار زیادی دارد.<br/><br/><br/><b>۸۴۰-CoolWhite</b> <br/><br/>لامپ‌های Cool White (سفید سرد) با داشتن نوری با دمای رنگ ۴۰۰۰ کلوین، رنگ نوری بین لامپ‌های التهابی و لامپ‌های Daylight دارند. نور این لامپ‌ها بسیار درخشنده است و بسیار نزدیک به نور روز است. این لامپ‌ها برای محیط‌های کاری نظیر کارگاه، دفاتر اداری، نمایشگاه، سالن‌های ورزشی، سالن انتظار راه آهن و فرودگاه، مجموعه‌های آموزشی، بانک‌ها و دفاتر بیمه و … ایده آل هستند. همچنین در محیط‌های خانگی، می‌توان این لامپ‌ها را در آشپزخانه و حمام مورد استفاده قرار داد.<br/><br/><b>۸۳۰-WarmWhite</b><br/><br/>نور این لامپ‌ها با دمای رنگ ۳۰۰۰ کلوین، باعث می‌شوند که در محیط احساس گرم بودن و آرامش ایجاد شود. رنگ نور این لامپ‌ها شبیه رنگ نور لامپ‌های هالوژن است، و محیط را طوری روشن می‌کنند که افراد حاضر در آن احساس آرامش کنند. رنگ نور سفید گرم برای کلیه محل‌هایی توصیه می‌شود که به نور غیر مستقیم و محیط آرامش بخش مورد نیاز است نظیر مهد‌های کودک، بیمارستان، هتل، سالن‌های کنفرانس و رستوران.</p>
    </article>
  </body>
</html>