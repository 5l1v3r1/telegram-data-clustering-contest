<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89861"/>
    <meta property="og:site_name" content="Denník politika"/>
    <meta property="article:published_time" content="2019-11-17T15:35:21+00:00"/>
    <meta property="og:title" content="Z čias socializmu ľuďom chýba najviac istota práce, v súčasnosti by postrádali cestovanie"/>
    <meta property="og:description" content="17.11.2019 (Webnoviny.sk) – Z čias socializmu ľuďom chýba najviac istota práce a naopak, v socializme zo súčasnej doby by im najviac chýbalo slobodné cestovanie. Vyplýva z výsledkov prieskumu agentúry Focus, ktorý sa viaže na 30. výročie Nežnej revolúcie. Ľudí sa pýtal, čo im z minulého režimu dnes najviac chýba, ale aj to, čo by im najviac chýbalo, keby sa socializmus opäť vrátil. Výsledky odvysielala televízia Markíza v diskusnej relácii Na telo s Michalom Kovačičom."/>
  </head>
  <body>
    <article>
      <h1>Z čias socializmu ľuďom chýba najviac istota práce, v súčasnosti by postrádali cestovanie</h1>
      <address><time datetime="2019-11-17T15:35:21+00:00">17 Nov 2019, 15:35</time> by <a rel="author">Webnoviny</a></address>
      <p>17.11.2019 (Webnoviny.sk) – Z čias socializmu ľuďom chýba najviac istota práce a naopak, v socializme zo súčasnej doby by im najviac chýbalo slobodné cestovanie. Vyplýva z výsledkov prieskumu agentúry Focus, ktorý sa viaže na 30. výročie Nežnej revolúcie. Ľudí sa pýtal, čo im z minulého režimu dnes najviac chýba, ale aj to, čo by im najviac chýbalo, keby sa socializmus opäť vrátil. Výsledky odvysielala televízia Markíza v diskusnej relácii Na telo s Michalom Kovačičom.</p>
      <h3>Ľudia mali lepšie vzťahy</h3>
      <p>Istota práce chýba takmer tretine opýtaných, najviac ľuďom vo veku od 55 do 64 rokov. Sociálne istoty (28,1 percenta) najviac chýbajú ľuďom nad 65 rokov.</p>
      <p>Nasledujú lepšie vzťahy (18,1 percenta), život bez stresu (13,1 percenta), lacné byty (9,7 percenta), lepšie zdravotníctvo a nižšia kriminalita (po deväť percent). Ľudia v spontánnych odpovediach uviedli aj to, že im chýbajú lepšie školstvo, kvalitnejšie potraviny, rovnosť, MDŽ a tábory či ekonomická sebestačnosť.</p>
      <h3>Chýbali by aj plné obchody</h3>
      <p>Na otázku, čo by ľuďom najviac chýbalo zo súčasnosti, odpovedalo 40 percent slobodné cestovanie. V prieskume tak uviedla polovica ľudí vo veku od 25 do 34 rokov. Cestovanie by výrazne chýbalo aj ľuďom z kategórie 18 až 24 rokov a 35 až 44 rokov.</p>
      <p>Takmer pätine (19,9 percenta) by najviac chýbala demokracia a sloboda. Nasledujú plné obchody (17,2 percenta), internet a technológie (11,2 percenta), štúdium v zahraničí, sloboda podnikania, práca v zahraničí, možnosť sebarealizácie či euro.</p>
      <p>Viac k témam: <a href="https://www.webnoviny.sk/tag/17-november/"><u>17. november</u></a>, <a href="https://www.webnoviny.sk/tag/nezna-revolucia/"><u>Nežná revolúcia</u></a>, <a href="https://www.webnoviny.sk/tag/prieskum/"><u>prieskum</u></a><br/>Zdroj: Webnoviny.sk – <a href="https://www.webnoviny.sk/z-cias-socializmu-ludom-chyba-najviac-istota-prace-v-sucasnosti-by-najviac-postradali-cestovanie/"><u>Z čias socializmu ľuďom chýba najviac istota práce, v súčasnosti by postrádali cestovanie</u></a> © SITA Všetky práva vyhradené.</p>
    </article>
  </body>
</html>