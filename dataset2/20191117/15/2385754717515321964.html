<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/597801/tragodia-stin-ellada-vrethikan-nekres-se-xaradra-i-17xroni-kai-i-mitera-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T15:32:00+00:00"/>
    <meta property="og:title" content="Τραγωδία στην Ελλάδα: Βρέθηκαν νεκρές σε χαράδρα η 17χρονη και η μητέρα της"/>
    <meta property="og:description" content="Τραγικός είναι ο επίλογος της εξαφάνισης της 17χρονης και της μητέρας της, οι οποίες είχαν εξαφανιστεί από την Κατερίνη από τις 8 Νοεμβρίου, καθώς βρέθηκαν..."/>
  </head>
  <body>
    <article>
      <h1>Τραγωδία στην Ελλάδα: Βρέθηκαν νεκρές σε χαράδρα η 17χρονη και η μητέρα της</h1>
      <address><time datetime="2019-11-17T15:32:00+00:00">17 Nov 2019, 15:32</time> by <a rel="author">SigmaLive</a></address>
      <p>Τραγικός είναι ο επίλογος της εξαφάνισης της 17χρονης και της μητέρας της, οι οποίες είχαν εξαφανιστεί από την Κατερίνη από τις 8 Νοεμβρίου, καθώς βρέθηκαν νεκρές σε δύσβατη περιοχή της Πιερίας.</p>
      <p>Η 45χρονη μητέρα και η 17χρονη κόρη της που αγνοούνταν τα τελευταία 24ωρα και για την περίπτωση τους είχε σημάνει συναγερμός “Ambert Alert”. Σύμφωνα με την Αστυνομία, οι σοροί τους εντοπίστηκαν σε χαράδρα, βάθους 120 μέτρων, κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης - Ελασσόνας. Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που και με τη βοήθεια drones «χτένιζαν» την περιοχή. Από τα πρώτα στοιχεία της αστυνομικής έρευνας δεν διαφαίνονται ίχνη εγκληματικής ενέργειας, παρ’ όλα αυτά ειδοποιήθηκαν να φτάσουν στο σημείο ιατροδικαστής αλλά και αστυνομικοί των εγκληματολογικών ερευνών. Οι δύο σοροί βρέθηκαν δίπλα και εξωτερικά από Ι.Χ. αυτοκίνητο με το οποίο φαίνεται πως είχαν φύγει από το σπίτι τους στην Κατερίνη.</p>
      <p>Η εξαφάνιση τους δηλώθηκε το Σάββατο 9 Νοεμβρίου, από τον πατέρα της ανήλικης και σύζυγο της 45χρονης, κι έκτοτε διεξάγονταν έρευνες για τον εντοπισμό τους.</p>
      <figure>
        <img src="https://www.ethnos.gr/sites/default/files/styles/default/public/images/2019/11/exafanisi_17xronis.jpg?itok=a8Vn4ipu"/>
      </figure>
      <p>Σϋμφωνα με το seleo.gr η αστυνομία βρήκε αρχικά την πινακίδα του  αυτοκινήτου κι ένα κομμάτι του προφυλακτήρα. Σύμφωνα με τα πρώτα στοιχεία, οι σοροί των δύο γυναικών βρέθηκαν εκτός οχήματος. Οι άνδρες της Πυροσβεστικής ανέσυραν αρχικά και τη κόρη και σε εξέλιξη βρίσκεται η επίχειρηση ανάρσυρσης της μητέρας.</p>
      <p>Το χρονικό της εξαφάνισης</p>
      <p>Σύμφωνα με το anikolouli.gr, το μεσημέρι της Παρασκευής 8 Νοεμβρίου, η μητέρα της μαθήτριας Μαρίας – Ιωάννας Δεληγιάννη 17 χρόνων την πήρε από το σπίτι τους στην Κατερίνη για να πάνε μια βόλτα. Και από εκεί και πέρα σιωπή και ανησυχία.</p>
      <p>Ο πατέρας και σύζυγος μίλησε με την Αγγελική Νικολούλη και ανέφερε ένα περιστατικό που συνέβη πριν εξαφανιστούν. Γείτονας τους καυγάδισε άγρια με τη σύζυγο και μητέρα του παιδιού του και εκείνη πήρε το αυτοκίνητο του και την Μαρία – Ιωάννα ενώ ήταν εκνευρισμένη.</p>
      <p> «Φοβόμαστε μήπως συνέβη κάποιο ατύχημα γιατί από εκείνη την ώρα και μετά το κινητό της συζύγου μου έκλεισε, ενώ η Μαρία – Ιωάννα το δικό της το είχε αφήσει στο σπίτι. Δεν πήραν μαζί τους ρούχα, ούτε χρήματα. Ψάξαμε σε φίλους και γνωστούς μήπως ζήτησαν βοήθεια, χωρίς όμως αποτέλεσμα» είπε στο «Τούνελ». Απηύθυνε έκκληση στους τηλεθεατές όποιος δει το αυτοκίνητο να ενημερώσει τις Αρχές.</p>
      <p>Σύμφωνα με την κοινωνική λειτουργό του “Χαμόγελου του Παιδιού” και συντονίστρια στην ευρωπαϊκή γραμμή για τα εξαφανισμένα παιδιά 116000, Σια Κακαρούμπα, που βρέθηκε στο στούντιο της εκπομπής, ο οργανισμός δεν ενημερώθηκε άμεσα για την εξαφάνιση της Μαρίας – Ιωάννας, αλλά ύστερα από τέσσερις ημέρες.</p>
      <p>Πηγή: Έθνος</p>
    </article>
  </body>
</html>