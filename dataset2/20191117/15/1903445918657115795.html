<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.playdome.hu/cikk/53164/ultra-off-road-simulator-2019-alaska-teszt-switchen-hoban-sarban-unalomban"/>
    <meta property="og:site_name" content="PlayDome"/>
    <meta property="article:published_time" content="2019-11-17T15:35:00+00:00"/>
    <meta property="og:title" content="Ultra Off-Road Simulator 2019: Alaska teszt Switchen – Hóban-sárban – unalomban..."/>
    <meta property="og:description" content="Amikor nem a port a gond, hanem az alapok..."/>
  </head>
  <body>
    <article>
      <h1>Ultra Off-Road Simulator 2019: Alaska teszt Switchen – Hóban-sárban – unalomban...</h1>
      <h2>Amikor nem a port a gond, hanem az alapok...</h2>
      <address><time datetime="2019-11-17T15:35:00+00:00">17 Nov 2019, 15:35</time> by <a rel="author">Sityi</a></address>
      <p>Vérzik a szívem minden egyes alkalommal, amikor egy nem igazán sikerült játékról kell írjak. Persze kellenek az ilyenek is, hogy a jókat még jobban megbecsülhessük, illetve hogy meglegyen a kontraszt – de alapvetően senki sem úgy fut neki egy játék fejlesztésének, hogy akkor most valami borzasztót hozunk össze...</p>
      <figure>
        <img src="https://www.pcdome.hu/gallery/7451/image1.jpg"/>
      </figure>
      <p>Szóval itt van ez a kissé röhejes nevű terepjárós játék, amiről meg kéne mondjam a tutit. Az autókínálat finoman szólva se bőséges: a 6 terepjáróból kettő gyakorlatilag egyforma, csak a színük más. Párat pedig kedvünkre színezhetünk – illetve inkább úgy mondanám, hogy választhatunk négy szín közül. Ennek így mi értelme? Ráadásul olyan semmitmondó adatok alapján kéne választanunk, mint a hengerűrtartalom és tömeg – de például a motor teljesítménye katonai titok. Bakker, így hogy találjam ki, melyik verda felelne meg?</p>
      <figure>
        <img src="https://www.pcdome.hu/gallery/7451/image2.jpg"/>
      </figure>
      <p>No de haladjunk! Van 8 pálya, ezek még különböznek is egymástól, de meglehetősen döglöttek és fantáziátlanok. A cél pedig nem más, mint elérni a célt. Verseny nincs, időt nem mér, csak menni kell. A majd’ 20 éves <i><a href="https://www.playdome.hu/cikk/44425/retrodome-screamer-4x4">Screamer 4x4</a></i>-ben ez sokkal jobban elő volt adva, és szerintem ilyen szempontból ma is megállja a helyét... A szakasz elején felvehetünk némi üzemanyagot, javítókészletet és kaját. Igen, kaját, mert elvileg vezetés közben fáradunk, és ezzel tudjuk kompenzálni. Teljesen felesleges játékelem. Az autó viselkedése pedig nem érződik szimulátorosnak a címmel ellentétben. A lehetőség mondjuk adott a futómű vagy a motor állítgatására – de kint a terepen, menet közben, nem indulás előtt – ezt így akkor most hogy?</p>
      <figure>
        <img src="https://www.pcdome.hu/gallery/7451/image3.jpg"/>
      </figure>
      <p>Kezdjünk végre akkor játszani. Izé, hol a térkép? Ja, hogy az nincs, nekünk kell valahogy önerőből, ismeretlen terepen elvergődni a célig. Na jó legyen... De mitől van az, hogy fékezéskor több decibellel hangosabban üvölt a motor, mint amikor gázt adok? És az hogy lehet, hogy az 1 kilométerre lévő célt elérve 50 liter gázolajat nyakalt be a gép? Mi ez, T-72-es tank álcázva? És akkor ez így most hogy is szimulátor?</p>
      <figure>
        <img src="https://www.pcdome.hu/gallery/7451/image4.jpg"/>
      </figure>
      <p>És akkor még nem beszéltünk arról, hogy a PC verzió egyik kiemelt funkciója, a feltúrható talaj Switchre már nem került át... Azon már meg se lepődök, hogy egy két és fél tonnás terepjáróval nem lehet kidönteni egy karvastagságú fát. Persze a grafika switches mércével nézve alapvetően egész elfogadható, csak hát ugyebár az alapokkal már komoly gond van. A hangok valahol a borzasztó és a rettenetes között mozognak: nagyon művi motorhang van csak, a környezeti zajokból irgalmatlan kevés van, és még csak zene sincs, hogy ezt a frusztráló és idétlen keringókázást legalább egy kicsit feldobná.</p>
      <figure>
        <img src="https://www.pcdome.hu/gallery/7451/image5.jpg"/>
      </figure>
      <p>Azt hiszem, eleget bántottam a varsói srácok művét. Ezért is fájó így lehúzni ezt a játékot, mert a lelkesedés, a koncepció láthatóan megvolt – csak épp egyetlen ember se fogta ezt össze koherens egésszé, és persze a komoly playtesting is láthatóan elmaradt. Switchre terepezni marad a <i><a href="https://www.playdome.hu/jatek/6708/spintires-mudrunner">Spintires</a></i>, ha már valaki nagyon erre van kiéhezve (noha azért az más stílus igazából) – egyébként meg ott a már emlegetett Screamer 4x4, ami egy krumplin is flottul elfut ma már... ■</p>
      <figure>
        <img src="https://www.pcdome.hu/gallery/7451/image6.jpg"/>
      </figure>
      <figure>
        <img src="https://www.pcdome.hu/gallery/7451/image7.jpg"/>
      </figure>
      <figure>
        <img src="https://www.pcdome.hu/gallery/7451/image8.jpg"/>
      </figure>
      <figure>
        <img src="https://www.pcdome.hu/gallery/7451/image9.jpg"/>
      </figure>
      <figure>
        <img src="https://www.pcdome.hu/gallery/7451/image10.jpg"/>
      </figure>
      <figure>
        <img src="https://www.pcdome.hu/gallery/7451/image11.jpg"/>
      </figure>
      <figure>
        <img src="https://www.pcdome.hu/gallery/7451/image12.jpg"/>
      </figure>
      <p>
        <i>A tesztpéldányt a játék kiadója biztosította.</i>
      </p>
      <table bordered="">
        <tr>
          <th align="left">értékelés</th>
        </tr>
        <tr>
          <td>Ultra Off-Road Simulator 2019: Alaska<br/><b>Pozitívumok<br/></b>   •  Működik<br/><b>Negatívumok<br/></b>   •  Átgondolatlan, összecsapott<br/><b>Minimális rendszerigény:</b> Intel Core i5 (4 mag), GeForce GTX 950 vagy ezzel egyenértékű AMD videokártya, 4 GB háttértár, Windows 7<br/><b>Ajánlott konfiguráció:</b> Intel Core i7 (8 mag), 16 GB RAM, GeForce GTX 1060 vagy ezzel egyenértékű AMD videokártya, 4 GB háttértár, Windows 10</td>
        </tr>
      </table>
    </article>
  </body>
</html>