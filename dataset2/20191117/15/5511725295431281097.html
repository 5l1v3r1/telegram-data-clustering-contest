<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/futbols/stojanovics-sis-ir-labs-solis-pareizaja-virziena.d?id=51647083"/>
    <meta property="og:site_name" content="DELFI"/>
    <meta property="article:published_time" content="2019-11-17T15:15:33+00:00"/>
    <meta property="og:title" content="Stojanovičs: Šis ir labs solis pareizajā virzienā "/>
    <meta property="og:description" content="Latvijas vīriešu futbola izlases parādītais sniegums pret Slovēniju ir labs solis pareizajā virzienā, secina valstsvienības galvenais treneris Slaviša Stojanovičs."/>
  </head>
  <body>
    <article>
      <h1>Stojanovičs: Šis ir labs solis pareizajā virzienā </h1>
      <address><time datetime="2019-11-17T15:15:33+00:00">17 Nov 2019, 15:15</time> by <a rel="author">LETA</a></address>
      <p>
        <b>Latvijas vīriešu futbola izlases parādītais sniegums pret Slovēniju ir labs solis pareizajā virzienā, secina valstsvienības galvenais treneris Slaviša Stojanovičs.</b>
      </p>
      <p>Jau ziņots, ka Latvija sestdien 2020. gada Eiropas čempionāta kvalifikācijas turnīra mačā viesos ar rezultātu 0:1 (0:0) piekāpās Slovēnijai. Otrajā puslaikā bumbu savos vārtos ieraidīja Latvijas izlases aizsargs Igors Tarasovs.</p>
      <p>"Katra spēle šajā grupā ir smaga, to esmu atkārtojis vairākas reizes. Vēlamies progresēt un šodien bija vairākas pozitīvas lietas, kas attiecas uz taktiku un disciplīnu. Domāju, ka šis ir labs solis pareizajā virzienā. Diemžēl zaudējām spēli, iesitot bumbu savos vārtos. Varu apsveikt Slovēniju ar pelnītu uzvaru," pēcspēles preses konferencē stāstīja Stojanovičs.</p>
      <p>Viņš piekrita, ka šī bija otra labākā spēle aiz pavasarī aizvadītā mača pret Poliju. "Dažas lietas bija pat labākas, nekā tajā spēlē. Toreiz mēs lielākoties spēlējām uz pretuzbrukumiem, gaidot savas iespējas, bet šoreiz pašiem bija pozicionālas pārejas no aizsardzības uzbrukumā," atzīmēja Latvijas izlases treneris. "Mums gandrīz katrā mačā ir pretuzbrukumi, bet standartsituācijās brīžiem esam naivi. Bīstamākas situācijas veidojas pēc pašu standartsituācijām, nevis pretinieku."</p>
      <p>Tāpat Stojanovičs uzteica divu jauno spēlētāju - Vladislava Fjodorova un Andra Jurkovska - veikumu. "Viņi paveica ļoti labu darbu, spēlējot pret spēcīgiem pretspēlētājiem. Protams, ka viņiem bija problēmas, bet esmu apmierināts ar viņu sniegumu. Viņi un vēl vairāki futbolisti, kuri šobrīd ir traumēti, ir Latvijas futbola nākotne. Rēķināmies, ka viņiem sezona ir beigusies un nav tā pati labākā forma. Par spīti tam, viņi tika galā," pauda Stojanovičs.</p>
      <p>Otrajā puslaikā Fjodorovam bija lieliska iespēja gūt vārtus, taču Madrides "Atletico" vārtsargs Jans Oblaks tvēra viņa raidīto bumbu. "Tas bija labs sitiens, un Oblaks perfekti noreaģēja. Tāpēc manā skatījumā, viņš šobrīd ir labākais vārtsargs pasaulē. Varbūt sitiens nebija tik perfekts un ne tika negaidīts, bet daudzi citi vārtsargi to bumbu nenoķertu," secināja Stojanovičs.</p>
      <p>Aizsargs Mārcis Ošs šajā mačā spēlēja sev neierastajā balsta pussarga pozīcijā. "Man vajadzēja pussarga pozīcijā vienu aizsardzības tipa spēlētāju, jo mums tāda nebija. Klubā viņš spēlē centra aizsarga pozīcijā, bet šodien tika pabīdīts nedaudz uz priekšu. Vajadzēja kādu, kurš cīnās otrajā stāvā, un domāju, ka viņš savu darbu paveica diezgan labi. Mums ir deficīts šajā pozīcijā, jo Vjačeslavs Isajevs un Kristers Tobers šobrīd nevar palīdzēt. Mums ir Aleksejs Grjaznovs, taču nevēlējos viņu kā debitantu laist laukumā pret tik smagu pretinieku," komentēja Stojanovičs.</p>
      <p>Latvijas izlase cikla noslēgumā otrdien Daugavas stadionā uzņems Austriju.</p>
      <p>Latvijas futbolisti, ieskaitot pārbaudes spēles, nav uzvarējuši 17 mačos pēc kārtas, šajā neveiksmju joslā piedzīvojot 12 zaudējumus. Iepriekšējo uzvaru latvieši svinēja pērnā gada jūnijā Baltijas kausa mačā, bet starptautiskajos turnīros līdz šīm pēdējais panākums gūts vairāk nekā pirms diviem gadiem.</p>
      <p>Pēc deviņām spēlēm apakšgrupas vadībā ar 22 punktiem ir Polija, 19 punktus guvusi Austrija, 14 punkti ir Slovēnijai, pa 11 iekrājušas Ziemeļmaķedonija un Izraēla, bet Latvija ir bešā.</p>
      <p>Par "vienpadsmit vilkiem" dēvētā komanda kvalifikācijas ciklā zaudējusi visās astoņās spēlēs. Martā Latvija viesos ar 1:3 piekāpās Ziemeļmaķedonijai, bet pēc tam cienījamā mačā ar 0:2 atzina Polijas pārākumu. Nākamās divas spēles notika savā laukumā, kur tika parādīts blāvs sniegums, kā rezultātā piedzīvots 0:3 zaudējums pret Izraēlu un 0:5 - pret Slovēniju. Septembrī viesos ar 0:6 tika piedzīvota sagrāve pret Austriju un savās mājās ar 0:2 zaudēts Ziemeļmaķedonijai. Savukārt oktobrī savā laukumā tika zaudēts 0:3 Polijai un viesos piedzīvota neveiksme 1:3 pret Izraēlu.</p>
      <p>Latvijas valstsvienība Starptautiskās Futbola federāciju asociācijas (FIFA) rangā atrodas necilajā 143.vietā, Slovēnija ieņem 65.pozīciju, bet Austrija - 25.vietā.</p>
      <p>Martā par Latvijas izlases galveno treneri tika apstiprināts serbu speciālists Slaviša Stojanovičs. Pirms nepilna gada no izlases galvenā trenera amata nolēma atkāpties somu speciālists Miksu Pātelainens, kurš komandu vadīja vien kopš maija jeb mazāk nekā astoņus mēnešus.</p>
    </article>
  </body>
</html>