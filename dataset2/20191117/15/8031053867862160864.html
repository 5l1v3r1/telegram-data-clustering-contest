<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%80%ce%af%ce%b8%ce%b5%cf%83%ce%b7-%cf%84%ce%bf%cf%85-%cf%81%ce%bf%cf%85%ce%b2%ce%af%ce%ba%cf%89%ce%bd%ce%b1-%cf%83%cf%84%ce%bf-%ce%b4%ce%b7%ce%bc%ce%b1%cf%81%cf%87%ce%b5%ce%af.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T15:18:42+00:00"/>
    <meta property="og:title" content="Επίθεση του «Ρουβίκωνα» στο δημαρχείο Βύρωνα"/>
    <meta property="og:description" content="Επίθεση με μπογιές στο δημαρχείο Βύρωνα πραγματοποίησε ο Ρουβίκωνας."/>
  </head>
  <body>
    <article>
      <h1>Επίθεση του «Ρουβίκωνα» στο δημαρχείο Βύρωνα</h1>
      <address>
        <time datetime="2019-11-17T15:18:42+00:00">17 Nov 2019, 15:18</time>
      </address>
      <p>
        <b>Επίθεση με μπογιές στο δημαρχείο Βύρωνα πραγματοποίησε ο Ρουβίκωνας.</b>
      </p>
      <p>Όλα αυτά συνέβησαν λίγες ώρες αφού είχαν ρίξει τρικάκια στο σπίτι του Άδωνη Γεωργιάδη.</p>
      <p>Σε κείμενο που ανήρτησαν σε ιστοσελίδα του αντεξουσιαστικού χώρου αναφέρουν ότι «ο δήμαρχος Βύρωνα ήταν ένα από τα ελάχιστα στελέχη του ΣΥΡΙΖΑ που κατάφερε να επιβιώσει πολιτικά και να επανεκλεγεί. Η επανεκλογή του στη θέση του δημάρχου, μπορεί να τον κάνει να νιώθει δικαιωμένος από την τοπική κοινωνία για το έργο του. Δυστυχώς για τον ίδιο, η πραγματικότητα είναι πολύ διαφορετική. Η τοπική κοινωνία του Βύρωνα στις τελυταίες εκλογές γύρισε μαζικά την πλάτη τόσο στις εκλογές γενικότερα όσο και στο δημαρχο ειδικότερα. Η αποχή εκτοξεύτηκε από το 38% στο 56%, ενώ η εκλογική πελατεία του δημάρχου μειώθηκε δραστικά, καθώς επικράτησε έναντι του αντιπάλου του με ελάχιστη διαφορά, συγκεντρώνοντας περίπου 1 στις 5 ψήφους επί του συνόλου των ψηφοφόρων του δήμου Βύρωνα».</p>
      <p>Επίσης, προσθέτουν ότι «ο Γρηγόρης Κατωπόδης πρόσφατα, έσπευσε να εκμεταλλευτεί νόμο που πέρασε η κυβέρνηση της ΝΔ περί ανάθεσης της ανακύκλωσης σε ιδιωτικές εταιρείες. Αγνοώντας επιδεικτικά τις προτάσεις του σωματείου εργαζομένων για ένα σχέδιο ολοκληρωμένης διαχείρισης της καθαριότητας του Δήμου, ο δήμαρχος Βύρωνα έφερε προς επικύρωση στο δημοτικό συμβούλιο την ανάθεση της ανακύκλωσης του δήμου σε τρεις ιδιωτικές εταιρείες, ανοίγοντας με αυτό τον τρόπο το χορό σε μία μπίζνα εκατομμυρίων. Οι εργαζόμενοι του δήμου, μέσα από τις κινητοποιήσεις του σωματείου τους ανέδειξαν το θέμα και για την ώρα έβαλαν φρένο στους σχεδιασμούς του δημάρχου και απαιτούν να παγώσει η διαδικασία με σκοπό να υπάρξει διαβούλευση με το σωματείο των εργαζομένων και τις υπόλοιπες δημοτικές παρατάξεις, ενώ θέτουν επάνω στο τραπέζι του διαλόγου και τη δική τους πρόταση γύρω από το ζήτημα, πέρα από τα υπόλοιπα προβλήματα που έχουν καταγγείλει κατά καιρούς μέχρι σήμερα. Ο δήμαρχος από την πλευρά του υπεραμύνεται των επιλογών του και καταλογίζει σε όσους αντιδρούν ότι το κάνουν για λόγους στείρας μικροπολιτικής σκοπιμότητας. Η δική μας θέση δε θα μπορούσε παρά να είναι στο πλευρό των ανθρώπων που λένε “φτάνει πια!” με την αυθαιρεσία και με τη λήψη των αποφάσεων πίσω από κλειστές πόρτες. Καλούμε την τοπική κοινωνία του Βύρωνα να ενημερωθεί για τα ζητήματα που την αφορούν, να σκεφτεί, να κρίνει, να δράσει. Εμείς από την πλευρά μας θα στεκόμαστε πάντα στο πλευρό όσων αγωνίζονται για τα αυτονόητα και προσδοκούμε ότι μέρα με την ημέρα τα παραδείγματα αυτά θα αυξάνονται. Ήρθε ο καιρός να καταλάβουν οι κατωπόδηδες αυτού του κόσμου ότι οι αυθαιρεσίες τους δεν θα περνάνε πλέον στα ψιλά».</p>
    </article>
  </body>
</html>