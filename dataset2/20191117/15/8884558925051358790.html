<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koper-zmagal-v-beogradu"/>
    <meta property="og:site_name" content="Primorske novice"/>
    <meta property="article:published_time" content="2019-11-17T15:14:23+00:00"/>
    <meta property="og:title" content="Koper zmagal v Beogradu"/>
    <meta property="og:description" content="Košarkarji Kopra Primorske so v 7. krogu lige Aba premagali Mego Bemax z 79:73 (24:22, 46:41, 67:59)."/>
  </head>
  <body>
    <article>
      <h1>Koper zmagal v Beogradu</h1>
      <address><time datetime="2019-11-17T15:14:23+00:00">17 Nov 2019, 15:14</time> by <a rel="author">STA</a></address>
      <p>
        <b>Košarkarji Kopra Primorske so v 7. krogu lige Aba premagali Mego Bemax z 79:73 (24:22, 46:41, 67:59).</b>
      </p>
      <figure>
        <img src="https://static.primorske.si/foto/highres/gnweb/720056_f260kos_koper_olimpija06z.jpg"/>
        <figcaption>Košarkarji Kopra Primorske so vpisali peti par točk v sedmih nastopih v ligi Aba. Foto: Zdravko Primožič/FPA</figcaption>
      </figure>
      <p><b>BEOGRAD</b> &gt; Košarkarji Kopra Primorske so hitro uredili svoje misli po visokem porazu v slovenskem derbiju s Cedevito Olimpijo in se vrnili v zmagovalne tirnice. Na gostovanju v Beogradu so premagali Mega Bemax in vpisali peti par točk v sedmih nastopih v ligi Aba.</p>
      <p>Čeprav so Koprčani vodili večji del srečanja, so morali do zadnjih minut trdo garati za uspeh. Domačini se v nobenem trenutku niso predali in so večkrat skoraj povsem izničili tudi dvomestno prednost gostov.</p>
      <blockquote><b>Dvorana Ranko Žeravica, gledalcev 1000</b>, sodniki: Radović, Peić (oba Hrvaška), Jovčić (Srbija).<br/><b>Mega Bemax</b>: Mišković 14 (4:6), Atić 12 (1:2), Ašćerić 8, Miljenović 7 (2:2), Simonović 11 (5:5), Tanasković 10 (1:6), Stanić 6 (0:3), Mesiček 5 (1:1).<br/><b>Koper Primorska</b>: Holt 19 (1:1), Harris 15 (1:1), Čakarun 8 (6:6), Lazić 3, Marinković 6 (2:2), Hodžić 9, Jagodić Kuridža 15 (5:7), Šiško 2, Vončina 2.<br/>Prosti meti: Mega Bemax 14:25, Koper Primorska 15;17.<br/>Met za tri točke: Mega Bemax 9:20 (Atić 3, Ašćerić 2, Mišković 2, Miljenović, Tanasković), Koper Primorska 10:32 (Hodžić 3, Holt 2, Harris 2, Jagodić Kuridža 2, Lazić).<br/>Osebne napake: Mega Bemax 22, Koper Primorska 25.</blockquote>
      <p>Tako so vodstvo 51:41 v naslednjih minutah znižali na 51:47, ali pa 72:60 na 72:68. Tudi v zaključku tekme varovancem trenerja <b>Jurice Golemca</b> vodstvo s 77:71 ni zadostovalo za mirno končnico.</p>
      <p>Mega Bemax, ki ima v svojih vrstah dva slovenska košarkarja, <b>Jurija Macuro</b> in <b>Blaža Mesička</b>, se je približala na 73:77. Na srečo slovenskih prvakov so ti v zadnji minuti kar štirikrat uspešno skočili v napadu in preko <b>Ivana Marinkovića</b> s črte prostih metov prišli do končnega izida.</p>
      <p>Koper Primorsko naslednja tekma čaka že čez dobrih 24 ur, in sicer bo v državnem prvenstvu v ponedeljek ob 18. uri gostila Rogaško, v osem krogu lige Aba pa bo 23. novembra doma igrala proti FMP.</p>
    </article>
  </body>
</html>