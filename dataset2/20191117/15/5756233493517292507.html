<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621994/%DA%AF%D8%B2%D8%A7%D8%B1%D8%B4-%D8%A7%D9%88%D9%84%DB%8C%D9%87-%DB%8C%DA%A9-%D9%86%D9%87%D8%A7%D8%AF-%D8%A7%D9%85%D9%86%DB%8C%D8%AA%DB%8C-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%DB%B1%DB%B0%DB%B0%DB%B0-%D9%86%D9%81%D8%B1-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%86%D8%AF%7C-%D8%AF%D8%B1-%DB%B1%DB%B0%DB%B0-%D9%86%D9%82%D8%B7%D9%87-%DA%A9%D8%B4%D9%88%D8%B1-%D8%AA%D8%AC%D9%85%D8%B9-%D8%B4%D8%AF%7C-%D8%A7%D8%B1%D8%B3%D8%A7%D9%84-%D9%BE%DB%8C%D8%A7%D9%85%DA%A9-%D9%87%D8%B4%D8%AF%D8%A7%D8%B1-%D8%A8%D9%87-%D8%A7%D9%81%D8%B1%D8%A7%D8%AF-%D9%88-%D8%B4%D9%86%D8%A7%D8%B3%D8%A7%DB%8C%DB%8C-%D8%B1%D8%A7%D9%86%D9%86%D8%AF%DA%AF%D8%A7%D9%86-%D9%85%D8%B9%D8%AA%D8%B1%D8%B6"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T15:52:00+00:00"/>
    <meta property="og:title" content="گزارش اولیه یک نهاد امنیتی از اعتراضات مردم به گرانی بنزین: ۱۰۰۰ نفر بازداشت شدند| در ۱۰۰ نقطه کشور تجمع شد| ارسال پیامک هشدار به افراد و شناسایی رانندگان معترض"/>
    <meta property="og:description" content="براساس اولین برآوردهای یک نهاد امنیتی از میزان اعتراضات بنزینی در روزهای گذشته از حجم خشونت گسترده و سازماندهی شده حکایت دارد. برخی منابع خبری از کشته شدن بیش از ده نفر در این اعتراض‌ها خبر داده‌اند. هنوز گزارش رسمی از تعداد کشته شدگان منتشر نشده است."/>
  </head>
  <body>
    <article>
      <h1>گزارش اولیه یک نهاد امنیتی از اعتراضات مردم به گرانی بنزین: ۱۰۰۰ نفر بازداشت شدند| در ۱۰۰ نقطه کشور تجمع شد| ارسال پیامک هشدار به افراد و شناسایی رانندگان معترض</h1>
      <address>
        <time datetime="2019-11-17T15:52:00+00:00">17 Nov 2019, 15:52</time>
      </address>
      <p>
        <i>براساس اولین برآوردهای یک نهاد امنیتی از میزان اعتراضات بنزینی در روزهای گذشته از حجم خشونت گسترده و سازماندهی شده حکایت دارد. برخی منابع خبری از کشته شدن بیش از ده نفر در این اعتراض‌ها خبر داده‌اند. هنوز گزارش رسمی از تعداد کشته شدگان منتشر نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری فارس نوشته است: تعداد کل معترضان و آشوبگران از شب جمعه تاکنون مجموعا 87400 نفر برآورد شده که از این میزان حدود 82200 نفر مرد و 5200 نفر آنها زن بوده اند. بخش قابل توجهی از معترضان صرفا در محل تجمعات حاضر بوده و با هسته مرکزی اغتشاشات همراهی نداشتند. با این حال برای بسیاری از آنها پیامک هشدار توسط دستگاههای امنیتی ارسال شده است.</p>
      <p>به گزارش آفتاب‌نیوز؛ این خبرگزاری افزوده است: شیوه عملکرد هسته اصلی خشونت نشان می‌دهد که این افراد کاملا آموزش دیده بوده و برخلاف بسیاری از مردم که از افزایش ناگهانی بنزین غافلگیر شده‌اند، این افراد مترصد و آماده چنین موقعیتی بوده‌اند.</p>
      <figure>
        <img src="https://aftabnews.ir/files/fa/news/1398/8/26/360423_264.jpg"/>
      </figure>
      <p>بر اساس این گزارش، از میان 1080 شهر و شهرستان کشور، اعتراضات و تجمعات کوچک و بزرگ در 100 نقطه کشور صورت گرفته که جمعیت این تجمعات بین 50 تا حداکثر 1500 نفر تخمین زده شده است.</p>
      <p>حجم خشونت و میزان تخریب آشوبگران نسبت به تجمعات دی ماه 96 گسترده‌تر و مخرب‌تر بوده و در نتیجه آسیب‌های جانی و مالی در مقایسه با آن افزایش داشته است. در استانهای خوزستان، تهران بزرگ، فارس و کرمان بیشترین آسیب به اموال عمومی زده شده است.</p>
      <p>آمار دقیقی از میزان کشته شده‌ها در دسترس نیست اما بیشترین تلفات مربوط به حمله اوباش مسلح به انبارهای نفتی و مقرهای نظامی بوده است که در جریان جلوگیری از انفجار انبارهای نفتی و خلع سلاح مقرهای نظامی به وقوع پیوسته است. تعدادی از نیروهای پلیس و مردمی نیز در این حملات به شهادت رسیدند.</p>
      <p>تاکنون حدود 1000 نفر در ناآرامی‌های اخیر در کل کشور بازداشت شده‌اند و بیش از 100 بانک و 57 فروشگاه بزرگ فقط در یک استان به آتش کشیده شده و یا به غارت رفته است. به عنوان نمونه در یکی از تلخ‌ترین حوادث شب گذشته در استان تهران بعد از حمله اوباش به یک بانک و آتش زدن آن، کل ساختمان و طبقات بالایی آن که مسکونی بوده است، دچار حریق شده و عده‌ای در پشت بام ساختمان محبوس شده‌اند. ورود آتش‌نشانی به صحنه به دلیل اجتماع اغتشاشگران و توقف ماشین‌ها با تاخیر قابل توجهی صورت گرفته و در لحظات آخر با تلاش مردم و اقدام پلیس جلوی یک فاجعه انسانی گرفته شده است. در تهران و شهرستانها کار شناسایی ماشین‌هایی که اقدام به بستن خیابان‌ها می‌کردند انجام شده است که از امروز مراحل بازداشت آنها اجرایی می شود.</p>
      <slideshow>
        <figure>
          <img src="https://aftabnews.ir/files/fa/news_albums/621994/9027/resized/resized_360419_161.jpg"/>
        </figure>
        <figure>
          <img src="https://aftabnews.ir/files/fa/news_albums/621994/9027/resized/resized_360420_685.jpg"/>
        </figure>
        <figure>
          <img src="https://aftabnews.ir/files/fa/news_albums/621994/9027/resized/resized_360421_960.jpg"/>
        </figure>
        <figure>
          <img src="https://aftabnews.ir/files/fa/news_albums/621994/9027/resized/resized_360422_566.jpg"/>
        </figure>
        <figure>
          <img src="https://aftabnews.ir/files/fa/news_albums/621994/9027/resized/resized_360424_589.jpeg"/>
        </figure>
      </slideshow>
    </article>
  </body>
</html>