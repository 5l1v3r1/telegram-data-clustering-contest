<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1561939/alexandros-zacharias-to-porisma-toy-pragmatognwmona-allazei-ta-dedomena-gia-to-thanatiforo-trochaio"/>
    <meta property="og:site_name" content="NOOZ."/>
    <meta property="article:published_time" content="2019-11-17T15:51:00+00:00"/>
    <meta property="og:title" content="Αλέξανδρος Ζαχαριάς: Το πόρισμα του πραγματογνώμονα αλλάζει τα δεδομένα για το θανατηφόρο τροχαίο"/>
    <meta property="og:description" content="Νέα δεδομένα στην υπόθεση του δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών, επιφύλασσε το πόρισμα του ανεξάρτητου πραγματογνώμονα που ανέλαβε την έρευνα για τα αίτια του τραγικού συμβάντος."/>
  </head>
  <body>
    <article>
      <h1>Αλέξανδρος Ζαχαριάς: Το πόρισμα του πραγματογνώμονα αλλάζει τα δεδομένα για το θανατηφόρο τροχαίο</h1>
      <address>
        <time datetime="2019-11-17T15:51:00+00:00">17 Nov 2019, 15:51</time>
      </address>
      <p>
        <b>Νέα δεδομένα στην υπόθεση του δυστυχήματος με θύμα τον 23χρονο Αλέξανδρο Ζαχαριά, γιο του γνωστού επιχειρηματία της ομώνυμης αλυσίδας καταστημάτων παιχνιδιών, επιφύλασσε το πόρισμα του ανεξάρτητου πραγματογνώμονα που ανέλαβε την έρευνα για τα αίτια του τραγικού συμβάντος.</b>
      </p>
      <p>Οι αρχικές εκτιμήσεις ανέφεραν ότι ο Αλέξανδρος Ζαχαριάς είχε αναπτύξει το απόγευμα της 23ης Ιουλίου 2019 τρομακτικά μεγάλη ταχύτητα στη λεωφόρο Τραπεζούντος, στον Αγιο Στέφανο, με αποτέλεσμα να «καρφωθεί» σε ένα δέντρο, στην προσπάθειά του να αποφύγει προπορευόμενο όχημα. Ωστόσο, το πόρισμα του πραγματογνώμονα, το περιεχόμενο του οποίου αποκαλύπτει το «Έθνος της Κυριακής», καταρρίπτει τη συγκεκριμένη θεωρία.</p>
      <p>Ο ειδικός κατέληξε στο συμπέρασμα ότι η μοιραία πρόσκρουση του σπορ αυτοκινήτου, μάρκας Volkswagen (Golf GTI), στο δέντρο έγινε με ταχύτητα 95 χιλιομέτρων την ώρα. Ο 23χρονος δεν φορούσε ζώνη και βρήκε ακαριαίο θάνατο.</p>
      <p>Στην προκειμένη περίπτωση βέβαια, όπως εξηγούν ειδικοί, ο θάνατος μπορεί να μην είχε αποφευχθεί ακόμα κι αν ο Αλέξανδρος φορούσε ζώνη. Και αυτό διότι η δύναμη της επιβράδυνσης (τα γνωστά «G») ήταν τέτοια που δεν θα μπορούσε να την αντέξει ο ανθρώπινος οργανισμός.</p>
      <h3>Ο μοιραίος ελιγμός</h3>
      <p>Ο οδηγός από τα 95 χιλιόμετρα την ώρα με τα οποία έτρεχε ακινητοποιήθηκε (πέρασε δηλαδή στα 0 χιλιόμετρα την ώρα). Ελαφρώς διαφοροποιημένη ήταν η ταχύτητα του σπορ αυτοκινήτου πριν από την πρόσκρουση.</p>
      <p>Ο πραγματογνώμονας την υπολόγισε στα 105 χιλιόμετρα την ώρα, λίγα δευτερόλεπτα πριν από την εκτροπή του οχήματος. Ο Αλέξανδρος Ζαχαριάς έκανε έναν απότομο ελιγμό για να αποφύγει προπορευόμενο αυτοκίνητο που έστριβε αριστερά, σε έναν μικρό κάθετο δρόμο της λεωφόρου. Στη συνέχεια το Volkswagen προσέκρουσε σε κράσπεδο, μετά σε έναν μαντρότοιχο και τελικώς καρφώθηκε στο δέντρο. Οι προσκρούσεις, πριν από την τελική πρόσκρουση, μείωσαν κατά περίπου 10% την ταχύτητά του.</p>
      <p>Σημειώνεται ότι το δυστύχημα έγινε σε μια λεωφόρο που διέρχεται από κατοικημένη περιοχή και έτσι το όριο ταχύτητας είναι τα 50 χλμ./ώρα.</p>
      <p>Στο πόρισμα του πραγματογνώμονα, το οποίο παραδόθηκε τον περασμένο μήνα στην Τροχαία Κηφισιάς, αναφέρεται ότι δεν βρέθηκαν στο οδόστρωμα ίχνη φρεναρίσματος. Αυτό μπορεί να οφείλεται στο γεγονός ότι το αυτοκίνητο έφερε σύστημα αντιμπλοκαρίσματος των τροχών κατά το φρενάρισμα (το γνωστό ABS). Πληροφορίες αναφέρουν, πάντως, ότι είναι πιθανό ο Αλέξανδρος Ζαχαριάς να μην πρόλαβε να αντιδράσει και έτσι να μην πάτησε καθόλου φρένο.</p>
      <p>Η πρόσκρουση στο δέντρο ήταν τόσο σφοδρή που το μπροστινό μέρος του Volkswagen μπήκε μέσα 80 πόντους. Εφτασε, δηλαδή, μέχρι το ύψος των υαλοκαθαριστήρων. Προέκυψε, επίσης, ότι η προγενέστερη πρόσκρουση στο κράσπεδο ήταν τόσο ισχυρή που έσπασε η δεξιά ζάντα.</p>
      <p>Από τις καταθέσεις που περιλαμβάνονται στη δικογραφία της υπόθεσης προκύπτει ότι ο Αλέξανδρος Ζαχαριάς είχε προσπεράσει λίγα δευτερόλεπτα πριν από την πρόσκρουση στο δέντρο αυτοκίνητο που βρισκόταν στην ίδια ευθεία. Από τη στιγμή της προσπέρασης μέχρι το σημείο του μοιραίου ελιγμού μεσολαβούσαν 200 μέτρα.</p>
      <p>Ο 23χρονος ολοκλήρωσε την προσπέραση, αλλά δεν πρόλαβε να αντιδράσει όταν στην επαναφορά του οχήματός του αντιλήφθηκε ότι προπορευόμενο όχημα είχε σχεδόν σταματήσει, με σκοπό να στρίψει αριστερά σε έναν στενό δρόμο.</p>
      <p>Από την έρευνα που έγινε στη λεωφόρο Τραπεζούντος, για την ολοκλήρωση του πορίσματος, δεν βρέθηκαν εξογκώματα ή λακκούβες. Επίσης, προέκυψε ότι το Volkswagen ήταν σε καλή κατάσταση και μάλιστα είχε περάσει πρόσφατα από σέρβις. Για τον έλεγχό του υπήρξε και αλληλογραφία με τη γερμανική κατασκευάστρια εταιρεία.</p>
      <p>Το τελικό συμπέρασμα του πραγματογνώμονα είναι ότι το δυστύχημα οφείλεται σε έναν συνδυασμό παραγόντων: Στην ταχύτητα του αυτοκινήτου του Αλέξανδρου Ζαχαριά, στη στενότητα της λεωφόρου που χωράει αποκλειστικά δύο οχήματα (στα δύο ρεύματα) και στον πολύ μικρό χρόνο αντίδρασης που είχε ο οδηγός προσπαθώντας να αποφύγει το προπορευόμενο όχημα.</p>
    </article>
  </body>
</html>