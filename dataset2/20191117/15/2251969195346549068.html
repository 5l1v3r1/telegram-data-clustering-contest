<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/affonda-il-tolentino-lagnonese-vince-in-rimonta/1326042/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T15:44:08+00:00"/>
    <meta property="og:title" content="Affonda il Tolentino: l’Agnonese vince in rimonta"/>
    <meta property="og:description" content="SERIE D - I padroni di casa passano in vantaggio al 10' del primo tempo con Minnozzi. Accorcia le distanze Kone al 25', mentre D'Ercole, allo scadere del match, archivia la pratica al Della Vittoria e porta i suoi alla vittoria. Animi accesi al termine della gara, con le proteste della panchina crèmisi per un rigore negato su Minnozzi, in pieno recupero"/>
  </head>
  <body>
    <article>
      <h1>Affonda il Tolentino: l’Agnonese vince in rimonta</h1>
      <h2>SERIE D - I padroni di casa passano in vantaggio al 10' del primo tempo con Minnozzi. Accorcia le distanze Kone al 25', mentre D'Ercole, allo scadere del match, archivia la pratica al Della Vittoria e porta i suoi alla vittoria. Animi accesi al termine della gara, con le proteste della panchina crèmisi per un rigore negato su Minnozzi, in pieno recupero</h2>
      <address><time datetime="2019-11-17T15:44:08+00:00">17 Nov 2019, 15:44</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Faffonda-il-tolentino-lagnonese-vince-in-rimonta%2F1326042%2F">Condividi32</a><a href="https://twitter.com/intent/tweet?text=Affonda+il+Tolentino%3A++l%27Agnonese+vince+in+rimonta&amp;url=https%3A%2F%2Fwww.cronachemaceratesi.it%2F2019%2F11%2F17%2Faffonda-il-tolentino-lagnonese-vince-in-rimonta%2F1326042%2F">Tweet</a>Email32 Condivisioni</p>
      <p> </p>
      <p> </p>
      <p>di <b>Giacomo Gardini</b></p>
      <p>
        <b>Crollano le speranze del Tolentino con una bruciante sconfitta per 2-1. L’Agnonese espugna il Della Vittoria con un gol allo scadere, dopo essere passata in svantaggio nel primo tempo. Dopo un avvio a marce basse, i padroni di casa siglano il vantaggio al 10′, grazie alla combinazione Mastromonaco, Di Domenicatonio e quindi Minnozzi. Quest’ultimo, dopo un contropiede fulminante, gonfia la rete con una conclusione potente sul primo palo. La risposta dei molisani arriva al 25′, con Kone che, complice una marcatura disattenta, può calciare in rete indisturbato. Il risultato resta invariato fino al termine della prima frazione di gioco. Nella ripresa, gli ospiti rientrano il campo con il piglio giusto. Nei primi venti minuti della ripresa tanto possesso per l’Agnonese ma nessuna chiara occasione da gol, almeno fino al 20′ quando Rossi respinge una conclusione in area di Minacori. Il match si accende agli sgoccioli, poi in pieno recupero. Prima D’Ercole, che al 43′ sigla il vantaggio dell’Agnonese, da diversi minuti ormai nell’aria. Poi la traversa di Minnozzi, in pieno recupero, quindi un rigore negato. Si spengono le luci al Della Vittoria e i giocatori di mister Mosconi, in ginocchio, sono l’emblema di un Tolentino che fatica a rialzarsi.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-agnonese-6-325x244.jpeg"/>
        <figcaption>I minuti concitati nel finale</figcaption>
      </figure>
      <p><b>La cronaca.</b> I primissimi minuti di gara scorrono senza particolari emozioni, fin quando al 7′ Minacori, per gli ospiti, prova il tiro a giro ma la palla termina sul fondo. La partita si sblocca al 9′, quando Diarra tenta il colpaccio con una conclusione rasoterra dal limite dell’area: Rossi devia in calcio d’angolo. Dalla bandierina, la difesa del Tolentino respinge, innescando il contropiede crèmisi che porterà alla prima marcatura del match: una combinazione veloce tra Mastromonaco, Di Domenicantonio, quindi Minnozzi, che al 10′ gonfia la rete con una conclusione potente sul primo palo, a due passi dal portiere. Tolentino avrebbe la possibilità di raddoppiare appena tre minuti dopo. Ancora Minnozzi protagonista: con un finta manda a vuoto Nicolao, per poi concludere in porta: bravissimo Mejri ad opporsi. Al 21′ il direttore di gara Pirriatore punisce Di Domenticantonio col giallo per simulazione in area di rigore. Al 25′ arriva il pareggio dell’Agnonese: complice una marcatura fin troppo disattenta, dal limite Kone si accentra indisturbato e calcia in rete. 1-1 e tutto da rifare per il Tolentino. La reazione  crèmisi è impetuosa. I padroni di casa non smettono di spingere e al 26′ Di Domenicantonio impegna Mejri dalla media distanza: la sfera viene deviata dal guantone agnonese sopra la traversa. Il risultato resta invariato fino al termine della prima frazione di gioco. Nella ripresa, i molisani rientrano in campo con il piglio giusto: schiacciati nella propria metà campo gli uomini di mister Mosconi. Nonostante il possesso prolungato, però, non arrivano chiare occasioni da gol. La prima soltanto al 20′ con Minacori imboccato a centro area ma Rossi si fa trovare pronto sulla respinta. Il cronometro scorre e la partita continua a giocarsi a centrocampo, con trame spezzettate da molti falli, complice anche la stanchezza dei giocatori in campo. Al 40′ Rossi è costretto a vestire la tuta di supereroe e salvare i suoi compagni di squadra: dopo una ripartenza veloce dell’Agnonese, si rende protagonista di una doppia parata, prima su D’Ercole, poi su Perkovic. Ed è proprio D’Ercole, appena tre minuti dopo, a siglare il gol del vantaggio, ormai nell’aria da tempo: riceve un filtrante in aria e accompagna la palla in rete. Allo scadere dei minuti regolamentari, sfortunatissimo Minnozzi, che con un piazzato potentissimo prende in pieno la traversa. Sempre Minnozzi, in pieno recupero, viene atterrato in area e reclama un calcio di rigore, ma il direttore di gara non è d’accordo: giallo per simulazione per lui. L’arbitro fischia la fine della partita e al Della Vittoria esplode la protesta: gli uomini della panchina crèmisi, arrabbiatissimi, reclamano giustizia per una chiamata arbitrale a loro avviso completamente sbagliata. Un po’ di baruffa in campo, ma soprattutto tanta, tantissima delusione, per una sconfitta che forse brucia più delle altre già incassate.</p>
      <p>
        <b>Il tabellino:</b>
      </p>
      <p><b>TOLENTINO (4-4-2): </b>Rossi 7, Bonacchi 6, Labriola 5,5, Kamana 5,5, Laborie 6; Mastromonaco 6 (37′ s.t. Tizi s.v.), Tortelli 5,5 (45′ s.t. Severoni s.v.), Strano 6 (45′ s.t. Capezzani s.v.), Cicconetti 6,5 (49′ s.t. Raponi s.v.); Minnozzi 7, Di Domenicantonio 6 (25′ s.t. Palmieri 6). A disp.: Bucosse, Ruggeri, Lupo, Massaroni. All.: Mosconi.</p>
      <p><b>AGNONESE (4-3-3):</b> Mejri 6,5, Diakite 6, Allegra 6, Frabotta 6, Nicolao 6; Viscovich 6,5, Diarra 6, Barbato 6 (37′ s.t. Ballerini s.v.); Kone (45′ s.t. Vogliacco s.v.), Perkovic 7 (46′ s.t. Konè 6), Minacori 6 (27′ s.t. D’Ercole 7). A disp.: Kuzmanovic, Dembele, Di Lollo, Elefante, Rullo. All.: Pizii</p>
      <p><b>TERNA ARBITRALE: </b>Graziella Pirriatore di Bologna (Lusetti di Reggio Emilia – Castellari di Bologna)</p>
      <p><b>RETI: </b>10′ p.t. Minnozzi, 25′ p.t. Kone, 43′ s.t. D’Ercole</p>
      <p><b>NOTE:</b> spettatori 800 circa. Ammoniti: Di Domenicantonio, Barbato, Kone, Perkovic, Minacori, Diakitè, Cicconetti, Viscovich, Minnozzi. Angoli: 8 (2-6). Recupero: 7′ (2’+5′).</p>
      <p> </p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-agnonese-1-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-agnonese-2-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/tolentino-agnonese-5-650x488.jpeg"/>
      </figure>
      <p> </p>
    </article>
  </body>
</html>