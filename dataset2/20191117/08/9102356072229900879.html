<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/17/aplinkos-ministerija-skelbia-klimato-savaite-ir-kviecia-i-jos-renginius/"/>
    <meta property="og:site_name" content="alkas.lt"/>
    <meta property="article:published_time" content="2019-11-17T08:47:00+00:00"/>
    <meta property="og:title" content="Aplinkos ministerija skelbia Klimato savaitę ir kviečia į jos renginius"/>
    <meta property="og:description" content="Lapkričio 22-29 d., Aplinkos ministerija skelbia Klimato savaitę. Bus rengiamos diskusijos apie strateginius Lietuvos klimato kaitos politikos tikslus bei priemones, klimato iššūkius ir galimybes miškininkystės, energetikos, transporto, pramonės ir žemės ūkio skyriuose. Jų metu kartu su mokslininkais, politikais, visuomenės veikėjais ir visais besidominčiais šia tema bus mėginama atsakyti į klausimą „Keisti ar keistis?“."/>
  </head>
  <body>
    <article>
      <h1>Aplinkos ministerija skelbia Klimato savaitę ir kviečia į jos renginius</h1>
      <address>
        <time datetime="2019-11-17T08:47:00+00:00">17 Nov 2019, 08:47</time>
      </address>
      <p>Lapkričio 22-29 d., Aplinkos ministerija skelbia Klimato savaitę. Bus rengiamos diskusijos apie strateginius Lietuvos klimato kaitos politikos tikslus bei priemones, klimato iššūkius ir galimybes miškininkystės, energetikos, transporto, pramonės ir žemės ūkio skyriuose. Jų metu kartu su mokslininkais, politikais, visuomenės veikėjais ir visais besidominčiais šia tema bus mėginama atsakyti į klausimą „Keisti ar keistis?“.</p>
      <p>Norintieji dalyvauti Klimato savaitės renginiuose turėtų užsiregistruoti iki lapkričio 22 d., nes vietų skaičius ribotas.</p>
      <p>Diskusija, skirta miškininkystės sektoriui, vyks lapkričio 26 d. 13-16.30 val. Valstybinėje saugomų teritorijų tarnyboje (Antakalnio g. 25). Europos Komisijos atstovybėje (Gedimino pr. 16) bus surengtos trys diskusijos: skirta energetikos sektoriui – lapkričio 27 d. 13-16 val., skirta transporto ir pramonės sektoriui – lapkričio 28 d. 9-12.10 val., skirta žemės ūkio sektoriui – lapkričio 28 d. 13-16 val.</p>
      <p>Lietuvos Respublikos Prezidento kanceliarijoje lapkričio 29 d. 9.30-12.30 val. vyks Klimato savaitės konferencija.</p>
      <p>Be to, Klimato savaitės metu vyks ir kitų renginių, susijusių su klimato kaitos tema. Tai ir diskusija „Klimato kaita: O ką mes?“, rengiama lapkričio 22 d. socialinių tinklų šventėje „Social Media Fest 2019“, ir lapkričio 28 d. vyksiantis XIII Lietuvos urbanistinis forumas, kurio pagrindinė tema – urbanistika ir klimato kaita žadant ateities miestus.</p>
      <p>Kokie pokyčiai ir iššūkiai mūsų laukia ateinančius 10 metų? Kaip globalius klimato kaitos iššūkius paversti galimybėmis? Ką turime keisti? Siekiant atsakyti į šiuos klausimus ir prisidėti įgyvendinant Paryžiaus susitarimą, Lietuvoje atnaujinama Nacionalinės klimato kaitos valdymo politikos strategija 2021-2050 m. laikotarpiui, nustatant nacionalinius trumpalaikius (iki 2020 m.), vidutinės trukmės (iki 2030 m. ir 2040 m.) ir ilgalaikius (iki 2050 m.) klimato kaitos švelninimo ir prisitaikymo prie jos tikslus ir uždavinius. Jai įgyvendinti rengiamas nacionalinis energetikos ir klimato srities veiksmų planas 2021-2030 m. laikotarpiui.</p>
      <related>
        <h4>Susiję straipsniai:</h4>
        <a href="http://alkas.lt/2017/11/01/baltijos-salys-telkia-pastangas-kovai-su-klimato-kaita/"/>
        <a href="http://alkas.lt/2012/11/10/klimato-kaitos-valdymo-politika-bus-igyvendinama-pagal-patvirtinta-strategija/"/>
        <a href="http://alkas.lt/2012/10/16/prasidejusios-informavimo-kampanijos-tikslas-mazinti-klimato-kaita/"/>
        <a href="http://alkas.lt/2014/06/05/siandien-minime-pasauline-aplinkos-diena/"/>
        <a href="http://alkas.lt/2014/05/12/klimato-kaita-kokias-gresmes-kelia-ir-kaip-su-jomis-kovojama/"/>
      </related>
    </article>
  </body>
</html>