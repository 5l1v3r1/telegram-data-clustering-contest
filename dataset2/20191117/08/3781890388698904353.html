<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742091"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T08:33:00+00:00"/>
    <meta property="og:title" content="ไอ้หนูนี่กูเอง!'โจอี้ บอย'ตวาดลั่น เจอโจรบุกถึงหน้าบ้าน"/>
    <meta property="og:description" content="“โจอี้ บอย”โดนเข้ากับตัว! โจรบุกถึงหน้าบ้าน จับได้แอ๊บจะขอซื้อมอเตอร์ไซค์ ถูกตวาดลั่นไม่ขาย รีบแจ้นหนี พบประวัติมีคดีติดตัวเพียบ"/>
  </head>
  <body>
    <article>
      <h1>ไอ้หนูนี่กูเอง!'โจอี้ บอย'ตวาดลั่น เจอโจรบุกถึงหน้าบ้าน</h1>
      <address>
        <time datetime="2019-11-17T08:33:00+00:00">17 Nov 2019, 08:33</time>
      </address>
      <p>
        <b>“โจอี้ บอย”โดนเข้ากับตัว! โจรบุกถึงหน้าบ้าน จับได้แอ๊บจะขอซื้อมอเตอร์ไซค์ ถูกตวาดลั่นไม่ขาย รีบแจ้นหนี พบประวัติมีคดีติดตัวเพียบ</b>
      </p>
      <p>เมื่อวันที่ 17 พ.ย.ยุคเศรษฐกิจตกสะเก็ด โจรเต็มบ้านเต็มเมือง ชาวบ้าน ร้านค้า ไม่เว้นแม้แต่บ้านตำรวจ ทหาร หรือคนดังต่างโดนกันถ้วนหน้า ล่าสุดเพจเฟซบุ๊กของนักร้องเพลงแร๊พชื่อดัง “โจอี้ บอย”ได้เผยคลิปพร้อมข้อความระบุว่า เมื่อตอนบ่าย 3 ขณะที่ผมกำลังเก็บของเตรียมตัวไปทำงานที่ชั้นล่างของบ้าน มีมอเตอร์ไซด์คันนึง แล่นมาจอดหน้าบ้าน คนขี่รีบตั้งขาตั้งเดินพุ่งเข้ามาในที่จอดรถบ้านผม ผมเห็นหน้าชัดเจนเป็นผู้ชายถอดหมวกกันน็อก เอื้อมมือมาที่ประตูบ้าน เขาคงไม่เห็นว่าผมยืนอยู่ในตัวบ้านที่ถูกกั้นด้วยกระจก และด้วยแสงสะท้อนเขาคงคิดว่าไม่มีใคร<br/><br/>ผมเลยเอ่ยถาม “มาทำอะไรครับ?”เขาสะดุ้งเล็กน้อยและตอบมาว่า “มาซื้อมอเตอร์ไซด์ครับ”</p>
      <figure>
        <img src="https://www.dailynews.co.th/admin/upload/20191117/news_mphKzJNTIk144941_533.jpg?v=20191117177?v=7023"/>
      </figure>
      <p>ผมถามอีกว่า “ซื้อมอเตอร์ไซด์อะไร? ใครจะขายมอเตอร์ไซด์?”เขาค่อยๆล่าถอยออกจากที่จอดรถออกไปลูบๆคลำๆรถเวสป้าของผมแล้วยังถามแก้เก้อว่า “คันนี้ได้มาจากไหนครับ? ราคาเท่าไร?” ผมบอกราคาและบอกว่ามาจากเชียงใหม่ เขาระล่ำระลักถามต่อ “เชียงใหม่จังหวัดอะไรครับ?” ผมคิดในใจ ไอ้หนู..มึงมาไม่ดีแล้ว..ผมรีบตวาด “ไม่ขาย!!”เขาถึงรีบถอยขึ้นรถไป รีบถึงขนาดไม่ใส่หมวกกันน็อกแล้วรีบบิดมือเดียวจากไป</p>
      <figure>
        <img src="https://www.dailynews.co.th/admin/upload/20191117/news_RKIVeLfvMz144942_533.jpg?v=20191117177?v=5408"/>
      </figure>
      <p>ภายในไม่กี่นาทีหลังจากนั้น ผมได้ภาพวีดีโอจากกล้องข้างบ้าน และกล้องมือถือที่ผมยกถ่ายมันไว้ แสดงภาพชัดทั้งหมดทั้งหน้าตาและทะเบียนรถ เลยรีบเดินทางไปที่สน.เพื่อแจ้งให้เจ้าหน้าที่ได้ทราบ ผลปรากฏว่า นายคนนี้มีคดีลักทรัพย์ติดตัวพร้อมหมายจับ ไม่อยากจะนึกว่าถ้าไม่มีคนอยู่บ้าน หรือแม่ผมอยู่บ้านคนเดียว หรือแม้กระทั่งผมเดินมาเจอมันช้าไปเพียงนิดมันคงอาจจะอยู่ในตัวบ้านผมเรียบร้อย “อะไรจะเกิดขึ้น?”<br/><br/>(ปล. บ้านในเมืองผมเป็นซอยเล็กๆตันครับ ไม่มีเหตุผลที่ใครจะผ่านเข้ามาเลยนอกจากคนที่อาศัย)<br/>#ไอ้หนูนี่กูเอง #เฮียก็ไม่เว้น</p>
      <figure>
        <img src="https://www.dailynews.co.th/admin/upload/20191117/news_STYvRquOeh144943_533.jpg?v=20191117177?v=9149"/>
      </figure>
      <p>ขอบคุณเพจ Apisit Joeyboy Opasaimlikit<br/><a href="https://www.facebook.com/joeyboy.bkk.5/videos/10157347504050339/">ชมคลิป</a><br/> </p>
    </article>
  </body>
</html>