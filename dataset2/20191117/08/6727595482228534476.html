<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/muslim-board-to-hold-review-meet-on-ayodhya-order-today-456.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T08:47:00+00:00"/>
    <meta property="og:title" content="അയോധ്യ: പുനപ്പരിശോധന ഹരജിയുടെ കാര്യത്തില്‍ മുസ്‌ലീം വ്യക്തി നിയമ ബോര്‍ഡിന്റെ തീരുമാനം ഇന്ന്; വിവിധ മുസ്‌ലീം സംഘടനകളുമായി ചര്‍ച്ച"/>
    <meta property="og:description" content="Ayodhya Case Ayodhya Verdict Babari Masjid India ന്യൂദല്‍ഹി: അയോധ്യ കേസിലെ സുപ്രീംകോടതി വിധിക്കെതിരെ പുനപ്പരിശോധനാ ഹരജി നല്‍കണോ എന്ന കാര്യത്തില്‍ അഖിലേന്ത്യ മുസ്‌ലീം വ്യക"/>
  </head>
  <body>
    <article>
      <h1>അയോധ്യ: പുനപ്പരിശോധന ഹരജിയുടെ കാര്യത്തില്‍ മുസ്‌ലീം വ്യക്തി നിയമ ബോര്‍ഡിന്റെ തീരുമാനം ഇന്ന്; വിവിധ മുസ്‌ലീം സംഘടനകളുമായി ചര്‍ച്ച</h1>
      <address><time datetime="2019-11-17T08:47:00+00:00">17 Nov 2019, 08:47</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യ കേസിലെ സുപ്രീംകോടതി വിധിക്കെതിരെ പുനപ്പരിശോധനാ ഹരജി നല്‍കണോ എന്ന കാര്യത്തില്‍ അഖിലേന്ത്യ മുസ്‌ലീം വ്യക്തി നിയമ ബോര്‍ഡിന്റെ തീരുമാനം ഇന്ന്. ഇതിന്റെ മുന്നോടിയായി വിവിധ മുസ്‌ലീം സംഘടനകളുമായി ചര്‍ച്ച നടത്തും.</p>
      <p>അഖിലേന്ത്യ മുസ്‌ലീം വ്യക്തി നിയമ ബോര്‍ഡ് ജനറല്‍ സെക്രട്ടറി മൗലാന വലി റഹ്മാനി, സെക്രട്ടറി സഫര്‍യാബ് ജിലാനി എന്നിവരുമായാണ് മുസ്‌ലിം സംഘടനകള്‍ ചര്‍ച്ച നടത്തുക.</p>
      <p>സുപ്രീംകോടതി വിധി എന്താണ് അര്‍ത്ഥമാക്കുന്നതെന്ന് മനസ്സിലായിട്ടില്ലെന്നും അതിനാല്‍ പുനപ്പരിശോധന ആവശ്യമുണ്ടെന്നും ജിലാനി പറഞ്ഞു.</p>
      <p>
        <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
      </p>
      <related>
        <a href="https://www.doolnews.com/fathima-latheef-suicide-case-higher-education-secretary-will-visit-campus-today-123.html?utm_source=doolnews&amp;utm_medium=related"/>
      </related>
      <p>അഞ്ചേക്കര്‍ സ്ഥലം പള്ളി പണിയാന്‍ ഏറ്റെടുക്കണോയെന്ന കാര്യത്തിലും ലക്നൗവില്‍ നടക്കുന്ന യോഗം നിലപാട് വ്യക്തമാക്കും. എക്സിക്യൂട്ടീവ് അംഗങ്ങള്‍ക്ക് പുറമെ നിയമ വിദഗ്ധരും കേസിലെ കക്ഷികളും യോഗത്തില്‍ പങ്കെടുക്കും.</p>
      <p>അയോധ്യ കേസില്‍ മുസ്‌ലീം വ്യക്തി നിയമബോര്‍ഡ് കക്ഷി അല്ലാത്തതിനാല്‍ കേസില്‍ കക്ഷികളായവര്‍ മുഖേന പുനപ്പരിശോധന ഹരജി നല്‍കുന്നതിനെ കുറിച്ചാണ് ആലോചന നടക്കുന്നത്. പുനഃപരിശോധന ഹരജി നല്‍കാന്‍ തീരുമാനിച്ചാല്‍ ഭൂമി സ്വീകരിക്കുന്നത് മാറ്റിവച്ചേക്കും.</p>
      <p>അതേസമയം, പുനപ്പരിശോധന ഹരജി നല്‍കില്ലെന്ന് സുന്നി വഖഫ് ബോര്‍ഡ് അറിയിച്ചിട്ടുണ്ട്. വിധിയെ ചോദ്യം ചെയ്യാനില്ലെന്ന് കേസിലെ പ്രധാന കക്ഷിക്കാരിലൊരാലായ ഇക്ബാല്‍ അന്‍സാരിയും വ്യക്തമാക്കിയിട്ടുണ്ട്.</p>
      <p>മസ്ജിദ് നിര്‍മ്മിക്കുവാന്‍ വേണ്ടി അനുവദിച്ച അഞ്ചേക്കര്‍ ഭൂമി കേന്ദ്രസര്‍ക്കാര്‍ ഏറ്റെടുത്ത 67 ഏക്കറിനുള്ളില്‍ തന്നെ വേണമെന്നും അങ്ങനയല്ലെങ്കില്‍ അനുവദിച്ച അഞ്ചേക്കര്‍ ഭൂമി സ്വീകരിക്കുകയില്ലെന്നും അന്‍സാരി പറഞ്ഞിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <related>
        <a href="https://www.doolnews.com/accident-in-malappuram-ponnanmi111.html?utm_source=doolnews&amp;utm_medium=related"/>
      </related>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്‌ലീങ്ങള്‍ക്ക് ആരാധനയ്ക്ക് പകരം ഭൂമി നല്‍കുമെന്നുമായിരുന്നു സുപ്രീംകോടതി വിധി. കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കണമെന്നും കോടതി പറഞ്ഞിരുന്നു.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>