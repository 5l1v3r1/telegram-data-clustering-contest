<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/salonit-sledi-mariboru-koprcanke-brez-tezav-z-rogo"/>
    <meta property="og:site_name" content="Primorske novice"/>
    <meta property="article:published_time" content="2019-11-17T08:36:09+00:00"/>
    <meta property="og:title" content="Salonit sledi Mariboru, Koprčanke brez težav z Rogožankami"/>
    <meta property="og:description" content="Potem ko je že v petek vodilni Maribor v 8. krogu 1. DOL za moške zabeležil novo zmago, je bil včeraj uspešen tudi njegov najbližji zasledovalec Salonit Anhovo. Hoče je premagal gladko, bolj izenačena je bila druga sobotna tekma, v kateri je Krka s 3:2 premagala kranjski Hiša na kolesih Triglav in utrdila tretje mesto na lestvici. Koprčanke so gladko odpravile Formis."/>
  </head>
  <body>
    <article>
      <h1>Salonit sledi Mariboru, Koprčanke brez težav z Rogožankami</h1>
      <address><time datetime="2019-11-17T08:36:09+00:00">17 Nov 2019, 08:36</time> by <a rel="author">STA</a></address>
      <p>
        <b>Potem ko je že v petek vodilni Maribor v 8. krogu 1. DOL za moške zabeležil novo zmago, je bil včeraj uspešen tudi njegov najbližji zasledovalec Salonit Anhovo. Hoče je premagal gladko, bolj izenačena je bila druga sobotna tekma, v kateri je Krka s 3:2 premagala kranjski Hiša na kolesih Triglav in utrdila tretje mesto na lestvici. Koprčanke so gladko odpravile Formis.</b>
      </p>
      <figure>
        <img src="https://static.primorske.si/foto/highres/gnweb/720030_odbojkaa_m1.jpg"/>
        <figcaption>Foto: Leo Caharija</figcaption>
      </figure>
      <h3>1. DOL MOŠKI</h3>
      <p>Kanalci proti Hočam niso pokazali najboljše predstave, a vseeno niso imeli nobenih težav, da so vknjižili nove točke. Tekmo so odlično odprli, povedli s 5:1, a se Štajerci niso dali. Gostiteljem so dihali za ovratnik, niso jim dopustili, da se sprostijo, a prave možnosti za vodstvo z 1:0 niso imeli. Še manj so jih imeli v drugem in tretjem nizu, ko domači začetnega zanesljivega vodstva niso izpustili iz rok.</p>
      <p>"Mogoče danes ni bilo take energije kot na prejšnjih domačih tekmah, a ko zmagaš po treh nizih, moraš biti zadovoljen. Važno je, da smo osvojili tri točke," je po tekmi dejal <b>Igor Šimunčić</b>, trener Salonita, ki je bil boljši v vseh elementih odbojkarske igre.</p>
      <p>Če je v Kanalu domača ekipa prevladovala, pa to ne velja za Novo mesto, kjer se je Krka namučila s Kranjčani. Izgubila je prvi niz, nato dva dobila, toda gostje so si priborili "tie break", v katerem so že bili v lepem položaju. Vodili so z 9:7, a nato do konca niso osvojili niti točke. Pokopali so jih servisi<b> Grege Erpiča</b>.</p>
      <p>Pri domačih je bil z 28 točkami najučinkovitejši <b>Martin Kosmina, Luka Lindič</b> se je izkazal s štirimi bloki, pri gostih je 18 točk dosegel<b> Janjo Bregant</b>.</p>
      <h3>1. DOL ŽENSKE</h3>
      <p>V 1. DOL za ženske je bila včeraj le ena tekma. Luka Koper je po pričakovanju brez kakršnih koli težav s 3:0 (15, 20, 15) premagal Formis, ki je letos nekonkurenčen, saj je doslej osvojil le en niz.</p>
      <p>Koprčanke so ves čas nadzorovale izid, v zaostanku so se znašle le na začetku tretjega, a so tudi v njem reči hitro postavile na svoje mesto. Z drugo zmago v prvenstvu se prebile na peto mesto.</p>
      <p>Že v petek je Nova KBM v obračunu z Ankaranom upravičila vlogo favorita in zabeležila gladko zmago, s katero je na drugem mestu prehitela ATK Grosuplje.</p>
      <p>Grosupeljčanke so svojo tekmo 8. kroga odigrale že pred časom, v Novi Gorici so s 3:2 presenetile GEN-I Volley.</p>
      <p>Vodillci Calcit je dvoboj s SIP Šempetrom prestavil na januar 2020.</p>
    </article>
  </body>
</html>