<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/path-of-exile-mobile-feedback-sviluppo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T08:50:00+00:00"/>
    <meta property="og:title" content="Path of Exile Mobile, la risposta dei giocatori sarà fondamentale per lo sviluppo | Game Division"/>
    <meta property="og:description" content="Grinding Gear Games è al lavoro ad una versione sperimentale di Path of Exile Mobile: il feedback dei giocatori sarà fondamentale per lo sviluppo."/>
  </head>
  <body>
    <article>
      <h1>Path of Exile Mobile, la risposta dei giocatori sarà fondamentale per lo sviluppo | Game Division</h1>
      <address>
        <time datetime="2019-11-17T08:50:00+00:00">17 Nov 2019, 08:50</time>
      </address>
      <p>Non soltanto il secondo capitolo, anche <b>Path of Exile Mobile</b> è stato annunciato nel corso di ExileCon 2019 che si è tenuto ad Auckland in Nuova Zelanda. Grinding Gear Games ha infatti annunciato di essere al lavoro su <b>una versione per smartphone</b> del celebre action RPG.</p>
      <p>Il gioco, hanno spiegato gli sviluppatori, si trova ancora in una fase <b>sperimentale</b> e la realizzazione dipenderà molto da <b>indicazioni e feedback</b> che arriveranno da parte dei giocatori dopo l’annuncio. Come nel caso del primo capitolo, con quelle che sono state definite <b>microtransazioni etiche</b> orientate solo a oggetti cosmetici, anche in Path of Exile Mobile il team vuole <b>prendere le distanze</b> dalle tendenze attuali come il pay-to-win con l’obiettivo di <i>“portare il gioco su smartphone</i> – ha detto il produttore Trevor Gamon – <i>con assolutamente zero compromessi”</i>.</p>
      <figure>
        <iframe src="https://www.youtube.com/embed/f_YjBTYHhug" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/path-of-exile-mobile-63460.768x432.jpg"/>
        </figure>
        <figure>
          <img src="https://www.tomshw.it/images/images/2019/11/path-of-exile-mobile-63457.768x432.jpg"/>
        </figure>
        <figure>
          <img src="https://www.tomshw.it/images/images/2019/11/path-of-exile-mobile-63458.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/pokemon-spada-e-scudo-mangiano-pokemon/">Pokémon Spada e Scudo, a Galar si mangiano pokémon</a></p>
      <p>Il team inoltre ha voluto sottolineare che Path of Exile Mobile avrà <b>gli stessi contenuti</b> della versione per console e PC ma che sarà adattato per uno <b>schermo più piccolo</b> e per <b>sessioni più corte</b> di gameplay e quindi che più si prestano al gioco su smartphone. Facendo riferimento all’adattamento mobile di altri titoli, il managing director Chris Wilson ha voluto inoltre sottolineare che il porting sarà sviluppato <b>dal team principale</b> e non da uno studio esterno. </p>
      <p>Nel corso di ExileCon 2019, oltre a Path of Exile Mobile, Grinding Gear Games ha anche annunciato <b>la nuova espansione</b> Conquerors of Atlas del gioco principale che arriverà il <b>13 dicembre</b> con un arco narrativo inedito insieme a nuove mappe, abilità e oggetti. Lo studio ha inoltre annunciato <b>il secondo capitolo</b> per il quale però non c’è ancora una data, anche se l’uscita è confermata per le console di prossima generazione. L’avvio di una prima <b>beta</b> è previsto per la fine dell’anno prossimo.</p>
      <blockquote>Fino al 18 novembre 2019 Doom (2016) è in offerta al prezzo di 6,59€ <a href="https://toms.it/SWAvK">su Steam</a>.</blockquote>
    </article>
  </body>
</html>