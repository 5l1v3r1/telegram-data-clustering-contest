<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/17/world/volivia-to-aima-ton-diadiloton-synexizei-na-reei-stous-dromous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-17T08:55:55+00:00"/>
    <meta property="og:title" content="Βολιβία : Το αίμα των διαδηλωτών συνεχίζει να ρέει στους δρόμους"/>
    <meta property="og:description" content="Τέσσερις άνθρωποι σκοτώθηκαν χθες, Σάββατο, εξέλιξη που αυξάνει σε τουλάχιστον 23 τον αριθμό των νεκρών"/>
  </head>
  <body>
    <article>
      <h1>Βολιβία : Το αίμα των διαδηλωτών συνεχίζει να ρέει στους δρόμους</h1>
      <h2>Τέσσερις άνθρωποι σκοτώθηκαν χθες, Σάββατο, εξέλιξη που αυξάνει σε τουλάχιστον 23 τον αριθμό των νεκρών</h2>
      <address><time datetime="2019-11-17T08:55:55+00:00">17 Nov 2019, 08:55</time> by <a rel="author">ΤοΒΗΜΑ Team</a></address>
      <p>Τέσσερις άνθρωποι σκοτώθηκαν χθες, Σάββατο, στις συνεχιζόμενες διαδηλώσεις και ταραχές στη Βολιβία, εξέλιξη που αυξάνει σε τουλάχιστον 23 τον αριθμό των νεκρών από την 20ή Οκτωβρίου, όταν άρχισε η κρίση που συνταράσσει τη χώρα της Λατινικής Αμερικής, γνωστοποίησε η Διαμερικανική Επιτροπή Ανθρωπίνων Δικαιωμάτων (ΔΕΑΔ).</p>
      <p>Η ΔΕΑΔ, όργανο του Οργανισμού Αμερικανικών Κρατών (ΟΑΚ), πρόσθεσε μέσω Twitter ότι έχει καταμετρήσει άλλους τουλάχιστον 122 τραυματίες στα επεισόδια που έχουν λάβει χώρα από την Παρασκευή στη Βολιβία.</p>
      <p>
        <a href="https://www.in.gr/2019/11/17/plus/features/spanio-egxromo-film-apo-polytexneio-eikones-apo-tin-eksegersi-kai-efialtiki-epomeni-mera/">Σπάνιο έγχρωμο φιλμ από το Πολυτεχνείο: Εικόνες από την εξέγερση και η εφιαλτική επόμενη μέρα</a>
      </p>
      <p>Η Επιτροπή καταμέτρησε εννέα θανάτους από την Παρασκευή στην Κοτσαμπάμπα, σύμφωνα με νεότερο απολογισμό που δημοσιοποιήθηκε χθες και επιβεβαιώθηκε από το Συνήγορο του Λαού, ανεξάρτητη Αρχή.</p>
      <p>Στα επεισόδια συγκρούστηκαν υποστηρικτές του πρώην προέδρου, Έβο Μοράλες, που παραιτήθηκε τη 10η Νοεμβρίου, με τις δυνάμεις της τάξης.</p>
      <p>Η κυβέρνηση πάντως έκανε λόγο για πέντε νεκρούς ως χθες.</p>
      <p>Ο υπουργός προεδρίας, Χέρχες Χουστινιάνο, μιλώντας σε δημοσιογράφους χθες βράδυ, τόνισε πως θα ζητήσει από τους ιατροδικαστές να «επιταχύνουν το έργο τους», χωρίς να επιβεβαιώσει το νεότερο απολογισμό.</p>
      <p>Η ΔΕΑΔ εξάλλου χαρακτήρισε πολύ «σοβαρό» ζήτημα το διάταγμα που εξέδωσε η μεταβατική πρόεδρος, Τζανίνε Άνιες, την Πέμπτη και εγκρίνει τη συμμετοχή του στρατού σε επιχειρήσεις επιβολής της τάξης, απαλλάσσοντας τα στελέχη του από κάθε ποινική ευθύνη.</p>
      <p>Ο Μοράλες καταδίκασε το διάταγμα μέσω Twitter, κρίνοντας ότι δίνει «λευκή επιταγή» με απόλυτη «ατιμωρησία» στους στρατιωτικούς για να «σφαγιάσουν το λαό».</p>
      <p>Ο Έβο Μοράλες, 60 ετών, ανακηρύχθηκε νικητής των προεδρικών εκλογών της 20ής Οκτωβρίου, στις οποίες διεκδικούσε τέταρτη συναπτή θητεία, όμως η αντιπολίτευση κατήγγειλε νοθεία και κινητοποίησε τους υποστηρικτές της.</p>
      <p>Οι διαδηλώσεις παρέλυσαν τη χώρα και ξέσπασαν εκτεταμένες ταραχές.</p>
      <p>Η ανταρσία μονάδων της αστυνομίας και η εγκατάλειψή του από το στρατό εξώθησαν τελικά τον Μοράλες να παραιτηθεί την περασμένη Κυριακή.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="http://wp.mgmt.tovima.gr/2019/11/17/politics/mixalis-xrysoxoidis-teleiosame-me-tin-anoxi-tis-anomias/">Μιχάλης Χρυσοχοΐδης: «Τελειώσαμε με την ανοχή της ανομίας»</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/16/world/volivia-anaitia-kai-dysanalogi-xrisi-vias-kataggellei-o-oie/"/>
        <a href="https://www.tovima.gr/2019/11/16/world/evo-morales-etsi-exase-tin-eksousia-o-igetis-ton-indianon-tis-volivias/"/>
        <a href="https://www.tovima.gr/2019/11/16/media/diavaste-sto-vima-tis-kyriakis-oute-anomia-oute-astynomia-sta-panepistimia/"/>
        <a href="https://www.tovima.gr/2019/11/16/world/volivia-agria-katastoli-me-nekrous-kai-traymaties-stis-diadiloseis/"/>
        <a href="https://www.tovima.gr/2019/11/15/vimatv/tsipras-se-morales-o-agonas-gia-ti-dimokratia-sti-volivia-mas-afora-olous/"/>
        <a href="https://www.tovima.gr/2019/11/15/world/poutin-etoimos-gia-synomilies-me-tis-ipa/"/>
        <a href="https://www.tovima.gr/2019/11/14/world/volivia-diorise-kyvernisi-i-aytoanakiryxtheisa-proedros-anies/"/>
        <a href="https://www.tovima.gr/2019/11/13/world/evo-morales-to-adokso-telos-enos-politikou-thrylou/"/>
        <a href="https://www.tovima.gr/2019/11/13/world/enas-kosmos-se-anavrasmo/"/>
        <a href="https://www.tovima.gr/2019/11/12/world/sto-meksiko-o-evo-morales-sta-prothyra-emfyliou-polemou-i-volivia/"/>
      </related>
    </article>
  </body>
</html>