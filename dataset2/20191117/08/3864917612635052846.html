<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2819819-ukrainski-korabli-gotuut-do-vidpravlenna-z-kerci-zmi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T08:58:00+00:00"/>
    <meta property="og:title" content="Захоплені РФ українські кораблі виводять із Керчі"/>
    <meta property="og:description" content="Захоплені українські військові катери &quot;Бердянськ&quot; і &quot;Нікополь&quot;, а також буксир &quot;Яни Капу&quot; в супроводі російської берегової охорони 17 листопада вивели з акваторії &quot;Генмола&quot; в Керчі."/>
  </head>
  <body>
    <article>
      <h1>Захоплені РФ українські кораблі виводять із Керчі</h1>
      <h2>Захоплені українські військові катери "Бердянськ" і "Нікополь", а також буксир "Яни Капу" в супроводі російської берегової охорони 17 листопада вивели з акваторії "Генмола" в Керчі.</h2>
      <address>
        <time datetime="2019-11-17T08:58:00+00:00">17 Nov 2019, 08:58</time>
      </address>
      <p>Про це повідомляє <a href="https://ru.krymr.com/a/news-kerch-zahvachennye-korabli-vyvodyat-iz-kerchi/30276275.html">Крим.Реалії</a>.</p>
      <p>Катери в супроводі російських кораблів йдуть Керченською протокою в сторону Чорного моря, пише видання.</p>
      <figure>
        <img src="https://static.ukrinform.com/photos/2019_11/1573984729-691.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2819018-denisova-u-proekti-krimskoi-rezolucii-oon-nova-vimoga-do-rosii.html">Денісова: У проєкті “кримської” резолюції ООН - нова вимога до Росії</a>
      </blockquote>
      <p>Як повідомлялося, раніше помічник президента України Андрій Єрмак розповів про завершальний етап повернення в Україну трьох кораблів Військово-морських сил України, які захопила Росія із застосуванням зброї разом з екіпажами у листопаді 2018 року. Це повідомлення опублікувала в Фейсбуці спікер Зеленського Юлія Мендель.</p>
      <p>Військовий експерт Юрій Бутусов <a href="https://www.ukrinform.ua/rubric-crimea/2819806-zahopleni-rosieu-kateri-se-ne-vijsli-z-kerci-ekspert.html">повідомив</a>, що повернення захоплених Росією в листопаді 2018-го двох українських катерів "Нікополь", "Бердянськ" і буксира "Яни Капу" відбудеться не сьогодні.</p>
      <p>Передача захоплених катерів планується у відкритому морі біля східного узбережжя Криму в найближчі дні. Поки невідомо, чи поверне противник американські радіостанції "Харріс", якими були обладнані катери — це найсекретніша частина обладнання. Російська преса писала, що РФ не планує віддавати Україні боєприпаси, особисту зброю екіпажу, а також захоплену  документацію.</p>
      <p>25 листопада 2018 року російські силовики біля берегів анексованого <a href="https://www.ukrinform.ua/tag-krim">Криму</a> обстріляли і захопили три кораблі Військово-морських сил України: катера "Бердянськ" і "Нікополь" і буксир "Яни Капу", які прямували з Одеси до Маріуполя. У полон потрапили 24 українці, троє з них отримали поранення.</p>
      <p>Міжнародний трибунал з морського права 25 травня зобов'язав Росію негайно звільнити всіх моряків і дати їм можливість повернутися в Україну, а також повернути кораблі.</p>
      <p>7 вересня між Україною та Росією відбувся обмін у форматі 35 на 35, у рамках якого, зокрема, було звільнено 24-х полонених моряків.</p>
      <p>4 листопада МЗС України направило Росії ноту з проханням повідомити, де і коли українські військові можуть забрати захоплені у Керченській протоці кораблі.</p>
      <p>Фото: RFE/RL</p>
    </article>
  </body>
</html>