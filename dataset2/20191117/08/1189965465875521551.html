<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259543/epeteios-polytexneioy-koryfonontai-oi-ekdiloseis-drakonteia-ta-metra-tis-el-as"/>
    <meta property="og:site_name" content="LiFO"/>
    <meta property="article:published_time" content="2019-11-17T08:21:00+00:00"/>
    <meta property="og:title" content="Επέτειος Πολυτεχνείου: Κορυφώνονται οι εκδηλώσεις - Δρακόντεια τα μέτρα της ΕΛ.ΑΣ."/>
    <meta property="og:description" content="Κυκλοφοριακές ρυθμίσεις, κλειστοί σταθμοί του μετρό και 5.000 αστυνομικοί στο πόδι για την επέτειο του Πολυτεχνείου"/>
  </head>
  <body>
    <article>
      <h1>Επέτειος Πολυτεχνείου: Κορυφώνονται οι εκδηλώσεις - Δρακόντεια τα μέτρα της ΕΛ.ΑΣ.</h1>
      <h2>Κυκλοφοριακές ρυθμίσεις, κλειστοί σταθμοί του μετρό και 5.000 αστυνομικοί στο πόδι για την επέτειο του Πολυτεχνείου</h2>
      <address><time datetime="2019-11-17T08:21:00+00:00">17 Nov 2019, 08:21</time> by <a rel="author">NEWSROOM</a></address>
      <p>
        <b>Με την καθιερωμένη πορεία προς την πρεσβεία των ΗΠΑ, κορυφώνονται το απόγευμα της Κυριακής οι τριήμερες εκδηλώσεις <a href="https://www.lifo.gr/tags/%CE%95%CF%80%CE%AD%CF%84%CE%B5%CE%B9%CE%BF%CF%82+%CF%84%CE%BF%CF%85+%CE%A0%CE%BF%CE%BB%CF%85%CF%84%CE%B5%CF%87%CE%BD%CE%B5%CE%AF%CE%BF%CF%85">για την επέτειο της εξέγερσης του Πολυτεχνείου</a>.</b>
      </p>
      <p>Οι πύλες του Πολυτεχνείου θα μείνουν ανοιχτές έως τη 1.00 το μεσημέρι, και στη συνέχεια η πορεία των διαδηλωτών αναμένεται να ξεκινήσει στις 4.00 το απόγευμα.</p>
      <p>Την ίδια ώρα, υπό τον φόβο επεισοδίων, η Αστυνομία έχει λάβει δρακόντεια μέτρα ασφαλείας με τις πληροφορίες να κάνουν λόγο για συνολικά 5.000 αστυνομικούς που θα βρίσκονται επί ποδός. Μάλιστα, εκτιμάται ότι η ΕΛ.ΑΣ. θα επιστρατεύσει ακόμα drones και ένα ελικόπτερο, ενώ ιδιαίτερα ισχυρή θα είναι η παρουσία της αστυνομία στην περιοχή των Εξαρχείων και της ΑΟΣΕΕ.</p>
      <p>
        <b>Κλειστό το κέντρο - Κλειστοί τρεις σταθμοί του μετρό</b>
      </p>
      <p>Από τις 12.00 το μεσημέρι θα εφαρμόζονται σταδιακά κυκλοφοριακές ρυθμίσεις στο μεγαλύτερο μέρος του κέντρου των Αθηνών. Κλειστές θα είναι οι βασικές οδικές αρτηρίες Πατησίων, Σταδίου, Βασιλίσσης Σοφίας, Λεωφόρος Αλεξάνδρας, Βασιλίσσης Αμαλίας, καθώς και στις παράλληλες και καθέτους αυτών.</p>
      <p>Κλειστοί θα μείνουν και τρεις σταθμοί του μετρό, κατόπιν εντολής της ΕΛΑΣ. Συγκεκριμένα, οι συρμοί θα διέρχονται χωρίς στάση από τους σταθμούς «Μέγαρο Μουσικής» (15.00), «Ευαγγελισμός» (16.30) και «Σύνταγμα» (16.30). Τροποποιήσεις θα εφαρμοστούν και στα δρομολόγια των λεωφορείων και τρόλεϊ.</p>
    </article>
  </body>
</html>