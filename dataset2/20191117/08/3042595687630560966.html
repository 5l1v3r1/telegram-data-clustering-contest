<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/raser-etter-at-nhl-spiller-ble-liggende-blodig-pa-isen/71829024"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T08:26:22+00:00"/>
    <meta property="og:title" content="Raser etter at NHL-spiller ble liggende blodig på isen"/>
    <meta property="og:description" content="Dommeren stoppet ikke spillet da Matt Calvert ble truffet i hodet av pucken. - En forbanna vits, raser lagkamerat."/>
  </head>
  <body>
    <article>
      <h1>Raser etter at NHL-spiller ble liggende blodig på isen</h1>
      <h2>Dommeren stoppet ikke spillet da Matt Calvert ble truffet i hodet av pucken. - En forbanna vits, raser lagkamerat.</h2>
      <address><time datetime="2019-11-17T08:26:22+00:00">17 Nov 2019, 08:26</time> by <a rel="author">Christian M. Hugsted</a></address>
      <p>Det gikk hett for seg da Colorado Avalanche møtte Vancouver Canucks i NHL i natt. Colorado-veteranen Matt Calvert ble truffet i hodet av et skudd fra kloss hold da han skulle blokkere, og ble liggende på isen med tydelige smerter.</p>
      <p>Likevel fortsatte spillet, til tross for at Elias Pettersson, som løsnet skuddet, ga signaler til dommeren om at han skulle stoppe. I stedet tok det bare noen sekunder før Vancouver reduserte til 3-4 gjennom Alexander Edler.</p>
      <p>Det får mange til å reagere, deriblant Colorados Erik Johnson.</p>
      <p>- Det er en forbanna vits at man ikke blåser av der. Skal ikke vi spillere beskyttes? Fyren har familie der hjemme, han ligger blodig på isen med en hodeskade, men dommeren blåser ikke av. Det er latterlig. De burde skamme seg, sier Johnson ifølge svenske <a href="https://www.expressen.se/sport/hockey/nhl/attacken-det-har-ar-ett-javla-skamt/">Expressen</a>.</p>
      <figure>
        <iframe data-src="https://twitter.com/PeteBlackburn/status/1195942187994882048?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Etter hendelsen fikk Calvert assistanse på isen. Colorado-kaptein Nathan MacKinnon slakter NHL-reglene.</b>
      </p>
      <p>- Jeg kan forestille meg hvordan det ville vært om det var LeBron James (en av de største basketballstjernene i verden, journ.anm.), hvis han blødde fra hodet og de lot det andre laget sette inn en trepoenger som sørget for uavgjort i kampen. Jeg vet at det ikke er dommerens skyld, det er ligaregelen, men jeg mener du bør se på hvem som ligger på isen, sier MacKinnon til <a href="https://www.sportsnet.ca/hockey/nhl/mackinnon-calvert-injury-can-imagine-lebron-james/">Sportsnet</a>.</p>
      <p>MacKinnon mener Calvert er en av de tøffeste spillerne han har spilt med, og at han aldri ville tatt telling med mindre han fikk seg en skikkelig smell.</p>
      <p>Hovedtrener Jared Bednar sier:</p>
      <p>- Det er andre gang i løpet av to uker at en fyr får en puck i ansiktet og blør utover hele isen. Noen ganger er det en tøff avgjørelse å ta, men i den situasjonen, skulle du blåst.</p>
      <p>Canucks utliknet til 4-4 et snaut minutt etterpå, før nevnte MacKinnon avgjorde kampen for Colorado Avalanche.</p>
    </article>
  </body>
</html>