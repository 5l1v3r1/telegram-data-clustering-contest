<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/entertainment/story-shahrukh-khan-ne-kia-khulasa-bataya-kyun-filmon-se-lia-gap-2853803.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T08:18:05+00:00"/>
    <meta property="og:title" content="शाहरुख खान ने किया खुलासा, बताया क्यों फिल्मों से लिया गैप"/>
    <meta property="og:description" content="बॉलीवुड के किंग खान यानि शाहरुख खान के हाथ पिछले कुछ समय से कोई बड़ी सफलता नहीं लगी है। इस पर उनका कहना है कि उन्होंने जानबूझकर कभी खराब फिल्मों में काम नहीं किया है। काफी समय से अटकलें लगाई जा रही..."/>
  </head>
  <body>
    <article>
      <h1>शाहरुख खान ने किया खुलासा, बताया क्यों फिल्मों से लिया गैप</h1>
      <address><time datetime="2019-11-17T08:18:05+00:00">17 Nov 2019, 08:18</time> by <a rel="author">लाइव हिन्दुस्तान टीम,नई दिल्ली</a></address>
      <p>बॉलीवुड के किंग खान यानि शाहरुख खान के हाथ पिछले कुछ समय से कोई बड़ी सफलता नहीं लगी है। इस पर उनका कहना है कि उन्होंने जानबूझकर कभी खराब फिल्मों में काम नहीं किया है। काफी समय से अटकलें लगाई जा रही थीं कि शायद वह जल्द ही अपनी किसी फिल्म का ऐलान सकते हैं, हालांकि ऐसा कुछ भी नहीं हुआ, जिससे उनके प्रशंसक काफी निराश हैं।</p>
      <p>मुंबई में शाहरुख ने अपने फैन्स से बात करते हुए कहा, ‘मुझे पता है कि कई सारे लोग सोशल मीडिया पर लिख रहे थे और मीडिया से जुड़े लोग अनुमान लगा रहे कि मैं बहुत जल्द अपनी किसी फिल्म का ऐलान करने जा रहा हूं। मैंने आज तक जो कुछ भी किया है, वह आपकी वजह से ही किया है। अभी ऐसी कोई फिल्म नहीं है, जिसकी घोषणा मैं कर सकूं। लेकिन जिस भी दिन किसी फिल्म को लेकर बात तय हो जाएगी, उसी दिन मैं उसकी घोषणा कर दूंगा।’</p>
      <p>उन्होंने आगे कहा, ‘जब मैं एक अच्छी फिल्म बनाता हूं तो आपको खुशी होती है और जब मैं कोई बुरी फिल्म बनाता हूं, तो आपको दुख होता है। मैं इस बात को समझता हूं और इसका सम्मान करता हूं। मैंने कभी जानबूझकर बुरी फिल्म बनाने की कोशिश नहीं की, लेकिन ऐसा हो जाता है। ठीक इसी तरह, मैंने कभी कोई अच्छी फिल्म बनाने की भी कोशिश नहीं की, वह भी बस हो गया है।’</p>
      <p>
        <a href="https://www.livehindustan.com/entertainment/story-bhumi-pednekar-ko-size-or-colour-se-nahi-padta-fark-kaha-90-kilo-ki-hokr-bhi-pehnti-thi-chote-kapde-2853785.html">भूमि पेडनेकर को साइज और कलर से नहीं पड़ता फर्क, कहा- 90 किलो की होकर भी पहनती थी छोटे कपड़े</a>
      </p>
      <p>
        <a href="https://www.livehindustan.com/entertainment/story-ayushmann-khurrana-starrer-bala-box-office-collection-2853704.html">Box Office: आयुष्मान की 'बाला' का कमाल जारी, भारत में फिल्म ने कमाए इतने करोड़</a>
      </p>
      <p>बता दें कि शाहरुख की पिछली कुछ फिल्में ‘फैन’, ‘रईस’, ‘जब हैरी मेट सेजल’ और ‘जीरो’ दर्शकों की उम्मीदों पर खरी नहीं उतरीं। फिल्मों से ब्रेक लेने की वजह को साझा करते हुए शाहरुख ने कहा, ‘जब कभी मैं चोटिल हुआ हूं, मैंने चोट लगने के बावजूद भी काम किया है।<br/>ऐसा कभी नहीं हुआ कि मैं पूरी तरह ठीक होने के बाद ही काम पर गया हूं, इसलिए मैंने सोचा कि मैं अपने लिए कुछ वक्त निकालता हूं और इस बार पूरी तरह ठीक हो जाता हूं। मेरे बच्चे आर्यन और सुहाना अब कॉलेज जाने लगे हैं, तो मैंने सोचा कि मुझे उनके साथ थोड़ा वक्त बिताना चाहिए और इन सबके साथ ही मैं अपनी फिल्मों के लिए कुछ ऐसी कहानियों के बारे में सोच रहा हूं जो लोगों को पसंद आए।’</p>
    </article>
  </body>
</html>