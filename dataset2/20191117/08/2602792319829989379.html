<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/lishe-20-ukra%d1%97ncziv-pidtrimuyut-vidkrittya-rinku-zemli-propozicziya-golovnij-zhurnal-z-pitan-agrobiznesu-https-propozitsiya-com-ua-lyshe-20-ukrayinciv-pidtrymuyut-vidkryttya-rynku-zem/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-17T08:28:00+00:00"/>
    <meta property="og:title" content="Лише 20% українців підтримують відкриття ринку землі"/>
    <meta property="og:description" content="У разі проведення референдуму абсолютна більшість українців проголосувала б за продовження мораторію. Про це йдеться в дослідженні, проведеному соціологічн"/>
  </head>
  <body>
    <article>
      <h1>Лише 20% українців підтримують відкриття ринку землі</h1>
      <address>
        <time datetime="2019-11-17T08:28:00+00:00">17 Nov 2019, 08:28</time>
      </address>
      <figure>
        <img src="https://infoindustria.com.ua/wp-content/uploads/2019/11/pole-raps-zelenyj-krasivo.jpg"/>
      </figure>
      <p>
        <b>У разі проведення референдуму абсолютна більшість українців проголосувала б за продовження мораторію. Про це йдеться в дослідженні, проведеному соціологічною службою Центру Разумкова з 1 по 7 листопада 2019 року.</b>
      </p>
      <p>Про це повідомляє <a href="https://propozitsiya.com/">propozitsiya.com</a> з посиланням на <a href="https://razumkov.org.ua/">razumkov.org.ua</a>.</p>
      <p>Зокрема, було опитано 2015 респондентів віком від 18 років у всіх регіонах України, за винятком Криму та окупованих територій Донецької та Луганської областей за вибіркою, що репрезентує доросле населення країни за основними соціально-демографічними показниками. Теоретична похибка вибірки (без врахування дизайн-ефекту) не перевищує 2,3% з імовірністю 0,95.</p>
      <p>Більшість громадян України вважають, що питання запровадження ринку землі та скасування мораторію на купівлю-продаж землі сільськогосподарського призначення потрібно виносити на всенародний референдум. Такої думки дотримуються 67,7% респондентів. Ще 20,5% опитаних вважають, що це питання не слід виносити на референдум, решта — не визначилися з відповіддю.</p>
      <p>Понад три чверті опитаних (77,6%) взяли б участь у такому референдумі, якби він відбувався найближчої до дати опитування неділі. Не взяли б участі 11,2%, а решта опитаних не визначилися з відповіддю.</p>
      <p>Також, за інформацією, якби подібний референдум відбувся, то абсолютна більшість проголосувала б за продовження мораторію на купівлю-продаж землі сільськогосподарського призначення (63,4% усіх опитаних або 68,3% тих, хто взяв би участь у референдумі). Кожний четвертий з тих, хто взяв би участь у референдумі (23,2%) або 20,1% серед усіх опитаних проголосував б за запровадження ринку землі та скасування мораторію на купівлю-продаж землі сільськогосподарського призначення. Решта опитаних не визначилися з відповіддю.+</p>
      <p>Ставлення до питання запровадження ринку землі сільськогосподарського призначення міського та сільського населення майже не відрізняється: проголосували б за продовження мораторію на купівлю-продаж землі сільськогосподарського призначення 60,9% міських жителів і 68,9% сільських жителів; запровадження ринку землі та скасування мораторію на купівлю-продаж землі сільськогосподарського призначення підтримали б 20,6% міських і 18,9% сільських жителів. Решта опитаних не визначилися з відповіддю.</p>
      <p>
        <a href="https://propozitsiya.com/ua/lyshe-20-ukrayinciv-pidtrymuyut-vidkryttya-rynku-zemli?fbclid=IwAR2a034mXjucI9YUqjotWNZZmmWVrvczw8Pk4srr0TUIdHAMOXOdq37ajDE">propozitsiya.com</a>
      </p>
    </article>
  </body>
</html>