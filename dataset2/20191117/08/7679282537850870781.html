<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-union-minister-sanjeev-balyan-refused-to-wear-topi-at-the-shrine-of-sheikh-salim-chishti-2853815.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T08:10:36+00:00"/>
    <meta property="og:title" content="केंद्रीय मंत्री संजीव बालियान ने टोपी पहनने से किया इनकार"/>
    <meta property="og:description" content="उत्तर प्रदेश के फतेहपुर सीकरी में शेख सलीम चिश्ती की दरगाह पर दर्शन को गए केंद्रीय मंत्री ने टोपी पहने से इनकार कर दिया और अपनी चादर लपेटकर ही दरगाह के दर्शन किए। वहीं उन्होंने बुलंद दरवाजा को विशाल..."/>
  </head>
  <body>
    <article>
      <h1>केंद्रीय मंत्री संजीव बालियान ने टोपी पहनने से किया इनकार</h1>
      <address><time datetime="2019-11-17T08:10:36+00:00">17 Nov 2019, 08:10</time> by <a rel="author">फतेहपुरसीकरी मुजफ्फरनगर । हिन्दुस्तान टीम</a></address>
      <p>उत्तर प्रदेश के फतेहपुर सीकरी में शेख सलीम चिश्ती की दरगाह पर दर्शन को गए केंद्रीय मंत्री ने टोपी पहने से इनकार कर दिया और अपनी चादर लपेटकर ही दरगाह के दर्शन किए। वहीं उन्होंने बुलंद दरवाजा को विशाल दरवाजा कहकर संबोधित किया। </p>
      <p>जानकारी के अनुसार, केंद्रीय मंत्री संजीव बालियान शुक्रवार रात फतेहपुर सीकरी में बने गेस्ट हाउस में ठहरे थे। शनिवार सुबह जब वह गेस्ट हाउस के बाहर मॉर्निंग वॉक पर थे तो उसी दौरान पूर्व सांसद बाबूलाल, सांसद राजकुमार और डीएम भी वहां पहुंचे। बताया जाता है कि उनके अनुरोध पर वह शेख सलीम चिश्ती की दरगाह में गए, जहां उन्हें टोपी पहनाने के लिए कहा तो उन्होंने टोपी पहनने से इनकार कर दिया और अपनी चादर को ही सिर पर लपेट दरगाह के दर्शन किए। हालांकि वहां से लौटते वक्त उनकी गाड़ी का एक्सीडेंट हुआ, जिस पर एक साथी ने टिप्पणी भी की कि शायद टोपी न पहनने से शेख सलीम चिश्ती की नाराजगी के कारण यह दुर्घटना हुई है। </p>
      <p><b>पर्यटकों के रात्रि विश्राम के लिए बने योजना</b><br/>फतेहपुरसीकरी। केंद्रीय मंत्री ने शनिवार को सीकरी स्मारक का अवलोकन किया।  सूफी संत हजरत शेख सलीम चिश्ती की दरगाह में जियारत की। यहां उन्होंने कहा कि सीकरी में पर्यटकों के रात्रि विश्राम की योजना तैयार होनी चाहिए। सांसद राजकुमार चाहर, पूर्व सांसद बाबूलाल, नगर पालिकाध्यक्ष त्रिलोक चन्द डिठवारिया ने मंत्री को तेहरा मोरी झील का पुर्नस्थापना कराने का सुझाव दिया। कहा कि मोटरबोट एंव लाइटिंग कर पर्यटकों को आकर्षित किया जा सकेगा।     </p>
      <p><b>हादसे की सूचना पर पुलिस में हड़कंप</b><br/>उधर, आगरा-जयपुर हाईवे पर मंत्री के काफिले के सामने नील गाय आने से हुए हादसे की जानकारी पर पुलिस महकमे में खलबली मच गई। अधिकारियों ने वायरलेस सेट पर घटना की जानकारी मांगी। चर्चा है कि केंद्रीय राज्य मंत्री संजीव बालियान हादसे को तूल नहीं देना चाहते थे। एस्कॉर्ट में शामिल पुलिस कर्मियों ने अधिकारियों को सिर्फ इतना बताया कि कोई गंभीर बात नहीं। किसी को खरोंच तक नहीं आई है। यह बात सही है कि नील गाय अचानक सामने आ गई थी।  </p>
    </article>
  </body>
</html>