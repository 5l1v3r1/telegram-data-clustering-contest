<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/odstavil-bi-bozicka-243374"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T08:50:00+00:00"/>
    <meta property="og:title" content="Odstavil bi Božička"/>
    <meta property="og:description" content="Če ste pripravljeni ali ne, prihaja tisto obdobje v letu, ko nas televizijski programi in po novem tudi pretočne platforme spodbujajo predvsem k ogledom božičnih vsebin. Vsako leto kup novih, praz..."/>
  </head>
  <body>
    <article>
      <h1>Odstavil bi Božička</h1>
      <h2>V predprazničnem obdobju premiere novih božičnih filmov. Med njimi je Noelle z Anno Kendrick, Billom Haderjem in Shirley McLaine.</h2>
      <address><time datetime="2019-11-17T08:50:00+00:00">17 Nov 2019, 08:50</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1630230.jpg"/>
          <figcaption>Anna Kendrick je junakinja novega božičnega filma.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1630231.jpg"/>
          <figcaption>Noelle se kljub sodobni preobleki po napovedih kritikov ne bo odrezal najbolje.</figcaption>
        </figure>
      </slideshow>
      <p>Če ste pripravljeni ali ne, prihaja tisto obdobje v letu, ko nas televizijski programi in po novem tudi pretočne platforme spodbujajo predvsem k ogledom božičnih vsebin. Vsako leto kup novih, praznično obarvanih filmov, a le redki se zapišejo med zimzelene. Kakšno usodo bo doživel Noelle, v katerem ima glavno vlogo simpatična <b>Anna Kendrick</b>?</p>
      <h3>Digitalni severni pol</h3>
      <p>Verjetno bo po koncu veselega decembra utonil pozabo, kot strogi kritiki žal napovedujejo še enemu božičnemu projektu z vodilno žensko vlogo (Last Christmas s prikupno <b>Emilio Clark</b>), a vendarle bo v prazničnih dneh marsikdo preklopil na nov kanal, Disney+, in si ogledal komedijo s privlačno zasedbo na čelu. Kendrickova se bo prelevila v Noelle Kringle, Božičkovo hčer in Nickovo sestro. Ko Božiček umre, mora Nick, ki ga upodablja <b>Bill Hader</b>, prevzeti najpomembnejše poslanstvo na svetu, razveseljevanje vseh otrok na planetu, a je naslednik preprosto preveč negotov, da bi si upal prevzeti tako pomembno vlogo. Noelle se tako znajde pred velikanskim izzivom, saj mora opogumiti brata in ga prepričati, da sprejme zahtevno nalogo, medtem pa se severni pol spopada z digitalno revolucijo, saj si zlobni bratranec prizadeva za preprosto odstavitev Božička in uvedbo</p>
      <figure>
        <img src="https://www.slovenskenovice.si/images/slike/2019/10/28/1630231.jpg"/>
        <figcaption>Noelle se kljub sodobni preobleki po napovedih kritikov ne bo odrezal najbolje.</figcaption>
      </figure>
      <p>dostave daril prek spletnih naročil. Nick odpotuje, Noelle pa se ob podpori varuške, v katero se je preobrazila <b>Shirley McLaine</b>, odpravi za njim in se znajde sredi nenavadne dogodivščine v svetu, ki je s palmami in poulično prehrano povsem drugačen od njenega vsakdanjika, preskoči pa seveda tudi ljubezenska iskrica. Reševanje božiča je, spet, rdeča nit, vprašanje le, kako izvirna, so dvomljivi kritiki, ki se sicer klanjajo igralski zasedbi, a niso nič kaj prizanesljivi do zgodbe, ki razen digitalnih vložkov po njihovem mnenju ne ponuja prav ničesar novega. A nazadnje bo, vsekakor, presojalo občinstvo. Pod režijo se je podpisal <b>Marc Lawrence</b>, ki se je izkazal s serijo na NBC Družinske vezi, med filmi pa je navdušil s komedijami, kot so Lepotica pod krinko, Dva tedna za ljubezen in Kje sta Morganova?. Disney+ je svoje vsebine začel ponujati ta teden.</p>
      <blockquote>2<br/>božična filma z osrednjim ženskim likom prihajata v kinematografe.</blockquote>
    </article>
  </body>
</html>