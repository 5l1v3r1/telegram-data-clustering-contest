<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szerb-kabitoszercsempeszt-fogtak-el-magyarorszagon/186795"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-17T08:50:00+00:00"/>
    <meta property="og:title" content="Szerb kábítószercsempészt fogtak el Magyarországon"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Szerb kábítószercsempészt fogtak el Magyarországon</mark>
      </h1>
      <address><time datetime="2019-11-17T08:50:00+00:00">17 Nov 2019, 08:50</time> by <a rel="author">MTI</a></address>
      <p>Egy szerb állampolgárságú férfit fogtak el a rendőrök Magyarországon, aki Hollandiából csempészett az országba nagy mennyiségű kábítószert - közölte a rendőrség a police.hu honlapon vasárnap.</p>
      <p>A 41 éves M. Attila szervezte meg a kábítószer csempészetét Magyarországra és újabb szállítmányért november 7-én Hollandiába utazott. Az ott beszerzett kábítószert két magyar férfinek adták át, akik két gépkocsival indultak Magyarországra. B. Dánielt és K. Viktort a német rendőrök ellenőrizték, előbbi férfi autójában 12 kilogramm kábítószergyanús fehér port - a gyorsteszt alapján amfetamint ­- találtak, és foglaltak le a rendőrök. A német hatóságok a két férfit őrizetbe vették, és kezdeményezték letartóztatásukat.</p>
      <p>Ezzel egy időben Magyarországon a Készenléti Rendőrség Nemzeti Nyomozó Iroda nyomozói egy Zala megyei településen elfogták M. Attilát, akinek lakásán nagy mennyiségű készpénzt és egy autót is lefoglaltak. A férfit előállították, majd gyanúsítottként kihallgatták és kezdeményezték letartóztatását, amelyet az illetékes bíróság elrendelt.</p>
    </article>
  </body>
</html>