<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/basketbaliste-chicaga-podlehli-brooklynu-satoransky-dal-pet-bodu/1822014?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T08:52:00+00:00"/>
    <meta property="og:title" content="Basketbalisté Chicaga podlehli Brooklynu, Satoranský dal pět bodů"/>
    <meta property="og:description" content="New York - Basketbalisté Chicaga ztratili další nadějně rozehraný zápas a prohráli podeváté v sezoně NBA. V sobotu Bulls doma v United Center nestačili na Brooklyn, kterému podlehli v koncovce 111:117. Český rozehrávač Tomáš Satoranský strávil na palubovce 28 a půl minuty, během nichž proměnil dvě střely z osmi a připsal si pět bodů, osm doskoků, dvě asistence a tři zisky."/>
  </head>
  <body>
    <article>
      <h1>Basketbalisté Chicaga podlehli Brooklynu, Satoranský dal pět bodů</h1>
      <address><time datetime="2019-11-17T08:52:00+00:00">17 Nov 2019, 08:52</time> by <a rel="author" href="http://www.ctk.cz/" target="_blank">ČTK</a></address>
      <p>New York - Basketbalisté Chicaga ztratili další nadějně rozehraný zápas a prohráli podeváté v sezoně NBA. V sobotu Bulls doma v United Center nestačili na Brooklyn, kterému podlehli v koncovce 111:117. Český rozehrávač Tomáš Satoranský strávil na palubovce 28 a půl minuty, během nichž proměnil dvě střely z osmi a připsal si pět bodů, osm doskoků, dvě asistence a tři zisky.</p>
      <slideshow>
        <figure>
          <img src="https://i3.cn.cz/6/1573893014_P201911160170701.jpg"/>
        </figure>
        <figure>
          <img src="https://i3.cn.cz/6/1573802265_P201911150296601.jpg"/>
        </figure>
        <figure>
          <img src="https://i3.cn.cz/6/1573800259_P201911150266601.jpg"/>
        </figure>
        <figure>
          <img src="https://i3.cn.cz/6/1573800165_P201911150266401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3360">Fotogalerie: Basketbalová NBA 2019/20</a>
        </figcaption>
      </slideshow>
      <p>Brooklyn v Chicagu lépe začal a v první části měl až třináctibodové vedení, jenže ve druhé čtvrtině domácí sérií 23:5 vývoj otočili a pak sami vedli až do čtvrté dvanáctiminutovky. V té se skóre přelévalo ze strany stranu, vedení se měnilo hned pětkrát.</p>
      <p>Nicméně už poněkolikáté v sezoně svěřenci kouče Jima Boylena závěr zápasu nezvládli a prohráli čtvrtou čtvrtinu 33:43. Nyní tak má Chicago zápasovou bilanci čtyř výher a devíti porážek. Nets zastavili sérii tří proher.</p>
      <p>Bulls se nedařilo zejména na útočné polovině. Z pole hráči v červených dresech stříleli s úspěšností lehce přes 35 procent a zpoza čáry za tři body s úspěšností 23 procent. Navíc se dopustili 19 ztrát. Nejlepším střelcem byl Zach LaVine s 36 body. "Prostě chtěli vyhrát víc než my. Ve třetí a pak i čtvrté čtvrtině skončilo košem víc jejich akcí," uvedl.</p>
      <p>Pivot Wendell Carter Jr. nasbíral 18 bodů a 14 doskoků. Double double zaznamenal také Fin Lauri Markkanen za 16 bodů a 10 doskoků. Poslední člen základní pětky Chicaga Chandler Hutchison se postaral o 11 bodů. Nikdo další už se do dvouciferných čísel nedostal.</p>
      <p>Spencer Dinwiddie nahradil v základní sestavě Brooklynu s ramenem zraněného Kyrieho Irvinga a zaznamenal 24 bodů, z toho 20 až v poslední části. "Nejsem Kyrie, víte, jak to myslím. Jen jsem se snažil hrát tak, abychom zvítězili," řekl Dinwiddie, kterému sekundoval americký reprezentant z mistrovství světa v Číně Joe Harris, autor 22 bodů a osmi asistencí.</p>
      <p>Nejlepší střelec soutěže James Harden tentokrát přispěl 49 body k vítězství Houstonu v hale Minnesoty 125:105. Na druhé straně měl Karl-Anthony Towns na kontě 27 bodů a 15 doskoků.</p>
      <p>Luka Dončič dovedl 26 body, 15 doskoky a sedmi asistencemi Dallas k výhře nad obhájci titulu z Toronta 110:102. Takřka polovinu bodů Raptors dali Norman Powell (26 bodů) a Fred VanVleet (24 bodů, sedm asistencí).</p>
      <p>Paul George dotáhl 37 body Los Angeles Clippers k domácímu vítězství 150:101 nad Atlantou, a to odehrál ve druhém utkání po zranění jen 20 minut.</p>
      <p>Portland si odvezl triumf z haly San Antonia 121:116. CJ McCollum se o to zasloužil 32 body. Spurs nebylo nic platných 30 bodů a 13 doskoků LaMarcuse Aldridge.</p>
      <h3>Výsledky NBA.:</h3>
      <p>Chicago - Brooklyn 111:117 (za domácí Satoranský 5 bodů, 2 asistence, 8 doskoků), Dallas - Toronto 110:102, Indiana - Milwaukee 83:102, LA Clippers - Atlanta 150:101, Miami - New Orleans 109:94, Minnesota - Houston 105:125, New York - Charlotte 102:103, San Antonio - Portland 116:121.</p>
      <h3>Tabulky NBA:</h3>
      <h4>Východní konference:</h4>
      <h4>Atlantická divize:</h4>
      <ul>
        <li>1. | Boston | 11 | 10 | 1 | 90,9</li>
        <li>2. | Toronto | 12 | 8 | 4 | 66,7</li>
        <li>3. | Philadelphia | 12 | 7 | 5 | 58,3</li>
        <li>4. | Brooklyn | 12 | 5 | 7 | 41,7</li>
        <li>5. | New York | 13 | 3 | 10 | 23,1</li>
      </ul>
      <h4>Centrální divize:</h4>
      <ul>
        <li>1. | Milwaukee | 12 | 9 | 3 | 75,0</li>
        <li>2. | Indiana | 13 | 7 | 6 | 53,8</li>
        <li>3. | Cleveland | 11 | 4 | 7 | 36,4</li>
        <li>4. | Chicago | 13 | 4 | 9 | 30,8</li>
        <li>5. | Detroit | 13 | 4 | 9 | 30,8</li>
      </ul>
      <h4>Jihovýchodní divize:</h4>
      <ul>
        <li>1. | Miami | 12 | 9 | 3 | 75,0</li>
        <li>2. | Charlotte | 13 | 6 | 7 | 46,2</li>
        <li>3. | Orlando | 12 | 5 | 7 | 41,7</li>
        <li>4. | Atlanta | 12 | 4 | 8 | 33,3</li>
        <li>5. | Washington | 10 | 3 | 7 | 30,0</li>
      </ul>
      <h4>Západní konference:</h4>
      <h4>Jihozápadní divize:</h4>
      <ul>
        <li>1. | Houston | 13 | 10 | 3 | 76,9</li>
        <li>2. | Dallas | 12 | 7 | 5 | 58,3</li>
        <li>3. | Memphis | 12 | 5 | 7 | 41,7</li>
        <li>4. | San Antonio | 13 | 5 | 8 | 38,5</li>
        <li>5. | New Orleans | 12 | 3 | 9 | 25,0</li>
      </ul>
      <h4>Severozápadní divize:</h4>
      <ul>
        <li>1. | Denver | 11 | 8 | 3 | 72,7</li>
        <li>2. | Utah | 12 | 8 | 4 | 66,7</li>
        <li>3. | Minnesota | 13 | 7 | 6 | 53,8</li>
        <li>4. | Oklahoma City | 12 | 5 | 7 | 41,7</li>
        <li>5. | Portland | 13 | 5 | 8 | 38,5</li>
      </ul>
      <h4>Pacificiká divize:</h4>
      <ul>
        <li>1. | LA Lakers | 12 | 10 | 2 | 83,3</li>
        <li>2. | Phoenix | 11 | 7 | 4 | 63,6</li>
        <li>3. | LA Clippers | 13 | 8 | 5 | 61,5</li>
        <li>4. | Sacramento | 11 | 4 | 7 | 36,4</li>
        <li>5. | Golden State | 13 | 2 | 11 | 15,4</li>
      </ul>
    </article>
  </body>
</html>