<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/venezia-acqua-alta-picco-2-3117994/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-17T08:33:09+00:00"/>
    <meta property="og:title" content="Venezia, acqua alta: picco di 160 cm previsto per le 12,30"/>
    <meta property="og:description" content="ROMA – 160 centimetri: questo il picco di acqua alta previsto per le 12.30 di oggi, domenica 17 novembre, a Venezia. Lo riferisce il Centro maree del Comune. Il vento di scirocco, finora rimasto abbastanza al largo, è arrivato vicino alla costa, impedendo, finché non girerà, il deflusso delle acque. La marea continuerà perciò ad aumentare, moderatamente fino alle 5-6 del mattino, poi più rapidamente fino alle 12.30 per poi defluire progressivamente. Lo scirocco dovrebbe calare e la marea tornare sui 45 centimetri entro le 20.30. Sempre che le condizioni di vento non riservino sorprese.Val Martello, valanga si abbatte su zona abitate: chiuse 30 strade statali e provincialiMaltempo Pisa, piena dell’Arno prevista per questa sera: sacchi di sabbia e paratie in strada   Intanto procede la macchine degli interventi per l’emergenza, con la firma dell’ordinanza della Protezione Civile che ha assegnato al sindaco Luigi Brugnaro il ruolo di commissario delegato, per l’impiego dei 20 milioni di euro già stanziati dal Governo…"/>
  </head>
  <body>
    <article>
      <h1>Venezia: acqua alta si ferma a 150 cm, poi scende. Lunedì riaprono le scuole</h1>
      <address><time datetime="2019-11-17T17:33:09+00:00">17 Nov 2019, 17:33</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/venezia_ansa-3.jpg"/>
        <figcaption>Venezia, acqua alta in Piazza San Marco (foto Ansa)</figcaption>
      </figure>
      <p>ROMA – 150 centimetri: questo il picco di acqua alta raggiunto intorno alle 13.30 di oggi, domenica 17 novembre, a Venezia. Piazza San Marco, come ovvio, è stata chiusa di nuovo ai pedoni. Poi la marea si è ritirata e in pochi minuti la città è tornata in mano ai turisti</p>
      <p>Il Centro maree del Comune spiega che in mare il picco è già stato raggiunto, a un metro e 55. Scongiurato quindi il picco inizialmente previsto ancora più alto a 160 cm. La città è ora allagata per il 70%.</p>
      <figure>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">
          <img src="https://static.blitzquotidiano.it/wp/wp-content/uploads/2019/11/Ousseynou-sy-bus-ansa-1-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/scuolabus-incendiato-san-donato-milanese-carabiniere-3118510/">Scuolabus incendiato a San Donato Milanese, carabiniere: “I bimbi erano terrorizzati”</a>
      </h3>
      <figure>
        <a href="https://www.blitzquotidiano.it/cronaca-italia/a26-camion-perde-carico-3118490/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/a26-camion-perde-carico-3118490/">
          <img src="https://static.blitzquotidiano.it/wp/wp-content/uploads/2019/11/a26-incidente-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/a26-camion-perde-carico-3118490/">A26, camion perde il carico: tondini di ferro in strada, auto bloccate con le gomme a terra</a>
      </h3>
      <p>Ennesima giornata da incubo: con l’acqua che sale, lo scirocco che spinge sulla laguna, le sirene del Centro maree che avvisano del pericolo. L’area di San Marco viene chiusa per motivi di sicurezza – il secondo giorno consecutivo – e la Piazza più bella del mondo, sotto 70 centimetri d’acqua, diventa una grande set per gli inviati delle tv e dei media internazionali. Finché anche cronisti e cameraman vengono fatti allontanare dai vigili.</p>
      <p>La giornata più lunga, con lo spauracchio di un picco da un metro e 60, finisce nel primo pomeriggio. La marea si è fermata, d’improvviso, insieme al vento. E’ stato dato il cessato allarme. A metà pomeriggio anche l’orizzonte, verso la terraferma, ha mostrato uno squarcio di sereno. I vaporetti hanno ripreso a funzionare, in Canal Grande sono tornati a sciamare i taxi acquei.</p>
      <p>Come sempre, il defluire della grande acqua alta ha lasciato uno strascico di rifiuti sparsi per calli e campi, preda dei voraci gabbiani reali. Questo nonostante la raccolta delle immondizie, compreso il porta a porta, non si sia mai fermata in questi giorni critici.</p>
      <p>I danni si conteranno da domani – Brugnaro ha detto che la stima di un miliardo potrebbe non bastare – e da lunedì, con marea prevista in discesa (massima 110 alle 13.20) la città si rimetterà in moto. Da giorni i rifornimenti alimentari, come pane e latte, sono difficili. Molti fornai hanno dovuto chiudere, per l’allagamento dei laboratori. Le scuole riapriranno, e così i Musei Civici, che oggi avevano il solo Museo Correr aperto, estremo guardiano della cultura in Piazza San Marco.</p>
      <p>Fonte: Ansa.</p>
    </article>
  </body>
</html>