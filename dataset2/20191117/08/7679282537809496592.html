<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-prithvi-shaw-scores-half-century-in-comeback-match-at-syed-mushtaq-ali-trophy-2853825.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T08:53:32+00:00"/>
    <meta property="og:title" content="VIDEO: पृथ्वी शॉ ने की धमाकेदार वापसी, 32 गेंदों में जड़ा अर्धशतक"/>
    <meta property="og:description" content="Syed Mushtaq Ali Trophy: पृथ्वी शॉ ने दमदार वापसी करते हुए रविवार को यहां सैयद मुश्ताक अली टी-20 टूर्नामेंट में मुंबई के लिए खेलते हुए असम के खिलाफ अर्धशतक लगाया। पृथ्वी शॉ ने बेहतरीन बल्लेबाजी की और..."/>
  </head>
  <body>
    <article>
      <h1>VIDEO: पृथ्वी शॉ ने की धमाकेदार वापसी, 32 गेंदों में जड़ा अर्धशतक</h1>
      <address><time datetime="2019-11-17T08:53:32+00:00">17 Nov 2019, 08:53</time> by <a rel="author">लाइव हिन्दुस्तान टीम,मुंबई</a></address>
      <p><b>Syed Mushtaq Ali Trophy: </b>पृथ्वी शॉ ने दमदार वापसी करते हुए रविवार को यहां सैयद मुश्ताक अली टी-20 टूर्नामेंट में मुंबई के लिए खेलते हुए असम के खिलाफ अर्धशतक लगाया। पृथ्वी शॉ ने बेहतरीन बल्लेबाजी की और महज 32 गेंदों में ही अपना अर्धशतक पूरा कर लिया। उन्हें हाल ही में मुंबई की 15 सदस्यीय टीम में शामिल किया गया था। </p>
      <p>पृथ्वी शॉ ने इस मैच में 39 गेंदों में 69 रन की पारी खेली। पृथ्वी ने मैच में आदित्य तारे के साथ ओपनिंग की। इस ओपनिंग जोड़ी ने असम के गेंदबाजों की जमकर धुलाई की। पृथ्वी और आदित्य के बीच 82 गेंदों में 138 रनों की साझेदारी हुई। आदित्य तारे 48 गेंदों में 82 रनों की पारी खेलकर आउट हुए। इसके बाद पृथ्वी शॉ ने मोर्चा संभाले रखा और सिद्धेश लाड के साथ मिलकर मुंबई ने पहले बल्लेबाजी करते हुए 5 विकेट के नुकसान पर 206 रन बनाए। </p>
      <h3>
        <a href="https://www.livehindustan.com/cricket/story-ashton-agar-suffers-head-injury-after-dropping-brothers-catch-in-marsh-cup-watch-video-2853821.html">भाई का कैच पकड़ने में एश्टन को लगी बॉल, खून से लथपथ हुआ चेहरा- VIDEO</a>
      </h3>
      <h3>
        <a href="https://www.livehindustan.com/cricket/story-kevin-koththiigoda-leaves-everyone-stunned-with-his-bowling-action-in-t10-league-2019-watch-video-2853764.html">इस श्रीलंकाई गेंदबाज का बॉलिंग एक्शन देख आप भी रह जाएंगे हैरान- VIDEO</a>
      </h3>
      <p>20 साल के इस बल्लेबाज पर डोपिंग के कारण 30 जुलाई को आठ महीनों का बैन लगाया था और वह रविवार को दोबारा खेलने के लिए उपलब्ध हुए। मुंबई ने गुरुवार को मुश्ताक अली के दो मैच और फिर सुपर लीग स्टेज के लिए टीम की घोषणा की थी। यह मुंबई का आखिरी लीग मैच है।  </p>
      <figure>
        <iframe data-src="https://twitter.com/BCCIdomestic/status/1195940641584250880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>पृथ्वी शॉ ने इससे पहले नेट्स में अभ्यास करने का एक वीडियो भी शेयर किया था। टीम इंडिया के बल्लेबाजी कोच विक्रम राठौड़ ने भी पृथ्वी शॉ की वापसी को लेकर भारत और बांग्लादेश के बीच इंदौर में हुए पहले टेस्ट के बाद बयान दिया। विक्रम राठौड़ ने कहा कि पृथ्वी शॉ का राष्ट्रीय टीम में शामिल होना इस बात पर निर्भर करेगा कि वह डोपिंग निलंबन के बाद कैसा प्रदर्शन करते हैं। सैयद मुश्ताक अली ट्रॉफी में अर्धशतक जड़कर पृथ्वी शॉ ने अपनी दस्तक दे दी है। अब देखना होगा कि टीम इंडिया में उनकी वापसी कब होती है।</p>
      <p>(एजेंसी इनपुट के साथ)</p>
    </article>
  </body>
</html>