<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/sport/suporteri-petrolul-amendati-325857.html"/>
    <meta property="og:site_name" content="Observator"/>
    <meta property="article:published_time" content="2019-11-17T08:43:00+00:00"/>
    <meta property="og:title" content="Zeci de suporteri ai Petrolului, puşi la pământ de jandarmi şi amendaţi"/>
    <meta property="og:description" content="Meciul dintre FC Argeş şi Petrolul, cel mai aşteptat duel din etapa a 18-a a Ligii a doua la fotbal, a fost amânat pentru duminică, din cauza ceţii, care însă nu i-a împiedicat pe fanii echipei oaspete să producă un adevărat scandal în..."/>
  </head>
  <body>
    <article>
      <h1>Zeci de suporteri ai Petrolului, puşi la pământ de jandarmi şi amendaţi</h1>
      <address><time datetime="2019-11-17T08:43:00+00:00">17 Nov 2019, 08:43</time> by <a rel="author">Cristi Ioniţă</a></address>
      <p>
        <b>
          <b>Meciul dintre FC Argeş şi Petrolul, cel mai aşteptat duel din etapa a 18-a a Ligii a doua la fotbal, a fost amânat pentru duminică, din cauza ceţii, care însă nu i-a împiedicat pe fanii echipei oaspete să producă un adevărat scandal în Piteşti.</b>
        </b>
      </p>
      <p>Duelul ar fi trebuit să aibă loc sâmbătă, de la ora 19.30. Iniţial, partida a fost amânată cu o oră, din cauza ceţii.</p>
      <h3>Zeci de fani ai echipei Petrolul Ploieşti, amendaţi la Piteşti</h3>
      <p>Ulterior, brigada de arbitri a decis ca partida să fie amânată pentru duminică.</p>
      <p>Conform <a href="https://www.stiridepitesti.ro/exclusiv-suporterii-petrolului-luati-cu-mascatii-la-pitesti-dupa-ce-meciul-cu-fc-arges-s-a-amanat/">Ştiri de Piteşti</a>, câţiva dintre suporterii Petrolului nu au respectat protocolul pentru întoarcerea acasă şi au intrat în conflict cu jandarmii care îi însoţeau.</p>
      <p>Mai mult, sursa amintită precizează că, pe fondul consumului de alcool, fanii Petrolului ar fi început să arunce cu sticle către jandarmi.</p>
      <p>A fost momentul în care oamenii legii au solicitat întăriri, iar autocarul cu care se deplasau spectatorii turbulenţi a fost blocat pe o stradă închisă.</p>
      <p>Fanii ploieşteni au fost daţi jos din autocar, puşi la pământ, duşi la audieri şi, în cele din urmă, amendaţi.</p>
      <p>Nu este prima dată când suporterii Petrolului sunt implicaţi într-un scandal.</p>
      <p>În urmă cu ceva timp, fanii ploieşteni s-au bătut acasă cu susţinători ai echipei ASU Politehnica Timişoara, aceştia din urmă fiind sprijiniţi şi de suporteri ai echipei Rapid Bucureşti, ştiut fiind faptul că galeria giuleştenilor este înfrăţită cu cea a Politehnicii Timişoara şi în război cu cea a Petrolului.</p>
    </article>
  </body>
</html>