<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/natsionalite-igrayat-s-chekhiya-dnes-406944.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T08:52:31+00:00"/>
    <meta property="og:title" content="Националите играят с Чехия днес"/>
    <meta property="og:description" content="България ще опита да вземе първа победа за годината"/>
  </head>
  <body>
    <article>
      <h1>Националите играят с Чехия днес</h1>
      <address><time datetime="2019-11-17T08:52:31+00:00">17 Nov 2019, 08:52</time> by <a rel="author">Пламен Вълков</a></address>
      <p>България излиза срещу Чехия на Националния стадион "Васил Левски" тази вечер от 19,00 ч в последен двубой от европейските квалификации по футбол за Евро 2020. И за двата тима срещата ще е за престиж, тъй като гостите вече се класираха за континенталния форум, а България има шанс да стори това чрез бараж следващата година.</p>
      <p>Мачът ще е белязан и от още едно събитие, а именно последния мач на капитана Ивелин Попов, който обяви вчера, че ще се оттегли.</p>
      <p>Също така на този ден точно преди 26 години Господ беше българин, когато на "Парк де Пренс" Емил Костадинов наказа Франция и класира националите на световното първенство в САЩ 94. Неприятно ще е, че срещата ще бъде пред празни трибуни заради наказанието за расизъм, което ни бе наложено след мача с Англия. Националният отбор ще се опита да запише успех през тази календарна година, тъй като до сега през 2019 нямаме победа, а това е вече в 12 поредни мача. Последният успех на "трикольорите" беше срещу Кипър (2:1) в Лигата на нациите на 16 октомври 2018 година. Очаква се да има някои промени в сравнение с приятелската среща с Парагвай преди дни. На вратата се очаква да започне Пламен Илиев, а пред него в защита ще действат Страхил Попов, Божидар Чорбаджийски, Георги Терзиев и Петър Занев. Симеон Славчев ще си партнира с Кристиан Малинов в средата на терена, а Кирил Десподов и Вандерсон ще бъдат на крилата. Атаката ще води Димитър Илиев, а зад гърба му ще го подкрепя Ивелин Попов.</p>
      <p>Треньорът на Чехия Ярослав Шилхави пък се очаква да пусне в игра Вацлик под рамката и Цоуфал, Челустка, Брабец и Борил в отбрана. Сучек и Крал ще са двойката опорни полузащитници, а пред тях като плеймейкър ще действа Дарида. Масопуст и Янкто ще оперират по крилата, а атаката ще води Кръменчик.</p>
    </article>
  </body>
</html>