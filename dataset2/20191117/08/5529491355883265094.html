<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/maltempo-pisa-piena-arno-3117987/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-17T08:14:52+00:00"/>
    <meta property="og:title" content="Maltempo Pisa, piena dell’Arno prevista per questa sera: sacchi di sabbia e paratie in strada"/>
    <meta property="og:description" content="ROMA – Dopo un’intera notte di pioggia e di continuo monitoraggio della situazione la protezione civile di Pisa ha deciso di avviare nella mattinata di domenica 17 novembre il piano di prevenzione e dalle 7.30 sono chiusi al traffico i lungarni del centro della città per permettere le operazioni di montaggio delle paratie sulle spallette e la distribuzione dei sacchi di sabbia in tutte le strade dell’anello dei lungarni compreso fra il ponte Solferino e il ponte della Cittadella. E’ quanto è stato deciso dopo un vertice in prefettura stamani alle 6. “La situazione del fiume – fa sapere una nota del Comune – è costantemente monitorata dalle autorità competenti e non è esclusa l’attivazione dello scolmatore”. L’ondata di piena dell’Arno è prevista dal tardo pomeriggio-sera. Al lavoro ci sono squadre operative del Genio Civile e anche 170 paracadutisti della Folgore impiegati per le operazioni di montaggio, partite alle prime luci dell’alba e che andranno avanti per tutta la giornata con l’ausilio di vigili del…"/>
  </head>
  <body>
    <article>
      <h1>Maltempo Pisa, piena dell’Arno prevista per questa sera: sacchi di sabbia e paratie in strada</h1>
      <address><time datetime="2019-11-17T08:14:52+00:00">17 Nov 2019, 08:14</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/arno_pisa_ansa.jpg"/>
        <figcaption>L’Arno attraversa Pisa (foto d’archivio Ansa)</figcaption>
      </figure>
      <p>ROMA – <a href="https://www.blitzquotidiano.it/cronaca-italia/manciano-grosseto-maltempo-sgrilla-3117969/">Dopo un’intera notte di pioggia</a> e di continuo monitoraggio della situazione la protezione civile di Pisa ha deciso di avviare nella mattinata di domenica 17 novembre il piano di prevenzione e dalle 7.30 sono chiusi al traffico i lungarni del centro della città per permettere le operazioni di montaggio delle paratie sulle spallette e la distribuzione dei sacchi di sabbia in tutte le strade dell’anello dei lungarni compreso fra il ponte Solferino e il ponte della Cittadella.</p>
      <p>E’ quanto è stato deciso dopo un vertice in prefettura stamani alle 6. “La situazione del fiume – fa sapere una nota del Comune – è costantemente monitorata dalle autorità competenti e non è esclusa l’attivazione dello scolmatore”. L’ondata di piena dell’Arno è prevista dal tardo pomeriggio-sera. Al lavoro ci sono squadre operative del Genio Civile e anche 170 paracadutisti della Folgore impiegati per le operazioni di montaggio, partite alle prime luci dell’alba e che andranno avanti per tutta la giornata con l’ausilio di vigili del fuoco, Protezione Civile e associazioni di volontariato.</p>
      <figure>
        <a href="https://www.blitzquotidiano.it/cronaca-italia/manciano-grosseto-maltempo-sgrilla-3117969/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/manciano-grosseto-maltempo-sgrilla-3117969/">
          <img src="https://static.blitzquotidiano.it/wp/wp-content/uploads/2019/11/manciano_grosseto_ansa-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/manciano-grosseto-maltempo-sgrilla-3117969/">Maltempo Manciano (Grosseto), torrente Sgrilla in piena e fuori dagli argini</a>
      </h3>
      <figure>
        <a href="https://www.blitzquotidiano.it/cronaca-italia/ex-ilva-pm-indaga-distruzione-3117923/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/ex-ilva-pm-indaga-distruzione-3117923/">
          <img src="https://static.blitzquotidiano.it/wp/wp-content/uploads/2019/11/ex_ilva-2-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/ex-ilva-pm-indaga-distruzione-3117923/">Ex Ilva, pm indaga per distruzione di mezzi di produzione industriale</a>
      </h3>
      <h3>La situazione in Toscana.</h3>
      <p>Come previsto, l’ Arno è salito sopra il primo livello di guardia a Firenze, raggiungendo i 3,50 metri sull’argine, a causa delle piogge che da ieri sera stanno interessando buona parte della regione. Lo stesso Arno ha raggiunto il secondo livello a Incisa-Figline. E’ quanto si apprende dalla protezione civile della Città metropolitana e dalla sala operativa regionale. Supera il primo livello di guardia, riferisce la Protezione civile della Metrocittà, anche il fiume Bisenzio a San Piero a Ponti ed è già al secondo livello l’Ombrone a Poggio a Caiano (Prato). Attivate le sale del servizio di piena dei Geni Civili Valdarno Superiore e Centrale. Hanno raggiunto poi il secondo livello di guardia l’Ema nella zona di Grassina e Strada in Chianti (ora è in calo) e anche l’Elsa a Poggibonsi (Siena). In aumento pure Greve e Pesa. Riguardo all’Ema da Palazzo Vecchio si precisa che in zona piazza Bacci la Protezione Civile sta effettuando controlli a seguito della piena.</p>
      <p>Chiusa poi via del Ponte a Iozzi per acqua in carreggiata che ha parzialmente invaso alcune proprietà. Disagi interessano la viabilità per frane ed alberi caduti su buona parte delle strade provinciali del Fiorentino: la Sp 72 è chiusa nel comune di Lastra a Signa, la sr 429 a Petrazzi. La Protezione civile della Metrocittà invita a prestare la massima attenzione negli attraversamenti di sottopassi e dei corsi d’acqua, e a non sostare lungo le sponde per il pericolo di cedimenti degli argini a causa di infiltrazioni.</p>
      <p>Fonte: Ansa.</p>
    </article>
  </body>
</html>