<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621897/%D8%AA%D8%A7%D8%B2%D9%87%E2%80%8C%D8%AA%D8%B1%DB%8C%D9%86-%D8%A7%D8%AE%D8%A8%D8%A7%D8%B1-%D8%A7%D8%B2-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D8%AF%D8%B1-%D8%A8%D8%B1%D8%AE%DB%8C-%D8%B4%D9%87%D8%B1%D9%87%D8%A7%DB%8C-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T08:24:00+00:00"/>
    <meta property="og:title" content="تازه‌ترین اخبار از اعتراضات به گرانی بنزین در برخی شهرهای کشور"/>
    <meta property="og:description" content="عصر شنبه در پی سهمیه‌بندی و افزایش قیمت بنزین، در برخی شهرهای کشور اعتراضاتی به صورت پراکنده شکل گرفت."/>
  </head>
  <body>
    <article>
      <h1>تازه‌ترین اخبار از اعتراضات به گرانی بنزین در برخی شهرهای کشور</h1>
      <address>
        <time datetime="2019-11-17T08:24:00+00:00">17 Nov 2019, 08:24</time>
      </address>
      <p>
        <i>عصر شنبه در پی سهمیه‌بندی و افزایش قیمت بنزین، در برخی شهرهای کشور اعتراضاتی به صورت پراکنده شکل گرفت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری ایسنا نوشته است: در شیراز برخی معترضان اقدام به آتش‌زدن لاستیک کردند.</p>
      <p>مسدود کردن بعضی مسیرهای ورودی و خروجی نیز باعث اختلال در رفت و آمد شد.</p>
      <figure>
        <img src="https://aftabnews.ir/files/fa/news/1398/8/26/360119_801.jpg"/>
      </figure>
      <p>بیشتر مغازه‌ها و اماکن تجاری در نقاطی از شهر تعطیل شد و آموزش و پرورش، مدارس نوبت عصر را هم تعطیل اعلام کرد.</p>
      <p>در برخی نقاط، پلیس برای پراکنده‌کردن مردم مجبور به شلیک گاز اشک‌آور شد.</p>
      <p>برخی افراد با سوءاستفاده از فضای ملتهب، اقدام به شکستن شیشه بانک‌ها کردند و یک پمپ بنزین نیز آتش گرفت اما حضور به‌موقع آتش‌نشانان و مردم، موجب اطفای سریع آن شد.</p>
      <p>اختلال در سرویس‌دهی مترو و اتوبوس‌های درون‌شهری و همچنین نبود امکان تردد خودروها باعث بروز مشکل برای برخی شهروندان شد.</p>
      <p>دست کم چهار نفر بر اثر تیراندازی در معالی‌آباد مجروح شدند. پمپ بنزین کوزه‌گری در جنوب شیراز نیز به آتش کشیده شد.</p>
      <p>همچنین در کرج برخی از شهروندان در نقاط مختلف این شهر و بعضی دیگر از شهرهای استان البرز تجمع کردند و خواستار توقف افزایش قیمت بنزین شدند.</p>
      <p>این تجمعات که از حوالی ساعت ۱۰ صبح شروع شده بود، با نزدیک‌شدن به ساعات پایانی روز کمرنگ‌تر شد.</p>
      <p>مشاهدات عینی از آرام‌بودن اغلب این اعتراضات و خویشتنداری پلیس نسبت به شهروندان معترض در بیشتر نقاط حکایت داشت.</p>
      <p>این اعتراضات باعث اختلال در عبور و مرور در سطح شهر و اتوبان کرج - تهران و کرج - قزوین شد و شهروندان را برای رفت و آمد دچار مشکل کرد.</p>
      <p>علاوه بر این، اینترنت تلفن‌های همراه در کرج دچار اختلال بود.</p>
      <p>دادستانی البرز با ارسال پیامک‌هایی از شهروندان خواست با توجه به سوءاستفاده معاندین، در این تجمعات حضور پیدا نکنند.</p>
      <p>در بوشهر نیز همزمان با دومین روز افزایش قیمت بنزین تعدادی از مردم در واکنش به این تصمیم به خیابان‌ها آمدند و اعتراض خود را نشان دادند.</p>
      <p>معترضان با خاموش‌کردن خودروها شعارهای اعتراضی سر دادند و خواستار بازگشت نرخ بنزین به حالت قبل شدند.</p>
      <p>در بندرعباس نیز تجمعات کوچکی برپا شد اما با دخالت پلیس نظم برقرار شد.</p>
      <p>همچنین در اهواز تعدادی از شهروندان به خیابان‌ها رفتند و در مسیرهای اصلی شهر خودروی خود را خاموش کردند.</p>
      <p>اینترنت‌ تلفن‌های همراه در اهواز با اختلال مواجه بود.</p>
      <p>تعدادی از افراد در مناطق مختلف اهواز از جمله مناطق کوروش، کیان‌پارس، میدان فرودگاه و شهر کوت‌عبدالله اقدام به اعتراض و تجمع کردند.</p>
      <p>در منطقه کوروش، میدان فرودگاه به سمت زرگان و شیبان برخی افراد اقدام به تخریب اموال عمومی کردند، چند لاستیک‌ در معابر آتش زدند و شیشه‌های خودروها را شکستند.</p>
      <p>در این محدوده همچنین بانک شهر و ساختمان حراست منطقه ۳ شهرداری اهواز به آتش کشیده شد.</p>
      <p>در کوت عبدالله مرکز شهرستان کارون نیز تقریبا درگیری‌ها زیاد بود. در این منطقه نیز آتش‌زدن لاستیک خودرو و بانک و همچنین آسیب‌زدن به اموال عمومی مشاهده می‌شد.</p>
      <p>در محدوده پل پنجم اهواز نیز چند لاستیک به آتش کشیده شد که در پی آن تردد خودروها از پل پنجم ممنوع شد.</p>
      <p>این در حالی است که مرکز شهر تقریبا آرام بود که البته برخی مغازه‌داران، خود اقدام به تعطیلی مغازه‌هایشان کردند و تردد شهروندان نیز در این محدوده کم بود.</p>
      <p>با این وجود نیروی انتظامی و یگان ویژه برای برقراری امنیت بیشتر در منطقه مستقر بود.</p>
      <p>در منطقه چهارراه زند نیز برخی افراد نسبت به خاموش‌کردن چراغ‌های بخشی از خیابان اصلی اقدام کردند و لاستیک خودروها را آتش زدند.</p>
      <p>در مناطق کوی رمضان، مسیر زرگان، مسیر حمیدیه، کوی سیاحی، ملاشیه، بلوار نواب، کوت عبدالله و کوی ملت، لاستیک‌سوزی و سنگ‌پرانی مشاهده شد.</p>
      <p>محسن دالوند فرمانده انتظامی اهواز در گفت‌وگو با ایسنا وضعیت اهواز را «تحت کنترل» عنوان کرد و گفت که هیچکدام از مسیرها مسدود نشده است.</p>
      <p>وی تصریح کرد: خوشبختانه هیچ تلفات جانی نداشته‌ایم و مشکل خاصی وجود ندارد.</p>
      <p>فرمانده انتظامی اهواز در خصوص خاموش‌کردن خودروها و توقف برخی رانندگان در مسیرهای شهر نیز گفت: نخست سعی می‌کنیم به افرادی که خودروهای خود را در خیابان‌ها خاموش می‌کنند به صورت لسانی تذکر دهیم و در مرحله بعد با این افراد برخورد خواهد شد و پس از ضبط پلاک خودرو، از طریق پیامک به آنها اطلاع‌رسانی می‌شود و سپس موضوع از طریق دادگاه پیگیری خواهد شد.</p>
      <p>دالوند بیان کرد: خاموش‌کردن خودروها و مسدودکردن خیابان‌ها، اعتراض سالم نیست.</p>
      <p>علیار راستگو معاون استاندار آذربایجان شرقی نیز در خصوص تجمعات اعتراضی در این استان اظهار کرد: در شهر تبریز تنها در سه نقطه تجمعات محدودی برپا شد و اوضاع در دیگر شهرستان‌های آذربایجان شرقی آرام بود و هیچ مشکلی وجود نداشت.</p>
    </article>
  </body>
</html>