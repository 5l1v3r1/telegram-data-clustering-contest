<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/ako-gps-vnezapno-spre-polzvayte-mozka-si-406939.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T08:11:32+00:00"/>
    <meta property="og:title" content="Ако GPS внезапно спре ползвайте мозъка си"/>
    <meta property="og:description" content="Пътищата ще се напълнят с шофьори, които спират автомобилите си, за да разчетат пътните табели и да ги сравнят с картите"/>
  </head>
  <body>
    <article>
      <h1>Ако GPS внезапно спре ползвайте мозъка си</h1>
      <address><time datetime="2019-11-17T08:11:32+00:00">17 Nov 2019, 08:11</time> by <a rel="author">Редактори</a></address>
      <p>Всички шофьори по света, а и цели отрасли на транспорта и икономиката,  днес разчитат на системата GPS, която почти безалтернативно, подпомага придвижването им между две точки, когато не знаят и не са сигурни в маршрута. Но какво ще стане и какво трябва да правят шофьорите съветва БиБиСи, цитирана от БГНЕС.</p>
      <p>На първо място, за да се доберете от точка А до точка Б, ще трябва да използвате мозъка си и да обърнете внимание на заобикалящата ви местност, пише БиБиСи.</p>
      <p>Това вероятно не е толкова лошо – тогава по-рядко бихме попадали в задънени места и реки, което може да се случи, ако се доверим изцяло на навигацията. Разбира се, такива случаи са редки. Обикновено системата ни помага да не се изгубим.</p>
      <p>Ако обаче откаже, пътищата ще се напълнят с шофьори, които спират автомобилите си, за да разчетат пътните табели и да ги сравнят с картите.</p>
      <p>Ако предпочитате да се возите на влак, трябва да знаете, че без GPS на таблото няма да има информация за пристигащите влакове.</p>
      <p>Ако се обадите за такси, ще чуете как диспечерът се опитва да определи местоположението на шофьорите.</p>
      <p>Без GPS службите за спешна помощ ще бъдат затруднени, тъй като няма да могат да определят местоположението на обаждащия се по телефона и няма да могат да намерят намиращата се най-близо линейка или полицейски патрул.</p>
      <p>За разтоварването на корабите също е необходим GPS сигнал. Ще се опразнят етажерките по магазините заради срив в съвременните доставки на храни. Заводите ще останат без суровини.</p>
      <p>Селското стопанство, строителството, рибната промишленост, геодезията – това са само малка част от отраслите, които, според доклад на британското правителство, ще претърпят загуби в размер на 1 млрд. долара, ако откаже GPS системата.</p>
      <p>Ако това продължи повече от 5 дни, ще трябва да започнем да се тревожим за устойчивостта на други системи, чиято връзка с GPS не е видима за хората, които разчитат на системата само като навигационно средство.</p>
      <p>GPS е и службата за точно време.</p>
      <p>Системата GPS се състои от 24 спътника, всеки от които е снабден с часовник, синхронизиран до части от секундата.</p>
      <p>Когато вашият снабден с GPS смартфон определя местоположението ви на картата, той ползва сигнали от някои от тези спътници и прави изчисления в зависимост от това, кога е бил изпратен сигналът и къде се е намирал спътникът в този момент.</p>
      <p>Всяка неточност в часовниците на спътника дори с една хилядна от секундата ще доведе до грешка при определянето на вашето местоположение с 200-300 километра.</p>
      <p>Ако са ви необходими свръхточни данни за времето, тогава ви трябва GPS.</p>
      <p>Ако вземем за пример мобилните телефонни мрежи, вашите обаждания не се сливат с другите, благодарение на системата „мултиплекс” – данните се фиксират по време, криптират се, а после се декриптират в другия край.</p>
      <p>Срив в системата за една стохилядна от секундата може да доведе до проблеми при банкови транзакции, на борсите, при работата на електронните системи, цифровите телевизии и облачните хранилища.</p>
      <p>Всички тези области са пряко зависими от синхронизацията във времето на различните геолокации.</p>
      <p>Ако GPS излезе от строя, колко добре и за колко време резервните системи ще могат да поддържат всички тези функции? Отговорът не е никак обнадеждаващ – никой не знае.</p>
      <p>Неслучайно GPS е наречена „невидима, но безценна подкрепа”. Оценяването ѝ в пари е почти невъзможно.</p>
      <p>Както пише Грег Милнър в книгата си „Точна цел: как GPS промени живота ни”, това е същото, като да питаш, колко ценен е кислородът за нашето дишане.</p>
    </article>
  </body>
</html>