<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/esteri/2019/11/17/hong-kong-scuole-chiuse-anche-domani_Ix5RvBB19KW7wMSCjUF6oK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T08:51:00+00:00"/>
    <meta property="og:title" content="Hong Kong, polizia schiera cannoni ad acqua e blindati"/>
    <meta property="og:description" content="Proseguono le manifestazioni di protesta. Un agente di polizia colpito alla gamba da una freccia"/>
  </head>
  <body>
    <article>
      <h1>Hong Kong, polizia schiera cannoni ad acqua e blindati</h1>
      <address>
        <time datetime="2019-11-17T08:51:00+00:00">17 Nov 2019, 08:51</time>
      </address>
      <p>Proseguono le manifestazioni di protesta a <a href="https://www.adnkronos.com/Search/Link/keyword/Hong%20Kong">Hong Kong </a>con episodi di grave violenza. Un agente di polizia è stato colpito alla gamba da una freccia lanciata dai manifestanti, mentre le tensioni continuano a intensificarsi su una strada fuori dal Politecnico di Hong Kong, dove stamattina sono stati lanciati gas lacrimogeni e bombe a benzina. La polizia ha schierato cannoni ad acqua e veicoli blindati, che hanno spinto e disperso i dimostranti nel campus. Sul tetto dell'università sono stati visti manifestanti sparare frecce e usare catapulte con proiettili fiammeggianti in direzione delle forze di polizia. Il poliziotto ferito, secondo quanto ha comunicato la stessa polizia di Hong Kong, è un ufficiale di quelli in prima linea con i giubbotti blu schierati a protezione dei giornalisti.</p>
      <p>Anche domani le scuole resteranno chiuse a Hong Kong per motivi di sicurezza. Lo ha deciso l'ufficio di Istruzione del governo di Hong Kong, annunciando in una nota che le lezioni nelle scuole materne, elementari, medie e nelle scuole speciali dovrebbero riprendere martedì se le circostanze lo consentiranno. Sebbene i servizi di trasporto pubblico siano gradualmente ripresi, sussistono ancora incertezze per domani. Le scuole di Hong Kong sono rimaste chiuse da giovedì scorso a causa delle violente manifestazioni che hanno causato il caos in tutta la regione e paralizzato il traffico.</p>
    </article>
  </body>
</html>