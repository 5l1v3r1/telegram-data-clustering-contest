<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/597729/trimeris-ypeks-pros-peraitero-anaptyksi-synergasias-iaekyprouelladas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-17T08:53:00+00:00"/>
    <meta property="og:title" content="Τριμερής ΥΠΕΞ: Προς περαιτέρω ανάπτυξη συνεργασίας ΗΑΕ-Κύπρου-Ελλάδας"/>
    <meta property="og:description" content="Οι σχέσεις ανάμεσα σε Ηνωμένα Αραβικά Εμιράτα (ΗΑΕ), Κύπρο και Ελλάδα, και τρόποι για περαιτέρω ανάπτυξη της συνεργασίας ανάμεσα στις τρεις χώρες σε όλους..."/>
  </head>
  <body>
    <article>
      <h1>Τριμερής ΥΠΕΞ: Προς περαιτέρω ανάπτυξη συνεργασίας ΗΑΕ-Κύπρου-Ελλάδας</h1>
      <address><time datetime="2019-11-17T08:53:00+00:00">17 Nov 2019, 08:53</time> by <a rel="author">SigmaLive</a></address>
      <p><b>Οι σχέσεις ανάμεσα σε Ηνωμένα Αραβικά Εμιράτα (ΗΑΕ), Κύπρο και Ελλάδα, και τρόποι για περαιτέρω ανάπτυξη της συνεργασίας ανάμεσα στις τρεις χώρες σε όλους τους τομείς απασχόλησαν την πρώτη Τριμερή Συνάντηση των ΥΠΕΞ ΗΑΕ, Κύπρου και Ελλάδας, Sheikh Abdullah bin Zayed Al Nahyan, Νίκου Χριστοδουλίδη και Νίκου Δένδια, που πραγματοποιήθηκε το Σάββατο, στο Άμπου Ντάμπι.<br/></b> <br/>Σε ανακοινωθέν που εκδόθηκε μετά την Τριμερή Συνάντηση αναφέρεται πως οι Υπουργοί αντάλλαξαν απόψεις για τις τελευταίες εξελίξεις στην περιοχή και συζήτησαν ένα αριθμό περιφερειακών και διεθνών θεμάτων κοινού ενδιαφέροντος όπως η Συρία, το Ιράκ, η Λιβύη, η Τουρκία και το Ιράν.<br/> <br/>Ο Υπουργός Εξωτερικών και Διεθνούς Συνεργασίας των ΗΑΕ, Sheikh Abdullah bin Zayed Al Nahyan, υπογράμμισε την προθυμία της χώρας του για ενίσχυση των σχέσεών της με την Κύπρο και την Ελλάδα και για ανάπτυξη τομέων κοινής συνεργασίας προς όφελος των λαών των χωρών αυτών, σημειώνεται.<br/> <br/>Προστίθεται πως οι Υπουργοί της Κύπρου και της Ελλάδας υπογράμμισαν τη σημασία της συνάντησης για την ενίσχυση των σχέσεων μεταξύ των τριών χωρών, εκφράζοντας αποφασιστικότητα για ενίσχυση της συνεργασίας με τα ΗΑΕ σε όλους τους τομείς.<br/> <br/>Οι δυο Υπουργοί επιδοκίμασαν τον αποφασιστικό ρόλο των ΗΑΕ στην προώθηση της διεθνούς ειρήνης και της ασφάλειας, και στην υποστήριξη των προσπαθειών της διεθνούς κοινότητας για επίτευξη σταθερότητας και ειρήνης στον κόσμο, επισημαίνεται στο ανακοινωθέν.<br/> <br/>Πηγή: ΚΥΠΕ</p>
    </article>
  </body>
</html>