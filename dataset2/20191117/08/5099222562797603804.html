<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23495731-sinn-fein-cere-referendum-pentru-unificarea-irlandei-urmatorii-cinci-ani.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T08:36:00+00:00"/>
    <meta property="og:title" content="Sinn Fein cere referendum pentru unificarea Irlandei în următorii cinci ani"/>
    <meta property="og:description" content="După dezordinea provocată de Brexit trebuie să urmeze în termen de cinci ani un referendum asupra unificării Irlandei, a afirmat sâmbătă şefa partidului republican irlandez Sinn Fein, Mary"/>
  </head>
  <body>
    <article>
      <h1>Sinn Fein cere referendum pentru unificarea Irlandei în următorii cinci ani</h1>
      <address><time datetime="2019-11-17T08:36:00+00:00">17 Nov 2019, 08:36</time> by <a rel="author">G.S.</a></address>
      <p><b>După dezordinea provocată de Brexit trebuie să urmeze în termen de cinci ani un referendum asupra unificării Irlandei, a afirmat sâmbătă şefa partidului republican irlandez Sinn Fein, Mary Lou McDonald, potrivit AFP, preluată de <a href="https://www.agerpres.ro/politica-externa/2019/11/17/brexit-referendum-privind-unificarea-irlandei-in-urmatorii-cinci-ani-doreste-sinn-fein--404337">Agerpres</a>.<br/></b><br/>"Zilele divizării între cele două Irlande sunt numărate, schimbarea este în aer, Brexitul a bulversat totul", a declarat Mary Lou McDonald în cursul unei conferinţe a partidului său la Londonderry.<br/><br/>"Multe persoane se gândesc acum, pentru prima dată, la viitorul lor într-o Irlanda unificată", a adăugat ea.<br/><br/>"În următorii cinci ani, să lăsăm poporul să decidă", a mai spus ea, îndemnând guvernul de la Dublin să pregătească un referendum asupra chestiunii reunificării.<br/><br/>Provincia Irlanda de Nord şi frontiera sa cu Irlanda au complicat serios problema Brexitului şi negocierile dintre Regatul Unit şi Uniunea Europeană.<br/><br/>Acordul de pace încheiat în 1998 a pus capăt la 30 de ani de conflict sângeros şi a eliminat practic orice urmă vizibilă a frontierei dintre Irlanda de Nord, teritoriu britanic, şi Republica Irlanda din sudul insulei.<br/><br/>Bruxellesul, Londra şi Dublinul s-au angajat să menţină această situaţie după Brexit. Dar acordul privind Brexitul s-a lovit constant de statutul acestei frontiere din Regatul Unit post Brexit.<br/><br/>Pentru Sinn Fein, partizan al unităţii Irlandei, este un semn că această frontieră cu o lungime de 500 de kilometri, trasată în 1921 după independenţa Republicii Irlanda, nu are nicio legitimitate.</p>
    </article>
  </body>
</html>