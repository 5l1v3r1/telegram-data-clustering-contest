<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-alte_sporturi-23496748-echipa-din-olanda-castiga-treia-oara-consecutiv-cupa-campionilor-europeni-bridge-bucuresti-echipa-din-olanda-castiga-treia-oara-consecutiv-cupa-campionilor-europeni-bridge.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-17T21:16:00+00:00"/>
    <meta property="og:title" content="Bucuresti: O echipă din Olanda câștigă a treia oară consecutiv Cupa Campionilor Europeni la bridge"/>
    <meta property="og:description" content="A 14-a ediție a Cupei Campionilor Europeni a avut loc la București între 14-16 noiembrie în organizarea Federației Române de Bridge. Trofeul a revenit a treia oară consecutiv echipei"/>
  </head>
  <body>
    <article>
      <h1>Bucuresti: O echipă din Olanda câștigă a treia oară consecutiv Cupa Campionilor Europeni la bridge</h1>
      <address><time datetime="2019-11-17T21:16:00+00:00">17 Nov 2019, 21:16</time> by <a rel="author">Redactia</a></address>
      <p>A 14-a ediție a Cupei Campionilor Europeni a avut loc la București între 14-16 noiembrie în organizarea Federației Române de Bridge. Trofeul a revenit a treia oară consecutiv echipei olandeze BCʼT ONSTEIN, compusă din Simon de Wijs, Bob Drijver, Bauke Muller, Bart Nab, Ricco van Prooijen și Louk Verhees, care și-a câștigat astfel dreptul de a participa direct la ediția din 2020.<br/><br/>Competiția, la care au participat 12 echipe, este rezervată campioanelor din țările care au ocupat primele 10 locuri la Campionatul European. Olanda a fost reprezentată de două echipe, iar campioana României, Bridge Club Brașov, a participat ca țară organizatoare a competiției. Este de remarcat că, deși n-a fost niciodată printre primele 10 clasate la Campionatul European „mare”, România a câștigat în acest an competiția rezervată federațiilor „mici”, cu până la 1.000 de membri. <br/><br/>Pe locul al II-lea s-au clasat English Champions (deci reprezentanții țării în care s-a născut și acest joc n-au reușit să reproducă performanța din Liga Campionilor la fotbal), iar medalile de bronz au revenit echipei Team Monaco FMB. Radu Grădinariu, președintele Federației Române de Bridge, a declarat pentru HotNews: „Toți participanții s-au declarat încântați de condițiile de joc și de organizare în general și suntem fericiți că le-am demonstrat că nici la noi nu lipsește nimic pentru a găzdui principalele competiții oficiale din celălalt sport al minții. Într-adevăr, am evoluat mult și cei trecuți de o anumită vârstă își amintesc cu nostalgie cum ne reuneam în serile dinainte de 1989 în semi-clandestinitate și în nori groși de fum de țigare în cluburi ca Locomotiva, IPSCAIA și altele”.<br/><br/>La festivitatea de premiere a ținut să fie prezent și fostul președinte al federației române, actualul premier Ludovic Orban, dar a întârziat vreo 20 de minute și n-a mai prins decernarea medaliilor.</p>
      <p></p>
    </article>
  </body>
</html>