<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.295.html:830777-Srbija-dobija-NBA-selektora-Kokoskov-seda-na-vrucu-klupu-orlova"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T21:00:00+00:00"/>
    <meta property="og:title" content="Srbija dobija NBA selektora: Kokoškov seda na vruću klupu &quot;orlova&quot;"/>
    <meta property="og:description" content="Pregovori sa 48-godišnjim stručnjakom, koji je od letos prvi asistent trenera Sakramenta Luka Voltona, stigli su do faze u kojoj se s priličnom dozom optimizma može reći da smo blizu rešenja"/>
  </head>
  <body>
    <article>
      <h1>Srbija dobija NBA selektora: Kokoškov seda na vruću klupu "orlova"</h1>
      <address><time datetime="2019-11-17T21:00:00+00:00">17 Nov 2019, 21:00</time> by <a rel="author">V.PRERADOVIĆ</a></address>
      <p>
        <b>Pregovori sa 48-godišnjim stručnjakom, koji je od letos prvi asistent trenera Sakramenta Luka Voltona, stigli su do faze u kojoj se s priličnom dozom optimizma može reći da smo blizu rešenja</b>
      </p>
      <p><b>SRBIJA </b>je dobila organizaciju kvalifikacionog turnira za Olimpijske igre u Tokiju, a narednih dana trebalo bi da dobije i naslednika Aleksandra Đorđevića na poziciji selektora nacionalnog tima. Kako su "Novosti" najavile pre poslednje utakmice naše reprezentacije na Svetskom prvenstvu u Kini, prvi pik rukovodstva srpske "kuće košarke" je Igor Kokoškov.</p>
      <p>Pregovori sa 48-godišnjim stručnjakom, koji je od letos prvi asistent trenera Sakramenta Luka Voltona, stigli su do faze u kojoj se s priličnom dozom optimizma može reći da smo blizu rešenja trenutno gorućeg problema reprezentativne košarke.</p>
      <p>Od prvog kontakta nije bila sporna želja Kokoškova da preuzme nacionalni tim svoje zemlje, ali su postojale svima dobro poznate tehničke poteškoće. Posao u NBA timu i funkcija selektora u sadašnjim okolnostima nisu potpuno kompatibilni, tako da je osnovni zadatak našeg Saveza postao pribavljanje saglasnosti Sakramenta.</p>
      <p>Generalni menadžer Kingsa Vlade Divac, takođe i NBA "franšiza" iz Kalifornije, u načelu su dali zeleno svetlo da Kokoškov predvodi "orlove". Najveću prepreku predstavljaju takozvani FIBA prozori, odnosno termini kvalifikacionih utakmica za Evropsko prvenstvo 2021. Prvi je u februaru naredne godine, u jeku NBA sezone.</p>
      <p>Ostaje da se vidi da li KSS i Sakramento mogu da naprave i taj poslednji korak ka imenovanju Kokoškova za selektora Srbije. Pozitivan primer je strateg Španije Serđo Skariolo, koji je kao asistent u stručnom timu Toronto Reptorsa vodio "furiju" kroz kvalifikacije za Mundobasket u Kini tokom NBA sezone.</p>
      <p>Kokoškov ima značajno i veoma uspešno selektorsko iskustvo. Sa Slovenijom je osvojio zlatnu medalju na Evrobasketu 2017, i to finalnom pobedom protiv Srbije. Sedam godina vodio je nacionalni tim Gruzije, sa kojim je bio učesnik evropskih šampionata 2011, 2013. i 2015. Prvi je neamerički trener sa NBA titulom kao asistent u Detroitu 2004. i prvi koji je dobio šansu da bude glavni "kouč" u Finiksu prošle sezone.</p>
      <p>
        <b>LIČNA KARTA</b>
      </p>
      <p>o ROĐEN: 17. decembra 1971. u Banatskom Brestovcu</p>
      <p>o KARIJERA: OKK Beograd (1992-1996), Partizan mlađe kategorije (1996/1997), Mizuri (1999/2000), Los Anđeles Klipers asistent (2000-2003), Detroit asistent (2003-2008), SCG asistent (2004-2005), Gruzija selektor (2008-2015), Finiks asistent (2008-2013), Klivlend asistent (2013/2014), Orlando asistent (2014/2015), Juta asistent (2015-2018), Slovenija selektor (2016-2017), Finiks prvi trener (2018/2019), Sakramento asistent (2019-)</p>
      <related>
        <h4>Srodne vesti</h4>
        <a href="http://www.novosti.rs/vesti/sport.295.html:830714-Danilovic-otkrio-Novi-selektor-do-kraja-sledece-nedelje"/>
        <a href="http://www.novosti.rs/vesti/sport.295.html:830214-Srbija-domacin-kosarkaskih-kvalifikacija-za-OI"/>
        <a href="http://www.novosti.rs/vesti/sport.295.html:823090-Meloun-o-Jokicevim-partijama-u-dresu-Srbije-Igrao-je-na-poziciji-krilnog-centra-ulazio-sa-klupe"/>
        <a href="http://www.novosti.rs/vesti/sport.295.html:822338-I-HRVATI-ZELE-TURNIR-ZA-OI-Srbi-imaju-jak-lobi-u-FIBA-ali-su-bili-domacini"/>
        <a href="http://www.novosti.rs/vesti/sport.295.html:821239-TEODOSIC-ZA-NOVOSTI-Zao-mi-je-zbog-Saleta"/>
      </related>
    </article>
  </body>
</html>