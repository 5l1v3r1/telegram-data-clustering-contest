<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826175.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T21:31:00+00:00"/>
    <meta property="og:title" content="چرا کتاب‌دوستان، مصلی را بیشتر دوست دارند؟"/>
    <meta property="og:description" content="به گزارش خبر آنلاین، نشست خبری بیست و هفتمین دوره هفته کتاب جمهوری اسلامی ایران با حضور هومان حسن‌پور، رییس اتحادیه ناشران و کتابفروشان شهر تهران، عصر امروز (یک‌شنبه ۲۶ آبان) برگزار شد."/>
  </head>
  <body>
    <article>
      <h1>چرا کتاب‌دوستان، مصلی را بیشتر دوست دارند؟</h1>
      <address>
        <time datetime="2019-11-17T21:31:00+00:00">17 Nov 2019, 21:31</time>
      </address>
      <p>هومان حسن‌پور، رییس اتحادیه ناشران و کتابفروشان شهر تهران در نشست خبری هفته کتاب، تاکید کرد بیشتر اهالی نشر و علاقه‌مندان به این حوزه، برای میزبانی نمایشگاه کتاب، مصلی را به شهر آفتاب ترجیح می‌دهند.</p>
      <p>به گزارش خبر آنلاین، نشست خبری بیست و هفتمین دوره هفته کتاب جمهوری اسلامی ایران با حضور هومان حسن‌پور، رییس اتحادیه ناشران و کتابفروشان شهر تهران، عصر امروز (یک‌شنبه ۲۶ آبان) برگزار شد.<br/>حسن‌پور در آغاز این نشست، با اشاره به این‌که پس از تاسیس کارگروه توزیع کاغذ، قیمت کاغذ بیش از ۵۰ درصد کاهش یافته است. گفت: «کاغذ دولتی در اختیار تمامی ناشران متقاضی قرار گرفته است. البته براساس مصوبه کارگروه کاغذ، پس از بررسی شمارگان کتاب‌های منتشر شده و تطبیق آن با میزان کاغذ تحویلی، مراحل بعدی توزیع کاغذ متناسب با عملکرد چاپی ناشران صورت خواهد گرفت.»</p>
      <p>او در ارتباط با نحوه فرآیند شمارش کتاب‌های منتشر شده توضیح داد: «فرآیند شمارش بعد از ۱۵ تیر سال جاری آغاز شده است و متناسب با آن، بازرسان اتحادیه با حضور در دفترهای ناشران و بررسی اسناد کتاب‌های چاپ شده، ارزیابی خود را ارائه می‌دهند.در این راستا، ۲۵۴۱ عنوان کتاب از ۲۱۶ ناشر مختلف مورد شمارش مصرف کاغذ واقع شده است.»</p>
      <p>رییس اتحادیه ناشران و کتابفروشان شهر تهران ادامه داد: «پس از اجرای این برنامه، تیراژ کتاب‌ها در حال واقعی شدن است و در قیاس با گذشته، تعداد نسخه کتاب‌های منتشر شده، نسبت واقعی‌تری با آمار تیراژ ادعایی توسط ناشران دارد.»</p>
      <p>حسن‌پور در واکنش به شایعه ایجاد وقفه در توزیع کاغذ هم توضیح داد: «قسمتی از کاغذ مصرفی در حوزه فرهنگ، با ارز دولتی تامین شده و به هیچ وجه وابسته به بازار ارز نیست. همچنین در چند ماه گذشته، به هیچ وجه توزیع کاغذ متوقف نشده است.»</p>
      <p> <br/>در بخشی دیگر از این نشست، رییس اتحادیه ناشران و کتابفروشان شهر تهران در باره با مکان برگزاری نمایشگاه کتاب سال آینده گفت: «بیش از ۴۸۰ ناشر، خواسته‌های مختلفی را در یک نامه ابراز داشتند که در بخشی از آن، از باقی ماندن نمایشگاه در مصلی دفاع شده بود. این درخواست‌ها به اطلاع مقام‌های ذیربط از جمله وزیر ارشاد و معاون اول رئیس‌جمهور نیز رسیده است.»</p>
      <p>او افزود: «بازدید از شهر آفتاب صورت پذیرفته است و از مصلی نیز طی هفته جاری بازدید خواهیم کرد تا بهترین تصمیم را برای تعیین مکان نمایشگاه بگیریم. تسهیل حمل و نقل به ویژه مترو و همچنین دسترسی گسترده مردم به محل برگزاری در مصلی، یکی از مزیت‌های این مکان برای ناشران مختلف است. به همین جهت و البته به علت رکود حاکم بر بازار نشر، بسیاری از ناشران حاضر به پذیرش ریسک حضور در نمایشگاه شهر آفتاب نیستند.»</p>
      <p>حسن‌پور در ارتباط با نتایج برخورد قانونی با قاچاقچیان کتاب هم توضیح داد: «این رویکرد، در کاهش آمار قاچاق بسیار تاثیر داشته و باعث افزایش فروش ۲۰ الی ۳۰ درصدی برخی از ناشران پس از صدور آرای دادگاه شده است. از سوی دیگر با شفاف شدن آمار رسمی فروش کتاب، در سرانه مطالعه در کشور تجدیدنظر جدی صورت گرفته و میزان آن افزایش یافته است.»</p>
    </article>
  </body>
</html>