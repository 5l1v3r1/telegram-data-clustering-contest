<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polytechneio-epeisodia-foties-molotof-kai-chimika-se-exarcheia-thessaloniki-kai-patra-vinteo/"/>
    <meta property="og:site_name" content="europost.gr"/>
    <meta property="article:published_time" content="2019-11-17T21:52:20+00:00"/>
    <meta property="og:title" content="Πολυτεχνείο: Επεισόδια, φωτιές, μολότοφ και χημικά σε Εξάρχεια, Θεσσαλονίκη και Πάτρα (Βίντεο)"/>
    <meta property="og:description" content="Επεισόδια βρίσκονται σε εξέλιξη στην περιοχή των Εξαρχείων ανάμεσα στις πολύ ισχυρές δυνάμεις των ΜΑΤ και κουκουλοφόρους. Σύμφωνα με τις έως τώρα πληροφορίες η αστυνομία έχει προχωρήσει σε συλλήψεις. Όλα ξεκίνησαν όταν ομάδες κουκουλοφόρων επιχείρησαν να"/>
  </head>
  <body>
    <article>
      <h1>Πολυτεχνείο: Επεισόδια, φωτιές, μολότοφ και χημικά σε Εξάρχεια, Θεσσαλονίκη και Πάτρα (Βίντεο)</h1>
      <address>
        <time datetime="2019-11-17T21:52:20+00:00">17 Nov 2019, 21:52</time>
      </address>
      <p>Επεισόδια βρίσκονται σε εξέλιξη στην περιοχή των Εξαρχείων ανάμεσα στις πολύ ισχυρές δυνάμεις των ΜΑΤ και κουκουλοφόρους. Σύμφωνα με τις έως τώρα πληροφορίες η αστυνομία έχει προχωρήσει σε συλλήψεις.</p>
      <p>Όλα ξεκίνησαν όταν ομάδες κουκουλοφόρων επιχείρησαν να σπάσουν τον αστυνομικό κλοιό στα Εξάρχεια. Αρχικά η ένταση ήταν στην Μπουμπουλίνας, ενώ κουκουλοφόροι επιδόθηκαν σε πετροπόλεμο εναντίον των αστυνομικών δυνάμεων στην οδό Σπυρίδωνος Τρικούπη, ενώ έχουν ανάψει και φωτιές. Λίγο πριν από τις εννέα μία εικοσάχρονη, που είναι κάτοικος της περιοχής των Εξαρχείων, παρελήφθη από το ΕΚΑΒ έχοντας τραύμα στο κεφάλι. Όπως καταγγέλλεται έχει χτυπηθεί από αστυνομικό με γκλομπ.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F2407027202881828%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fprotothemagr%2Fvideos%2F723170438168566%2F&amp;show_text=&amp;width=640" width="640" height="360" data-service="Facebook" scrolling="no"/>
      </figure>
      <figure>
        <iframe src="https://www.youtube.com/embed/PxLyYnVBY_4" width="696" height="392" data-service="Youtube" scrolling="no"/>
      </figure>
      <p>Οι κουλουλοφόροι σημαδεύουν με δέσμη λέιζερ τους άνδρες των ΜΑΤ που έχουν παραταχθεί απέναντί τους, ενώ στην πλατεία Εξαρχείων έχουν επιστρέψει ισχυρές αστυνομικές δυνάμεις. Λίγο πριν από τις εννέα το βράδυ η αστυνομία απάντησε στον πετροπόλεμο με χημικά, ενώ σύμφωνα με πληροφορίες έχει προχωρήσει σε νέες προσαγωγές.<br/>Οι κουκουλοφόροι άρχισαν να ρίχνουν μολότοφ. Μία μολότοφ μάλιστα, έπεσε από κάποια ταράτσα κοντά στο ΒΟΞ στη Στουρνάρη και «έσκασε» κοντά σε αστυνομικό με αποτέλεσμα να πάρει φωτιά η στολή του. Από πολυκατοικία της οδού Στουρνάρη άγνωστοι άρχισαν να πετούν γλάστρες εναντίον των αστυνομικών.</p>
      <p>Περίπου στις εννέα το βράδυ άνδρες των ΜΑΤ βρίσκονταν έξω από κατάστημα σε πεζόδρομο των Εξαρχείων και ζητούσαν από τον ιδιοκτήτη του να τους αφήσει να μπουν μέσα, αφού υποστηρίζουν ότι είχαν βρει καταφύγιο εκεί αντιεξουσιαστές που νωρίτερα πετούσαν εναντίον τους αντικείμενα.</p>
      <p>Μολότοφ και φωτιά στη Θεσσαλονίκη<br/>Όμως, στη Θεσσαλονίκη, κουκουλοφόροι έριξαν τουλάχιστον δέκα μολότοφ στην περιοχή της Ροτόντας, ενώ στις φλόιγες έχει τυλιχθεί τουλάχιστον ένα αυτοκίνητο.</p>
      <p>Επεισόδια και στην Πάτρα<br/>Πριν από λίγο όμως, σε πεδίο μάχης μετατράπηκε το κέντρο της Πάτρας, όταν διαδηλωτές έριξαν μολότοφ και πέτρες στις αστυνομικές δυνάμεις που απάντησαν με δακρυγόνα.</p>
    </article>
  </body>
</html>