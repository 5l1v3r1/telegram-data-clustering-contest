<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/30274516.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T21:45:09+00:00"/>
    <meta property="og:title" content="Руїни історичного Києва. Що залишиться нащадкам?"/>
    <meta property="og:description" content="У центрі столиці України – десятки історичних руїн"/>
  </head>
  <body>
    <article>
      <h1>Руїни історичного Києва. Що залишиться нащадкам?</h1>
      <address>
        <time datetime="2019-11-17T21:45:09+00:00">17 Nov 2019, 21:45</time>
      </address>
      <p>
        <b>(Рубрика «Точка зору»)</b>
      </p>
      <p>
        <b>ТЕСТ НА ДЕРЖАВНІСТЬ</b>
      </p>
      <p>
        <b>Ірина Костенко, Микола Марусик</b>
      </p>
      <p>
        <i>Історичний центр повинен залишатися</i>
      </p>
      <p>
        <i>незмінним. Ми повинні зробити все, щоб</i>
      </p>
      <p>
        <i>зберегти Київ таким, яким він був раніше,</i>
      </p>
      <p>
        <i>зберегти для наших нащадків</i>
      </p>
      <p>(Віталій Кличко, мер Києва, 31 грудня 2014 року)</p>
      <p>Не так давно у Таллінні трапилася історія. Депутат парламенту придбала у центрі столиці двохсотлітню кам’яницю (це дозволено законом). І самочинно прорубала у пам’ятці вікно. Буквально наступного дня міська влада скликала пресконференцію й інформацію про нечуване (як для Естонії) зухвальство поширили всі центральні ЗМІ. За короткий час історія завершилася закладанням вікна та сплатою депутатом штрафу в розмірі близько півтори тисячі євро.</p>
      <p>«Архітектурна спадщина – це не просто старовинні будови. Вони є правдивими свідками нашої історії. На цій правдивій історії ми виховуємо покоління свідомих громадян, у руки яких можна впевнено передавати управління державою», – такий коментар щодо події нам дав тодішній голова департаменту охорони культурної спадщини Естонії Борис Дубовик.</p>
      <p>А тепер з висоти означених європейських стандартів подивимося на десятки історичних руїн у центрі столиці України. Усі вони належать власникам, які, придбавши пам’ятки, виселили звідти мешканців. По тому застосовується класичний метод кількох підпалів і на виході бажаний результат – будівля набуває статусу аварійно-небезпечної.</p>
      <p>Річ у тім, що для таких осіб цінність приватизованих кам’яниць полягає виключно у земельних ділянках під ними. Тож чим швидше пам’ятка завалиться – тим швидше на її місці можна устромити чергове архітектурне безглуздя.</p>
      <p>Найбільше приголомшує те, що в Києві все це відбувається у безпрецедентний – як для європейських теренів – спосіб: за допомогою столичної влади. Схеми щодо її участі в <a href="https://www.radiosvoboda.org/a/28229693.html">руйнуванні</a> історичного середовища багатовекторні. Але найдієвіший спосіб допомоги полягає у повній безкарності варварства.</p>
      <p>І тому лиходії процвітають, а пам’ятки винищуються. Чому ж на розгляд цих пекучих проблем у мера Києва не знайшлося часу? – Адже відомо, що всі рішення ухвалюють у його кабінеті. Невже пан Кличко не знає, що кожна європейська столиця славиться перш за все своєю історією. Тому й береже і відновлює архітектурну спадщину, яка цю історію правдиво представляє. Саме для свідкування справжньої історії у Берліні і Варшаві відбудували і дотепер відбудовують понищені історичні пам’ятки під час Другої світової війни. А в українській столиці на 28-му році Незалежності України з допомогою міської влади брутально знищують те, що вціліло у жахливі воєнні і комуністичні часи.</p>
      <p>Віталій Кличко якось <a href="https://ua.korrespondent.net/kyiv/3462669-klychko-moia-persha-profesiia-ekskursovod">зізнався</a>, що його перша професія – екскурсовод та що він любить «водити екскурсії по столиці для друзів… показувати їм старе місто».</p>
      <p>З огляду на це ми вирішили запропонувати йому новий маршрут. Назвемо його «Прощальний». Бо під час цієї екскурсії можна (і варто) попрощатися з кількома найбільш знаковими в історії Києва пам’ятками, котрі впродовж останніх 5 років перетворилися на безнадійні руїни.</p>
      <p><b>Початок маршруту – </b><b>Софіївська, 20/21</b>. Систематичні пожежі у двоповерховій кам’яниці за цією адресою перетворили «будинок з балконом Грушевського» на руйновище з примарами.</p>
      <p>На його місці хочуть поставити 10-поверховий готельно-офісно-житловий комплекс. І з цієї причини зі столиці викурюють пам’ять надзвичайної в історії держави події. А саме: у січні 1918 року з балкону цієї будівлі <b>Михайло Грушевський проголосив IV Універсал Української Центральної Ради про незалежність</b>: «Народе України! Твоєю силою, волею, словом стала на Землі українській вільна Українська Народна Республіка. Справдилась колишня давня мрія батьків твоїх...»</p>
      <figure>
        <img src="https://gdb.rferl.org/7C1AC54F-96C8-4C6B-8CFB-CAA9AF11F7EB.jpg"/>
        <figcaption>Історична будівля у Києві (Софіївська 20/21). У січні 1918 року з балкону цього будинку Михайло Грушевський проголосив IV Універсал Української Центральної Ради (фото: kyiv.depo.ua)</figcaption>
      </figure>
      <figure>
        <img src="https://gdb.rferl.org/0F9217E4-D48A-4C18-ADBD-014AF678820D.jpg"/>
        <figcaption>Вигляд на «будинок з балконом Грушевського» із двору, 2018 рік</figcaption>
      </figure>
      <figure>
        <img src="https://gdb.rferl.org/A498C60E-F3F8-499C-9BF8-4859D2290F0C.jpg"/>
        <figcaption>Вигляд на «будинок з балконом Грушевського» (закритий будівельним банером) із дзвіниці Софії Київської. Київ, червень 2018 року</figcaption>
      </figure>
      <figure>
        <img src="https://gdb.rferl.org/11EC654D-5057-4A8E-9ECF-C08507F9A6DA.jpg"/>
      </figure>
      <p><b>Мала Житомирська, 14 а, б</b>. У цих руїнах конає пам’ять про <b>видатного художника Олександра Мурашка (1875–1919)</b>. На початку ХХ століття це прізвище знала вся культурна Європа. Гучний успіх супроводжував виставки Мурашка у Венеції, Відні, Берліні, Мюнхені, Кельні, Амстердамі…</p>
      <p>Мистецтвознавець Федір Ернст називав його «першим і справжнім європейцем в українському мистецтві ХХ століття». Сьогодні роботи Мурашка є окрасою найіменитіших мистецьких колекцій Амстердама, Нью-Йорка, Берліна. Будапешта і Женеви. А рештки його будинку у Києві <b>–</b> ганебним видовищем у центрі столиці.</p>
      <figure>
        <img src="https://gdb.rferl.org/1AD0E216-FB4B-4397-9990-A199E2F181A2.jpg"/>
        <figcaption>Будинок художника Олександра Мурашка (1875–1919). Київ, вулиця Мала Житомирська 14 а, б. Червень 2018 року</figcaption>
      </figure>
      <figure>
        <img src="https://gdb.rferl.org/C950FF93-1982-4C71-A0FF-147DA2C7F22C.jpg"/>
      </figure>
      <figure>
        <img src="https://gdb.rferl.org/2FCF0B93-1E22-4DE6-A147-9B117FE27387.jpg"/>
        <figcaption>Табличка на будівлі, де жив художник Олександр Мурашко, з написом «Пам'ятка архітектури та історії». Київ, 27 грудня 2017 року</figcaption>
      </figure>
      <p><b>Ярославів Вал, 15 б</b>. 130 років тому в цьому будинку народився киянин, якого знає весь світ. <b>Інженерний геній ХХ століття, Містер Гелікоптер, Людина, що поєднала континенти – Ігор Сікорський</b>.</p>
      <p>За своє життя конструктор створив понад 40 основних типів літаків і 20 основних типів гелікоптерів. Серед останніх – знаменита модель S-92, якою донині користуються президенти США.</p>
      <p>Сьогодні вертольоти Ігоря Сікорського обслуговують як військову так і цивільну авіацію більш ніж у 50 країнах світу. Але перший гелікоптер в історії людства конструктор створив на подвір’ї своєї київської садиби. Ось тут:</p>
      <figure>
        <img src="https://gdb.rferl.org/9E816B3E-056E-4759-85BF-BF90CA7CCCE1.jpg"/>
        <figcaption>Садиба Ігоря Сікорського і двір, де авіаконструктор створив перший в історії людства вертоліт (Ярославів Вал, 15). Київ, 19 вересня 2017 року</figcaption>
      </figure>
      <figure>
        <img src="https://gdb.rferl.org/C7536B09-B817-4643-93BE-F327EE0077EA.jpg"/>
      </figure>
      <p>Будинок на<b> Грушевського, 4 б </b>–<b> </b>один з останніх камінних свідків архітектури Києва кінця 19-го століття. На його місці планують встромити 160-метровий хмарочос.</p>
      <figure>
        <img src="https://gdb.rferl.org/62770470-D5C4-4E32-9DB5-7CEF4B26CCB3.jpg"/>
        <figcaption>Історична будівля 19-го століття на вулиці Грушевського, 4Б, в Києві, 29 березня 2016 року</figcaption>
      </figure>
      <p>Але на захист пам’ятки згуртувалася група ентузіастів. Вони виступили з ідеєю створення в історичній будові громадсько-культурного центру. І провели у кам’яниці низку видовищних мистецьких подій. Громадські активісти вийшли на рівень міжнародної співпраці з Goethe-Institut та арт-центром Тахелес у Берліні і підготували чудовий проект перетворення архітектурної пам’ятки на мистецький центр. Але черговий підпал поставив хрест на цій прекрасній ідеї.</p>
      <figure>
        <img src="https://gdb.rferl.org/361EC170-A359-4D34-88AF-9695D05152D4.jpg"/>
        <figcaption>Результати пожежі на горищі будівлі 19-го століття на вулиці Грушевського, 4Б, в Києві</figcaption>
      </figure>
      <p>Отже, невдовзі на місці цих історичних руїн можуть забовваніти висотки на тисячі нових офісно-житлових площ. Вони зроблять українську столицю ще більше захаращеною, непрохідною та непроїзною.</p>
      <figure>
        <img src="https://gdb.rferl.org/CD3E147F-4705-4630-8AD8-C19D3DAFA163.jpg"/>
        <figcaption>Руїни історичних пам’яток у центрі Києва</figcaption>
      </figure>
      <p>Пане Кличко, п’ять років тому Ви публічно оголосили що «повинні зробити все, щоб зберегти Київ таким, яким він був раніше, зберегти для нащадків». Але сьогодні, споглядаючи завали руїн в історичному центрі, ми не можемо збагнути – а що, власне, Ви мали на увазі?</p>
      <p>
        <b>
          <i>Ірина Костенко</i>
        </b>
        <i> – журналіст</i>
      </p>
      <p>
        <b>
          <i>Микола Марусик</i>
        </b>
        <i> – активіст МГО «Мистецька Платформа»</i>
      </p>
      <p>
        <i>Думки, висловлені в рубриці «Точка зору», передають погляди самих авторів і не конче відображають позицію Радіо Свобода</i>
      </p>
      <p>
        <b>Інші матеріали з циклу «ТЕСТ НА ДЕРЖАВНІСТЬ»:</b>
      </p>
      <p>
        <a href="http://www.radiosvoboda.org/a/30200936.html">
          <b>Княжа Україна-Русь і церква Спаса на Берестові. В історії храму замовчують найголовніше</b>
        </a>
      </p>
      <p>
        <a href="https://www.radiosvoboda.org/a/30140414.html">
          <b>Україна-Русь чи Київська Русь. Чому окремі національні музеї досі пропагують імперську версію Кремля?</b>
        </a>
      </p>
      <p>
        <a href="https://www.radiosvoboda.org/a/30118046.html">
          <b>Київ горщиків і черепків. «Русский мир» та особливості екскурсії в Музеї історії Києва</b>
        </a>
      </p>
      <p>
        <a href="https://www.radiosvoboda.org/a/30078784.html">
          <b>Музей літератури України і національний зміст держави. Як їх поєднати?</b>
        </a>
      </p>
      <p>
        <a href="https://www.radiosvoboda.org/a/29961786.html">
          <b>Полтавська битва та українська історія. Вирішальне слово за Мінкультом​</b>
        </a>
      </p>
      <p>
        <a href="https://www.radiosvoboda.org/a/29733064.html">
          <b>Тест на державність: Музей рідкісної книги у Ніжині подає приклад іншим</b>
        </a>
      </p>
      <p>
        <a href="https://www.radiosvoboda.org/a/29614242.html">
          <b>Керівництво КНУ і Голодомор: університет й досі вшановує організатора геноциду 1932–1933 років</b>
        </a>
      </p>
      <p>
        <a href="https://www.radiosvoboda.org/a/29589417.html">
          <b>Українська мова і церква: Нестор Літописець – перший історик України-Руси​</b>
        </a>
      </p>
      <p>
        <a href="https://www.radiosvoboda.org/a/29531992.html">
          <b>Декомунізація монумента «Батьківщина-Мати». Хто повинен захищати Київ?</b>
        </a>
      </p>
      <p>
        <a href="https://www.radiosvoboda.org/a/29439710.html">
          <b>Музей «Поле Полтавської битви». Чому влада України не реагує на загрозу державній безпеці?</b>
        </a>
      </p>
      <p>
        <a href="https://www.radiosvoboda.org/a/29375618.html">
          <b>Ярослав Мудрий, косоворотка і музейники Софії Київської. Хто тримає цей союз?</b>
        </a>
      </p>
      <p>
        <a href="https://www.radiosvoboda.org/a/29318992.html">
          <b>Конституція України і музейники: звідки взялися у Софії Київській однодумці Володимира Путіна?​</b>
        </a>
      </p>
      <p>
        <a href="https://www.radiosvoboda.org/a/29315344.html">
          <b>Чи свідчить архітектурна спадщина Києва про «європейськість» мера Кличка і міністра культури Нищука​</b>
        </a>
      </p>
      <p>
        <a href="https://www.radiosvoboda.org/a/29237615.html">
          <b>Вкрадена українська святиня й досі у Москві. Богородиця Володимирська чи Вишгородська?​</b>
        </a>
      </p>
      <p>
        <a href="https://www.radiosvoboda.org/a/29170789.html">
          <b>Що замовчують екскурсоводи у Києво-Печерській лаврі (до 300-ліття великої лаврської пожежі)​</b>
        </a>
      </p>
      <p>
        <a href="https://www.radiosvoboda.org/a/29100416.html">
          <b>Провінційні комплекси Львівської національної галереї мистецтв імені Возницького</b>
        </a>
      </p>
      <p>
        <a href="https://www.radiosvoboda.org/a/29060626.html">
          <b>Політика Кремля і вища освіта України. Як роз’єднати цей союз?​</b>
        </a>
      </p>
      <p>
        <a href="https://www.radiosvoboda.org/a/28966113.html">
          <b>Московські холопи і музейна справа України</b>
        </a>
      </p>
      <p>
        <a href="https://www.radiosvoboda.org/a/28841358.html">
          <b>Українська мова і подвійна мораль у КПІ імені Сікорського</b>
        </a>
      </p>
      <p>
        <a href="https://www.radiosvoboda.org/a/28780896.html">
          <b>Як вилучити малоросійський канон з українського простору НХМУ</b>
        </a>
      </p>
      <p>
        <a href="https://www.radiosvoboda.org/a/28763085.html">
          <b>Малоросійські штампи Національного художнього музею України</b>
        </a>
      </p>
      <p>
        <a href="https://www.radiosvoboda.org/a/28656974.html">
          <b>Яка національність Національного музею «Київська картинна галерея» (колишнього Музею російського мистецтва)?</b>
        </a>
      </p>
      <p>
        <a href="https://www.radiosvoboda.org/a/28470650.html">
          <b>Києво-Печерська лавра. Кому служать лаврські музейники?</b>
        </a>
      </p>
      <p>
        <a href="https://www.radiosvoboda.org/a/28382399.html">
          <b>Київські князі розмовляли українською. Музейники це замовчують</b>
        </a>
      </p>
    </article>
  </body>
</html>