<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/teniss/cicips-triumfe-atp-sezonas-nosleguma-turnira.d?id=51647421"/>
    <meta property="og:site_name" content="DELFI"/>
    <meta property="article:published_time" content="2019-11-17T21:10:20+00:00"/>
    <meta property="og:title" content="Cicips triumfē ATP sezonas noslēguma turnīrā "/>
    <meta property="og:description" content="Grieķijas tenisists Stefans Cicips svētdien Londonā triumfēja ATP sezonas noslēguma turnīrā jeb &quot;ATP Finals&quot;."/>
  </head>
  <body>
    <article>
      <h1>Cicips triumfē ATP sezonas noslēguma turnīrā </h1>
      <address><time datetime="2019-11-17T21:10:20+00:00">17 Nov 2019, 21:10</time> by <a rel="author">LETA</a></address>
      <p>
        <b>Grieķijas tenisists Stefans Cicips svētdien Londonā triumfēja ATP sezonas noslēguma turnīrā jeb "ATP Finals".</b>
      </p>
      <p>Ranga sestais numurs Cicips finālmačā ar rezultātu 6-7 (6:8), 6-2, 7-6 (7:4) pārspēja planētas piekto raketi Dominiku Tīmu no Austrijas.</p>
      <p>Cicipis ir šī turnīra debitants, kamēr bijušais Ernesta Gulbja treneiņu partneris Tīms "ATP Finals" turnīrā spēlēja ceturto gadu pēc kārtas, bet šogad pirmo reizi sasniedza titula maču.</p>
      <p>Cicips ir septītais debitants, kurš uzvarējis "ATP Finals". Iepriekš to 2017.gadā iespēja Grigors Dimitrovs.</p>
      <p>21 gadu vecais grieķu tenisists ir jaunākais ATP noslēguma turnīra čempions kopš 2001.gada, kad sezonas beigu mačos uzvarēja Leitons Hjūits.</p>
      <p>Pusfinālā Cicips ar rezultātu 6-3, 6-4 uzvarēja leģendāro šveicieti Rodžeru Federeru, kurš reitingā ieņem trešo vietu, bet Tīms ar 7-5, 6-3 pārspēja ranga trešo numuru un pērnā gada čempionu Aleksandru Zverevu no Vācijas.</p>
      <p>Pusfinālu nesasniedza serbs Novaks Džokovičs, itālis Mateo Beretīni, spānis Rafaels Nadals un Daniils Medvedevs no Krievijas. Tenisisti sacensības uzsāka divās grupās pa četriem katrā, bet tikai divi labākie sportisti ieguva vietu pusfinālā.</p>
      <p>ATP sezonas fināls norisinājās slavenajā "O2" arēnā. Sākot ar 2021.gadu, turnīrs pārcelsies uz Turīnu.</p>
      <p>Pērn sezonas noslēguma turnīrā uzvarēja Zverevs, kurš finālā ar 6-4, 6-3 pārspēja Džokoviču.</p>
      <p>Visvairāk "ATP Finals" titulu - seši - ir Rodžeram Federeram, bet no aktīvajiem tenisistiem viņam uz papēžiem min Novaks Džokovičs, kura kontā ir piecas noslēguma turnīru trofejas.</p>
    </article>
  </body>
</html>