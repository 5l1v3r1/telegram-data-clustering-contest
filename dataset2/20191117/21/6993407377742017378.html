<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-basketbol-ukraina-divchata/30276843.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-17T21:01:17+00:00"/>
    <meta property="og:title" content="Баскетбол: жіноча збірна України виграла матч кваліфікації Євробаскета-2021"/>
    <meta property="og:description" content="У Харкові завершився матч другого туру кваліфікації Євробаскета-2021, в якому збірна України виграла у команди Португалії, повідомляє кореспондент Радіо Свобода. Українки стартували потужно – з перш"/>
  </head>
  <body>
    <article>
      <h1>Баскетбол: жіноча збірна України виграла матч кваліфікації Євробаскета-2021</h1>
      <address>
        <time datetime="2019-11-17T21:01:17+00:00">17 Nov 2019, 21:01</time>
      </address>
      <p>У Харкові завершився матч другого туру кваліфікації Євробаскета-2021, в якому збірна України виграла у команди Португалії, повідомляє кореспондент Радіо Свобода.</p>
      <p>Українки стартували потужно – з перших хвилин заробили перевагу у 12 очок, реалізувавши чотири триочкових, а далі лише збільшували цю різницю. До кінця першої «десятихвилинки» португальська команда так і не змогла зламати хід гри. Перша чверть завершилася з рахунком 21:9 на користь українок.</p>
      <figure>
        <img src="https://gdb.rferl.org/481D48BA-98A6-465B-A408-0CE1A7436F2D.jpg"/>
      </figure>
      <p>Увійшла в гру збірна Португалії вже після перерви. Стримати українську команду підопічним Рікардо Васконселоса вдавалося, але вирвати перевагу так і не змогли. Друга чверть – знову за «синьо-жовтими» – 25:19.</p>
      <p>А ось третя «десятихвилинка», по праву, була за португальською командою, яка постійно атакувала, українки ж допускали помилки в захисті. Як результат, 9:18 на користь португальських баскетболісток. У заключній чверті українки знову нав’язали свою гру і вибороли перемогу. Матч завершився з рахунком 72:60 (21:9, 25:19, 9:18, 17:14).</p>
      <p>Після переможної гри жіноча збірна України з баскетболу зробила «коло подяки» вболівальникам – обійми, селфі та автографи.</p>
      <figure>
        <img src="https://gdb.rferl.org/49205A88-0807-4D50-A47B-7C6F961638B8.jpg"/>
      </figure>
      <p>«Головне, що ми перемогли. Але грою, думаю, що ми не дуже задоволені, бо ми не дуже сконцентровано провели другу половину гри – було багато втрат», – прокоментувала виступ команди Ольга Сівакова.</p>
      <figure>
        <img src="https://gdb.rferl.org/58E5DA6E-CCB4-487A-AABB-BF75062CB756.jpg"/>
      </figure>
      <p>«Це були дві різні команди: Україна в першій та другій чверті, і Україна в третій і четвертій чверті. Зрозуміло, що нам поки що важко грати на високому рівні всі 40 хвилин. Але 26 втрат за гру – це «мінус». Проте важливо, що ми виграли. Я не задоволений, можливо, грою, але не можу не бути задоволений результатом. Треба розуміти, що у нас зараз дуже важкий етап – зміна поколінь. Ми дуже важку гру провели з Бельгією, потім травма з Ягуповою, але все ж так склалося все добре для нас. Сьогодні є перемога», – прокоментував головний тренер Срджан Радулович.</p>
      <figure>
        <img src="https://gdb.rferl.org/08C05099-966F-4231-954A-CF4597BEA5FF.jpg"/>
      </figure>
      <figure>
        <img src="https://gdb.rferl.org/BBB701DE-6895-4362-B69C-E69616A2A2B5.jpg"/>
      </figure>
      <p>Найкращим гравцем матчу серед українок стала капітан команди Аліна Ягупова, на рахунку якої 29 очок, 7 підбирань, 5 передач та 4 перехоплення.</p>
      <p>В іншому матчі групи кваліфікації G збірна Бельгії виграла у Фінляндії з рахунком 58:85. Наразі бельгійська команда очолює квартет. Збірна України розташувалася на другому місці. Наступні матчі українки проведуть вже у листопаді 2020 року. За словами Срджана Радуловича, до цього часу плануються тренувальні збори та товариські зустрічі навесні та влітку 2020, щоб надати шанс проявити себе в першу чергу молодим гравцям, які зазвичай виступають в українській першості і не мають досвіду виступів за кордоном.</p>
    </article>
  </body>
</html>