<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640408/%D8%AF%D8%B3%D8%AA%DA%AF%D8%A7%D9%87-%D8%A8%D8%B1%D8%AF%D8%A7%D8%B4%D8%AA-%DA%AF%D9%84-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%AF%D8%A7%D8%AE%D9%84-%DA%A9%D8%B4%D9%88%D8%B1-%D8%B3%D8%A7%D8%AE%D8%AA%D9%87-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T21:27:00+00:00"/>
    <meta property="og:title" content="دستگاه برداشت گل زعفران در داخل کشور ساخته شد"/>
    <meta property="og:description" content="مجری طرح ملی توسعه گیاهان دارویی وزارت جهاد کشاورزی گفت: علی رغم مخالفت برخی‌ها با ساخت دستگاه برداشت گل زعفران و جداسازی کلاله در ..."/>
  </head>
  <body>
    <article>
      <h1>
        <a href="https://www.bultannews.com/fa/news/640408/%D8%AF%D8%B3%D8%AA%DA%AF%D8%A7%D9%87-%D8%A8%D8%B1%D8%AF%D8%A7%D8%B4%D8%AA-%DA%AF%D9%84-%D8%B2%D8%B9%D9%81%D8%B1%D8%A7%D9%86-%D8%AF%D8%B1-%D8%AF%D8%A7%D8%AE%D9%84-%DA%A9%D8%B4%D9%88%D8%B1-%D8%B3%D8%A7%D8%AE%D8%AA%D9%87-%D8%B4%D8%AF">دستگاه برداشت گل زعفران در داخل کشور ساخته شد</a>
      </h1>
      <h2>مجری طرح ملی توسعه گیاهان دارویی وزارت جهاد کشاورزی گفت: علی رغم مخالفت برخی‌ها با ساخت دستگاه برداشت گل زعفران و جداسازی کلاله در ...</h2>
      <address><time datetime="2019-11-17T21:27:00+00:00">17 Nov 2019, 21:27</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسین زینلی با اشاره به اینکه تاکنون ۱۰ تن زعفران به صورت حمایتی از کشاورزان خریداری شده و خرید آن فعلا ادامه دارد، درباره مباحث مطرح شده مبنی بر فقدان دستگاه برداشت گل و نیز دستگاه جداسازی <b>کلاله زعفران</b> و تاثیر در بالارفتن قیمت تمام شده زعفران برای کشاورزان، اظهارداشت: ما حدود دو سال قبل طراحی یک دستگاه برداشت گل زعفران و دستگاه جداسازی کلاله را کلید زدیم ولی بسیاری از نخبگان و دانشگاهیان مشهد و همچنین اعضای شورای ملی زعفران طوماری نوشتند و امضا کردند که مخالف این کار هستند و این کار ضد اشتغال زایی است.</p>
      <p>وی گفت: علی رغم این مسائل، ما چون چنین روزهایی را پیش بینی می کردیم به کار خود ادامه دادیم و دستگاه برداشت گل توسط یک شرکت دانش بنیان طراحی و تولید شد. در کنار این کار ما چند بخش خصوصی دیگر را تشویق به طراحی و ساختن این دستگاه کردیم و در حال حاضر حدود ۵ تا ۶ دستگاه برداشت گل طراحی شده و آماده تکثیر است. بعضی دستگاه ها نیز تولید شده اند و آماده واگذاری هستند.</p>
      <p>این مقام مسئول در وزارت جهاد کشاورزی با اشاره به سخنان برخی از مسئولان شورای ملی زعفران مبنی بر اینکه حاضر به سرمایه گذاری در این زمینه هستند، ادامه داد: ما آماده واگذاری امتیاز این دستگاه ها هستیم و بخش خصوصی می تواند برای این کار اقدام کند.</p>
      <p>زینلی اضافه کرد: همچنین در زمینه تولید دستگاه جداسازی کلاله زعفران قراردادی منعقد کردیم که این دستگاه ها نیز طراحی شده و بزودی آماده واگذاری خواهد بود.</p>
      <p>وی ادامه داد: با وزیر جهاد کشاورزی نیز در این زمینه مذاکراتی داشته ام که او نیز دستور حمایت داده است و اگر بخش خصوصی امتیازات این دستگاه ها را خریداری کند آمادگی داریم چند دستگاه بسازیم و واگذار کنیم.</p>
      <p>زینلی تصریح کرد: چندین مدل دستگاه در حال حاضر با همکاری شرکت های دانش بنیان ساخته شده و در صورت آمادگی بخش خصوصی قول می دهیم که چندین دستگاه دیگر تولید کنیم و تحویل بدهیم.</p>
      <p>به گفته این دستگاه ها با هوش مصنوعی کار می کنند و بسیاری از مشکلات کنونی برداشت گل و نیز جداسازی کلاله را رفع خواهند کرد.</p>
      <p>این سخنان درحالی است که ۱۴ آبان ماه جاری نایب رئیس شورای ملی زعفران در گفتگو با خبرنگار مهر با بیان اینکه سود اصلی به جیب دلال می رود چون دستگاه جداسازی کلاله زعفران نداریم، گفته بود: کشاورزان بدلیل دستمزد بالای کارگر، توان گرفتن کارگر ندارند و خودشان نیز نمی توانند این حجم از محصول زعفران را جداسازی کنند. بنابراین ناچار هستند محصول خود را به دلال بفروشند و سود اصلی را دلال ها می برند.</p>
    </article>
  </body>
</html>