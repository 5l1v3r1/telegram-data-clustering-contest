<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slovaci-si-projevy-a-mitinky-pripomneli-30-vyroci-padu-totality/1822240?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T21:09:00+00:00"/>
    <meta property="og:title" content="Slováci si projevy a mítinky připomněli 30. výročí pádu totality"/>
    <meta property="og:description" content="Bratislava - Pietními akty a veřejnými shromážděními, ale i kritikou aktuálního stavu společnosti si dnes Slovensko připomnělo 30. výročí sametové revoluce a pádu komunismu v Československu. Představitelé zemí visegrádské skupiny se v Bratislavě poklonili památce lidí, kteří před listopadovou revolucí 1989 zahynuli na hranicích při útěku do svobodného světa. Tisíce lidí se vpodvečer ve slovenské metropoli zúčastnily mítinků a shromáždění organizovaných politickými stranami a občanskými iniciativami."/>
  </head>
  <body>
    <article>
      <h1>Slováci si projevy a mítinky připomněli 30. výročí pádu totality</h1>
      <address><time datetime="2019-11-17T21:09:00+00:00">17 Nov 2019, 21:09</time> by <a rel="author" href="http://www.ctk.cz/" target="_blank">ČTK</a></address>
      <p>Bratislava - Pietními akty a veřejnými shromážděními, ale i kritikou aktuálního stavu společnosti si dnes Slovensko připomnělo 30. výročí sametové revoluce a pádu komunismu v Československu. Představitelé zemí visegrádské skupiny se v Bratislavě poklonili památce lidí, kteří před listopadovou revolucí 1989 zahynuli na hranicích při útěku do svobodného světa. Tisíce lidí se vpodvečer ve slovenské metropoli zúčastnily mítinků a shromáždění organizovaných politickými stranami a občanskými iniciativami.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574016795_P201911170741901.jpg"/>
        </figure>
        <figure>
          <img src="https://i3.cn.cz/6/1574016955_P201911170745001.jpg"/>
        </figure>
        <figure>
          <img src="https://i3.cn.cz/6/1574019771_P201911170792201.jpg"/>
        </figure>
        <figure>
          <img src="https://i3.cn.cz/6/1574019789_P201911170792301.jpg"/>
        </figure>
        <figure>
          <img src="https://i3.cn.cz/6/1574020583_P201911170802201.jpg"/>
        </figure>
        <figure>
          <img src="https://i3.cn.cz/6/1574029819_P201911170888301.jpg"/>
        </figure>
        <figure>
          <img src="https://i3.cn.cz/6/1574029837_P201911170888401.jpg"/>
        </figure>
      </slideshow>
      <p>Představitelé Česka, Slovenska, Maďarska a Polska položili věnce k památníku Brána svobody, který byl pod hradem Devín u slovensko-rakouských hranic vybudován na počest čtyř stovek lidí, kteří zemřeli při pokusu o útěk z komunistického Československa do západních zemí. Českou republiku zastupoval předseda vlády Andrej Babiš.</p>
      <p>"Je důležité, že Češi a Slováci spolu slavíme třicet let od získání svobody a demokracie a hlavně svobodných voleb. To bylo to nejdůležitější, po čem Občanské fórum i (slovenské hnutí) Veřejnost proti násilí volaly, a to se splnilo," řekl novinářům Babiš.</p>
      <p>Premiér se vyslovil k protestům proti své osobě, které v Praze v sobotu přivedly na Letenskou pláň statisíce lidí. "To, že lidí protestují, je jejich právo. Máme svobodu tisku, máme možnost vyjádřit svůj názor," řekl Babiš.</p>
      <p>V televizním projevu k významnému výročí dnes promluvil slovenský premiér Peter Pellegrini. "Jsou zde nové časy a Slovensko na ně musí být připraveno. A proto opět potřebujeme najít soudržnost a vzájemnou důvěru, které nás vždy v historických chvílích společně posouvaly kupředu. Přece jsme před 30 lety nebourali zdi proto, abychom je dnes mezi sebou a kolem sebe opět stavěli," uvedl předseda slovenské vlády.</p>
      <p>Konec totality v Československu si v Bratislavě připomněly také špičky slovenské opozice a zástupci občanských iniciativ. Na náměstí SNP se shromáždilo několik tisíc lidí, k nimž promluvili zástupci opozice a někdejší disidenti. Exprezident Andrej Kiska v projevu uvedl, že ideály sametové revoluce se dosud nenaplnily. "Musíme udělat všechno pro to, aby pravda a láska skutečně zvítězila nad lží a nenávistí," citovala Kisku slovenská média.</p>
      <p>Stav společnosti tvrdě kritizoval bývalý slovenský disident Ján Budaj. Do slovenské politiky se dostali grázlové, prohlásil a zdůraznil: "Odejděte, Slovensko nemůže čekat dalších 30 let."</p>
      <p>K výročí se dnes na facebooku kriticky vyslovil bývalý slovenský premiér Robert Fico. Napsal, že sametová revoluce znamenala pro miliony občanů pokles životní úrovně. "A pro statisíce z nich propad do pásma chudoby, z něhož se lidé postupně začali dostávat až po roce 2007," uvedl politik, který poprvé obsadil post ministerského předsedy v roce 2006.</p>
      <p>Ve zpravodajství o pražských oslavách výročí sametové revoluce se zahraniční tiskové agentury zaměřily nejen na sobotní demonstraci Babišových odpůrců na Letné, ale i na premiérův projev na dnešním shromáždění v Národním muzeu. Podle agentury Reuters ministerský předseda zvolil "smířlivý tón", zatímco agenture DPA píše o "emotivním" vystoupení. Shodně s AFP německá agentura upozornila na Babišova slova o tom, že "není pyšný" na své členství v komunistické straně před rokem 1989.</p>
    </article>
  </body>
</html>