<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-rajnath-singh-talks-with-us-def-secretary-mark-t-esper-with-focus-on-indo-pacific-2855375.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T21:30:34+00:00"/>
    <meta property="og:title" content="अमेरिकी रक्षा मंत्री से मिले राजनाथ, हिंद-प्रशांत के हालात पर हुई अहम बातें"/>
    <meta property="og:description" content="रक्षा मंत्री राजनाथ सिंह ने रविवार (17 नवंबर) को अमेरिकी रक्षा मंत्री मार्क टी. एस्&amp;zwj;पर से मुलाकात की। बातचीत के दौरान हिंद प्रशांत क्षेत्र में स्थिति सहित विभिन्न रणनीतिक मुद्दों तथा रक्षा सहयोग..."/>
  </head>
  <body>
    <article>
      <h1>अमेरिकी रक्षा मंत्री से मिले राजनाथ, हिंद-प्रशांत के हालात पर हुई अहम बातें</h1>
      <address><time datetime="2019-11-17T21:30:34+00:00">17 Nov 2019, 21:30</time> by <a rel="author">लाइव हिंदुस्तान टीम,बैंकॉक</a></address>
      <p>रक्षा मंत्री राजनाथ सिंह ने रविवार (17 नवंबर) को अमेरिकी रक्षा मंत्री मार्क टी. एस्‍पर से मुलाकात की। बातचीत के दौरान हिंद प्रशांत क्षेत्र में स्थिति सहित विभिन्न रणनीतिक मुद्दों तथा रक्षा सहयोग बढ़ाने के उपायों के बारे में चर्चा हुई। बैंकाक में आसियान रक्षा मंत्रियों की बैठक (एडीएमएम-प्‍लस) के इतर अमेरिकी रक्षा मंत्री से बातचीत हुई।</p>
      <p>रक्षा मंत्री ने जापान के रक्षा मंत्री तारो कोनो, ऑस्ट्रेलियाई रक्षा मंत्री लिंडा रेनॉल्डस और न्यूजीलैंड के रक्षा मंत्री रोन मार्क के साथ द्विपक्षीय बैठकों के अलावा उन्होंने थाईलैंड के उप प्रधानमंत्री जनरल प्रवित वोंगसुवान के साथ भी बातचीत की। बैठकों का मुख्य लक्ष्य द्विपक्षीय सहयोग को आगे और बढ़ाना रहा। भारत और अमेरिका के बीच बढ़‍ते संबंधों पर प्रसन्‍नता व्‍यक्‍त करते हुए, रक्षा मंत्री ने कहा कि दोनों देशों के बीच रक्षा एवं सुरक्षा, अर्थव्‍यवस्‍था, ऊर्जा, आतंकवाद से निपटने और जन-जन के बीच संबंधों सहित अनेक क्षेत्रों में सहयोग बढ़ रहे हैं।</p>
      <p>सिंह ने कहा कि हिंद-प्रशांत क्षेत्र में भारत और अमरीका के बीच संबंध मजबूत हो रहे हैं और भारत की दृष्टि में भारत-प्रशांत एक ऐसा क्षेत्र होना चाहिए, जो कानून-सम्‍मत व्‍यवस्‍था द्वारा समर्थित तथा सार्वभौमिकता एवं प्रादेशिक एकता के प्रति सम्‍मान सहित एक स्‍वतंत्र एवं मुक्‍त, शांतिपूर्ण, समृद्ध और समावेशी हो।</p>
      <p>उन्होंने कहा कि हिंद-प्रशांत के बारे में भारत के दृष्टिकोण पर दक्षिण-पूर्व एशियाई राष्‍ट्र एसोसिएशन केन्द्रित है। दोनों देश संयुक्त युद्धाभ्‍यास जैसे समुद्री सुरक्षा सहित, मानवीय सहायता और आपदा राहत (एचएडीआर) संचालन और समुद्री डोमेन जागरूकता जैसे क्षेत्रों में एक साथ मिलकर काम कर रहे हैं। दोनों मंत्रियों ने क्षेत्रीय सुरक्षा और द्विपक्षीय रक्षा सहयोग से संबंधित कई अन्य मुद्दों पर भी चर्चा की। बैठक एक सकारात्मक माहौल में सम्‍पन्‍न हुई। अगले महीने दोनों मं‍त्री वाशिंगटन में आगामी 'टू प्लस टू वार्ता के दौरान महत्‍वपूर्ण विचार-विमर्श के प्रति आशान्वित हैं।</p>
      <p>जापानी समकक्ष के साथ मुलाकात के बाद सिंह ने एक ट्वीट में कहा कि हमारे बीच भारत-जापान रक्षा सहयोग को आगे और गति देने पर विस्तृत चर्चा हुई। थाईलैंड के उप प्रधानमंत्री के साथ बातचीत के बारे में सिंह ने कहा कि बैठक के दौरान द्विपक्षीय संबंधों से जुड़े मुद्दों पर चर्चा हुई। रक्षा मंत्री ने न्यूजीलैंड के समकक्ष के साथ बातचीत को बहुत उपयोगी बताया। उन्होंने कहा, ''हमारी बातचीत में भारत-न्यूजीलैंड रक्षा संबंध के सभी आयाम शामिल थे।"</p>
    </article>
  </body>
</html>