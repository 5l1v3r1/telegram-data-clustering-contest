<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/259602/syriza-den-mporei-na-mila-gia-toyrismo-o-mitsotakis-poy-kanei-long-weekend-sto-londino"/>
    <meta property="og:site_name" content="LiFO"/>
    <meta property="article:published_time" content="2019-11-17T21:42:00+00:00"/>
    <meta property="og:title" content="Πηγές ΣΥΡΙΖΑ: Δεν μπορεί να μιλά για τουρισμό ο Μητσοτάκης που κάνει long weekend στο Λονδίνο"/>
    <meta property="og:description" content="Σκληρή απάντηση στις πηγές της ΝΔ έδωσαν κύκλοι του ΣΥΡΙΖΑ: Δεν μπορεί να μιλά για τουρισμό ο Μητσοτάκης που κάνει long weekend"/>
  </head>
  <body>
    <article>
      <h1>Πηγές ΣΥΡΙΖΑ: Δεν μπορεί να μιλά για τουρισμό ο Μητσοτάκης που κάνει long weekend στο Λονδίνο</h1>
      <h2>Σκληρή απάντηση στις πηγές της ΝΔ έδωσαν κύκλοι του ΣΥΡΙΖΑ: Δεν μπορεί να μιλά για τουρισμό ο Μητσοτάκης που κάνει long weekend</h2>
      <address><time datetime="2019-11-17T21:42:00+00:00">17 Nov 2019, 21:42</time> by <a rel="author">NEWSROOM</a></address>
      <p>
        <b>Σκληρή απάντηση στις πηγές της ΝΔ έδωσαν κύκλοι του ΣΥΡΙΖΑ, με αφορμή το <a href="https://www.lifo.gr/now/politics/259592/piges-nd-o-tsipras-pige-toyristas-stin-poreia-gia-to-polytexneio">σχόλιο από το περιβάλλον της Πειραιώς για τη συμμετοχή του Αλέξη Τσίπρα</a> στη σημερινή πορεία του Πολυτεχνείου.</b>
      </p>
      <p>«Το να τολμά να μιλά για τουρισμό η ΝΔ, όταν ο κ. Μητσοτάκης αποφάσισε ανήμερα του Πολυτεχνείου να κάνει long weekend στο Λονδίνο, είναι το λιγότερο αστείο», αναφέρουν πηγές του ΣΥΡΙΖΑ, απαντώντας σε σχόλιο της ΝΔ που χαρακτήρισε «τουρίστα στις διαδηλώσεις τον Αλέξη Τσίπρα».</p>
      <p>Με τον τρόπο αυτό η Κουμουνδούρου σχολίασε το ταξίδι του πρωθυπουργού στο Λονδίνο, όπου παρακολούθησε μεταξύ άλλων τον χθεσινό ημιτελικό ATP Finals: «Όσο αστείο άλλωστε ήταν και το να βγάλει tweet για το Πολυτεχνείο, μεταξύ μιας παρτίδας τένις και ενός γεύματος με σούσι στις όχθες του Τάμεση. Ενημερώνοντάς μας μάλιστα, ότι το μήνυμα της εξέγερσης του Νοέμβρη είναι το δόγμα της ασφαλείας. Φαίνεται θα άφησε στο πόδι του τον επικεφαλής της νεολαίας του δικτάτορα Παπαδόπουλου, κ. Βορίδη, και υπεύθυνους για την επικοινωνία απογόνους της προπαγάνδας του Παττακού».</p>
      <p>
        <b>Το σχόλιο των κύκλων της ΝΔ που πυροδότησε την αντίδραση</b>
      </p>
      <p>«Η πορεία είχε προορισμό την αμερικανική πρεσβεία. Ο Αλ. Τσίπρας σταμάτησε κάπου στη Μεγάλη Βρετανία. Ίσως πήγε για απογευματινό τσάι. Πήγε, είδε, έφυγε. Τουρίστας και στις διαδηλώσεις. Ο σημερινός ΣΥΡΙΖΑ σε μια εικόνα», σχολίασαν νωρίτερα χαρακτηριστικά πηγές της Πειραιώς.</p>
      <p>Είναι η πρώτη φορά που πρώην πρωθυπουργός κατέβηκε σε πορεία για την επέτειο της 17ης Νοεμβρίου. Ο κ. Τσίπρας περπάτησε στο πλευρό άλλων βουλευτών και στελεχών του κόμματος, μεταξύ των οποίων ο Νίκος Βρούτσης, ο Πάνος Σκουρλέτης και η πρώην περιφερειάρχης Αττικής Ρένα Δούρου.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/politics/259592/piges-nd-o-tsipras-pige-toyristas-stin-poreia-gia-to-polytexneio"/>
        <a href="https://www.lifo.gr/now/politics/259574/o-tsipras-stin-poreia-gia-to-polytexneio-mazi-me-doyroy-voytsi-pappa-kai-skoyrleti"/>
      </related>
    </article>
  </body>
</html>