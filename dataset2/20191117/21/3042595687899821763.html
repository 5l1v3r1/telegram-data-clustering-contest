<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/isfront-for-tvekamp---usmakelig/71825881"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T21:04:40+00:00"/>
    <meta property="og:title" content="Isfront før tvekamp: - Usmakelig"/>
    <meta property="og:description" content="Marte Flobergseter fikk en saftig skjennepreken av Agna Hollekve før de møttes i tvekamp."/>
  </head>
  <body>
    <article>
      <h1>Isfront før tvekamp: - Usmakelig</h1>
      <h2>Marte Flobergseter fikk en saftig skjennepreken av Agna Hollekve før de møttes i tvekamp.</h2>
      <address><time datetime="2019-11-17T21:04:40+00:00">17 Nov 2019, 21:04</time> by <a rel="author">Anniken Aronsen</a></address>
      <p>Det nærmer seg finale i årets sesong av «Farmen» og konkurranseinstinktet blant deltakerne begynner å avgjøre hvilke som skal møtes til tvekamp.</p>
      <p>Forrige uke var det Jan Erik Brodahl (60) som måtte forlate gården, etter å ha tapt i øksekast mot Erik Rotihaug (24). <a href="https://www.dagbladet.no/kjendis/hevder-han-rok-ut-med-vilje/71798984">Førstnevnte hevdet tapet var avtalt spill</a>, noe som ble tilbakevist av Rotihaug i kraftig ordelag.</p>
      <p>Tidligere i uka ble det klart at Agna Hollekve (47) måtte belage seg på tvekamp, da storbonde Vibecke Garnaas (43) så sitt snitt til å sette en stor konkurrent i faresonen.</p>
      <figure>
        <img src="https://dbstatic.no/71826085.jpg?imageId=71826085&amp;width=1024&amp;height=615"/>
        <figcaption><b>TUNG KAMP:</b> Rå muskelkraft gjorde Agna Hollekve (47) fortjent til seier i tvekampen. Foto: Birgitte Thorshaug Kristiansen/TV 2 Vis mer</figcaption>
      </figure>
      <p>Søndag ble det klart at det var <a href="https://www.dagbladet.no/kjendis/refser-produksjonen-etter-farmen-exit/71773900">Marte Flobergseter (22) som skulle i kamp </a>mot Hollekve.</p>
      <h3>- Utrolig dårlig</h3>
      <p>Da de to prata sammen dagen før tvekampen var det ikke varm stemning dem imellom.</p>
      <p>Det var klar tale fra Hollekve:</p>
      <p>
        <b>- Jeg mener at du har hatt dårligere arbeidsinnsats her inne enn alle oss andre. Jeg har prøvd å si det til deg, men det går ikke inn. Du gjør ikke noe med det, og derfor sitter du her nå.</b>
      </p>
      <p>På skjermen ser man en tydelig satt ut Flobergseter. Til Dagbladet sier hun at hun ble tatt på senga av irettesettelsen.</p>
      <p>- Jeg ble rett og slett paff. Nå i ettertid angrer jeg veldig på at jeg ikke klarte å svare henne tilbake.</p>
      <p>- Jeg ville fortalt henne at det var utrolig dårlig av henne å plukke og hakke på en 22-åring sånn, hun kunne oppført seg på en mer voksen måte og gått ut i kamp med verdigheten i behold, sier hun.</p>
      <p>
        <b>- Jeg synes det var en usmakelig måte å oppføre seg på.</b>
      </p>
      <p>Hun forteller at hun ikke bærer nag, men at hun ikke snakker med Hollekve utenfor gården.</p>
      <h3>Angrer ikke</h3>
      <p>Hollekve på sin side sier til Dagbladet at hun fortsatt står for det hun sa til Flobergseter.</p>
      <p>
        <b>- Det var min ærlige mening. Jeg har ikke noe imot Marte i det hele tatt, men jeg var ikke fornøyd med arbeidsinnsatsen hennes, og mente derfor at hun ikke skulle være med videre, sier hun.</b>
      </p>
      <p>Til programleder Gaute Grøtta Grav sa Flobergseter at irettesettelsen skulle gi henne ekstra kraft under tvekampen.</p>
      <p>Det holdt imidlertid ikke. Flobergseter hadde valgt å møte Hollekve i bom, en fysisk kamp de andre deltakerne så ut til å glede seg stort over. Etter at 22-åringen fikk inn det første poenget, ble hun likevel overkjørt av førstekjempen.</p>
      <h3>- Riktig tidspunkt å ryke</h3>
      <p>Tapet tok hun svært tungt.</p>
      <p>- Det var som et skikkelig hardt slag i magen. Det var forferdelig trist å ryke. Samtidig hadde jeg det ikke så veldig bra på slutten, spesielt ikke etter praten med Agna, sier hun.</p>
      <p>Hun forteller at både psyken og kroppen hadde fått kjørt seg den siste tiden, og at hun var veldig sliten.</p>
      <p>
        <b>- Jeg var ganske knekt, så på en måte var det et riktig tidspunkt å ryke på. Det var veldig vondt og trist akkurat da, det var drømmen min som ble knust, forteller hun.</b>
      </p>
      <p>Med bare tre uker til finale i årets «Farmen» begynner konkurransen virkelig å tilspisse seg.</p>
      <p>Søndag kveld avgjøres sidekonkurransen «Torpet», hvor en tidligere deltaker, enten fra tidligere sesonger eller den nåværende, får en ny sjanse til å hevde seg på gården.</p>
      <p>Etter søndagens exit skal altså Flobergseter konkurrere mot Ingebjørg Monique Haram (31), Eunike Hoksrød (41) og Frank Tore Aniksdal (49).</p>
    </article>
  </body>
</html>