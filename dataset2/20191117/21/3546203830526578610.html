<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1305291635_Dermendjiev_Blagodarya_na_igrachite_za_tazi_pobeda"/>
    <meta property="og:site_name" content="webcafé"/>
    <meta property="article:published_time" content="2019-11-17T21:15:00+00:00"/>
    <meta property="og:title" content="Дерменджиев: Благодаря на играчите за тази победа"/>
    <meta property="og:description" content="Целта на отбора е март месец, каза отново селекционерът"/>
  </head>
  <body>
    <article>
      <h1>Дерменджиев: Благодаря на играчите за тази победа</h1>
      <address><time datetime="2019-11-17T21:15:00+00:00">17 Nov 2019, 21:15</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/17/dermendjiev/1170x778.jpg"/>
        <figcaption>Целта на отбора е март месец, каза отново селекционерът<cite>Снимка: © LAP.bg</cite></figcaption>
      </figure>
      <p>
        <b>Селекционерът Герогри Дерменджиев постигна победа в официалния си дебют начело на националния отбор. <a href="https://www.webcafe.bg/sportcafe/bg-futbol/id_1089868422_Nay-nakraya_Priklyuchihme_kvalifikatsiite_s_parva_pobeda_v_posledniya_mach_na_Popeto_za_natsionalniya">България победи Чехия с 1:0 на празния „Васил Левски“</a> в последния мач от квалификациите за Евро 2020 и по този начин избегнахме да завършим последни в групата си.</b>
      </p>
      <p>Това бе и първа победа за националния отбор изобщо в тези евроквалификации.</p>
      <p>„Казах, че искам една победа, и то такава победа – каза Дерменджиев след мача. – Чехия е много добър отбор, който вече класира за Евро 2020. Много хора, може би, ще кажат, че са подценили този мач, но нас това не ни интересува.</p>
      <p>
        <b>Доволен съм от победата заради играчите, заради феновете, заради ръководството. За да могат да видят, че тези момчета имат възможности. Направиха това, което трябва. Бяха като отбор и те знаят, че това е нашата сила.</b>
      </p>
      <p>Анализи не искам да правя – как, защо се е стигнало до тук и какво се е правило. Още като дойдох, казах, че това остава зад гърба ни. Обнадежден съм, защото виждам, че има потенциал.</p>
      <p>Ние играем прагматичен футбол, искам играчите да дават оптималното. Имахме и няколко ситуации, ако се бяха развили добре, можеше резултатът да е друг. Сега ще има жребий, ще видим кой отбор ще ни се падне и ще гледаме към този мач. Имаме цел – март месец. Това е насоката на отбора на първо време.“</p>
      <p>
        <b>Двубоят бе последен в кариерата на капитана Ивелин Попов с националната фланелка, което означава, че той няма да вземе участие в предстоящите баражи за класиране на Евро 2020 през март.</b>
      </p>
      <p>„Има доста време, сега е рано да се взимат крайни решения. Той е взел решение, обявил го е и от там нататък има няколко месеца до март. Има много време, може отново да се размисли, така че не знам какво ще се случи“, добави Дерменджиев.</p>
      <p>На 22 ноември ще се тегли жребият за баражите, които ще определят последните участници на Европейското първенство догодина.</p>
      <p>„Ще бъда малко по-спокоен от това, което видях, и от победата, за която благодаря на играчите. Започваме да се нагласяме към жребия“, каза още селекционерът.</p>
      <related>
        <a href="https://www.webcafe.bg/sportcafe/avantage/id_2016445874_Kakva_igra_igrae_nyakogashniyat_genialen_pleshivets"/>
      </related>
    </article>
  </body>
</html>