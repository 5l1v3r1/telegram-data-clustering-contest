<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197705/vretanika-mme-fiasko-i-synenteyxi-toy-prigkipa-antrioy-gia-tin-ypothesi-epstain"/>
    <meta property="og:site_name" content="CNN.gr"/>
    <meta property="article:published_time" content="2019-11-17T21:48:19+00:00"/>
    <meta property="og:title" content="Βρετανικά ΜΜΕ: Φιάσκο η συνέντευξη του πρίγκιπα Άντριου για την υπόθεση Επστάιν"/>
    <meta property="og:description" content="Βρετανικά ΜΜΕ: Φιάσκο η συνέντευξη του πρίγκιπα Άντριου για την υπόθεση Επστάιν"/>
  </head>
  <body>
    <article>
      <h1>Βρετανικά ΜΜΕ: Φιάσκο η συνέντευξη του πρίγκιπα Άντριου για την υπόθεση Επστάιν</h1>
      <h2>«Ένα παρακινδυνευμένο στοίχημα που μετατράπηκε σε φιάσκο»: Ο βρετανικός Τύπος και τα μέσα κοινωνικής δικτύωσης υποδέχθηκαν με ειρωνεία και σφοδρές επικρίσεις την συνέντευξη του πρίγκιπα Αντριου που μεταδόθηκε το βράδυ του Σαββάτου από το BBC και υπήρξε η πρώτη του απόπειρα να δώσει εξηγήσεις για τις σχέσεις του με τον Τζέφρι Επστάιν και για τις καταγγελίες της Βιρτζίνια Ρόμπερτς ότι εξαναγκάσθηκε σε σεξουαλικές σχέσεις μαζί του όταν ήταν ανήλικη.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:48 , 17 November 2019 - 23:48</p>
      <p>Η συνέντευξη ήταν την Κυριακή <b>πρωτοσέλιδο θέμα</b> στις περισσότερες βρετανικές κυριακάτικες εφημερίδες και πολλές <b>ειρωνεύθηκαν την υπερασπιστική γραμμή που υιοθέτησε</b> ή έκριναν ότι το στοίχημα να δώσει εξηγήσεις μέσω της τηλεοπτικής του παρουσίας κινδυνεύει να στραφεί κατά του ιδίου ή της βασιλικής οικογένειας.</p>
      <p>«<b>Μπορώ να σας πω κατηγορηματικά ότι δεν συνέβη</b>», απάντησε ο πρίγκιπας Αντριου αναφερόμενος στην κατηγορία που του απηύθυνε η Βιρτζίνια Ρόμπερτς ότι εξαναγκάσθηκε σε σεξουαλικές σχέσεις μαζί του όταν ήταν 17 ετών στο Λονδίνο το 2001 και στην συνέχεια άλλες δύο φορές στην Νέα Υόρκη και στο ιδιωτικό νησί του Τζέφρι Επστάιν στην Καραϊβική.</p>
      <p>«<b>Δεν φαινόταν να αντιλαμβάνεται την σοβαρότητα της κατάστασης</b>. Γελώντας και χαμογελώντας επανειλημμένως κατά την διάρκεια της συνέντευξης και παραλείποντας να εκφράσει την παραμικρή λύπη ή ανησυχία για τα θύματα του Επστάιν», έγραψε η εφημερίδα The Guardian.</p>
      <p>«Δεν είδα ποτέ τίποτε τόσο καταστροφικό», δήλωσε ο σύμβουλος δημοσίων σχέσεων Μαρκ Μπόρκοφσκι, που θεωρεί ότι η συνέντευξη μπορεί να χρησιμοποιηθεί ως υπόδειγμα για τους φοιτητές «αυτού που δεν πρέπει να κάνει κανείς».</p>
      <p>«Ήταν σαν να κοιτάζεις έναν άνθρωπο μέσα σε κινούμενη άμμο, στον οποίο κανείς δεν ρίχνει ένα σκοινί» για να προσπαθήσει να σωθεί.</p>
      <h3>Το άλλοθι που προκάλεσε οργή</h3>
      <p>Ο <b>δεύτερος γιος της βασίλισσας Ελισάβετ</b> και όγδοος στη γραμμή διαδοχής παραδέχθηκε ότι οι σχέσεις του με τον <b>Τζέφρι Επστάιν</b> μπορεί να έφεραν σε δύσκολη θέση την βασιλική οικογένεια, αλλά δεν έβλαψαν την υπόληψη της βασίλισσας.</p>
      <p>Στο Twitter, ο <b>Πίτερ Χαντ</b>, πρώην βασιλικός χρονογράφος το BBC δήλωσε ότι η συνέντευξη αυτή, η οποία κατά την γνώμη του <b>πλήττει την βασίλισσα</b>, απεικονίζει μία «παθογένεια» στους κόλπους της βρετανικής μοναρχίας. Κατά την γνώμη του, ο μεγαλύτερος αδελφός του Κάρολος θα έπρεπε να έχει το θάρρος να του πει «να αποσυρθεί από την δημόσια ζωή».</p>
      <p>Πολλά βρετανικά μέσα δημοσιεύουν την πληροφορία ότι ο σύμβουλος Τύπου του <b>πρίγκιπα Αντριου</b>, ο οποίος ήταν αντίθετος με την συνέντευξη, πρόσφατα εγκατέλειψε την θέση του.</p>
      <p>Σύμφωνα με το ΑΠΕ - ΜΠΕ, τα βρετανικά μέσα ενημέρωσης <b>ειρωνεύονται και το άλλοθι</b> που ο πρίγκιπας Αντριου αντέταξε στην καταγγελία της Βιρτζίνια Ρόμπερτς λέγοντας ότι την ημέρα των γεγονότων του 2001 στο Λονδίνο εκείνος βρισκόταν σε πιτσαρία της Pizza Express του Γουόκιν, μίας πόλης νότια του Λονδίνου, μαζί με μία από τις κόρες του, μέρος όπου δεν συχνάζουν μέλη της βασιλικής οικογένειας.</p>
      <p>«<b>Τα άλογα ιδρώνουν, οι άνδρες ιδρώνουν, αλλά τα μέλη της βασιλικής οικογένειας μόνο λάμπουν</b>», σχολίασαν οι Sunday Times σε μία αναφορά σε ένα από τα επιχειρήματα που χρησιμοποίησε ο πρίγκιπας για να αντικρούσει μία περιγραφή της Βιρτζίνια Ρόμπερτς, η οποία δήλωσε ότι ο Αντριου ίδρωσε υπερβολικά όταν χόρευαν μαζί σε κλαμπ του Λονδίνου το 2001. Αυτό είναι αδύνατον απάντησε στην συνέντευξη, εξαιτίας μίας ασθένειας που του προκάλεσε η αύξηση της αδρεναλίνης κατά τον πόλεμο των Φόκλαντς το 1982 όταν δέχθηκε πυρά καθώς πιλοτάριζε ελικόπτερο...</p>
      <p><b>Οι Sunday Times δημοσιεύουν</b> μία φωτογραφία που τον δείχνει καταϊδρωμένο το 2000, κοροϊδεύοντας τον «<b>καημενούλη</b>» που παρουσιάζεται ως «<b>πολεμικός ήρωας</b>».</p>
      <p>Ο Τύπος επικρίνει επίσης το λεξιλόγιο που χρησιμοποίησε κατά την συνέντευξη, όπως και το γεγονός ότι παρουσιάστηκε ως «<b>πολύ έντιμος</b>» για να εξηγήσει το γεγονός ότι συναντήθηκε το 2010 με το Επστάιν, μετά την καταδίκη του, για να κόψει τις γέφυρες μαζί του. Ή ακόμη το γεγονός ότι χαρακτήρισε «απρεπή» την συμπεριφορά του διάσημου φίλου του.</p>
      <p>«<b>Απρεπής;</b>», του απάντησε η δημοσιογράφος που έπαιρνε την συνέντευξη  και συνέχισε λέγοντάς του: «<b>Είναι ένας σεξουαλικός εγκληματίας!</b>».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197708/ekloges-vretania-provadisma-14-stoys-syntiritikoys-dinei-nea-ereyna">Εκλογές Βρετανία: Προβάδισμα 14% στους Συντηρητικούς δίνει νέα έρευνα</a>
        </li>
        <li>
          <a href="https://www.cnn.gr/news/kosmos/story/197707/kroatia-astynomikoi-pyrovolisan-metanastes-poy-pigan-na-perasoyn-ta-synora">Κροατία: Αστυνομικοί πυροβόλησαν μετανάστες που πήγαν να περάσουν τα σύνορα</a>
        </li>
        <li>
          <a href="https://www.cnn.gr/news/kosmos/story/197700/hpa-h-syggnomi-toy-mploympergk-gia-tis-praktikes-tis-astynomias">ΗΠΑ: Η συγγνώμη του Μπλούμπεργκ για τις πρακτικές της αστυνομίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/43298/prigkipas-antrioy">ΠΡΙΓΚΙΠΑΣ ΑΝΤΡΙΟΥ</a>
        </li>
        <li>
          <a href="https://www.cnn.gr/eidhseis/tag/743/vretania">ΒΡΕΤΑΝΙΑ</a>
        </li>
        <li>
          <a href="https://www.cnn.gr/eidhseis/tag/80383/tzefri-epstain">ΤΖΕΦΡΙ ΕΠΣΤΑΪΝ</a>
        </li>
        <li>
          <a href="https://www.cnn.gr/eidhseis/tag/80398/skandalo-epstain">ΣΚΑΝΔΑΛΟ ΕΠΣΤΑΙΝ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197702/snapshot/AP_19321762960582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197679/snapshot/polytexneio-2019.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197696/snapshot/71250938_432640744046789_5047532449152630784_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197677/snapshot/17112019mpgada003.jpg"/>
      </figure>
    </article>
  </body>
</html>