<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%bc%ce%b5%cf%81%ce%b9%ce%ba%ce%b1%ce%bd%cf%8c%cf%82-%cf%83%cf%84%cf%81%ce%b1%cf%84%ce%b7%ce%b3%cf%8c%cf%82-%cf%80%ce%b1%ce%b3%cf%8e%ce%bd%ce%b5%ce%b9-%cf%84%ce%b7%ce%bd-%cf%84%ce%bf%cf%85.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T21:31:58+00:00"/>
    <meta property="og:title" content="Αμερικανός στρατηγός «παγώνει» την Τουρκία: «Να μεταφερθούν στην Ιταλία οι πυρηνικές κεφαλές του Ιντσιρλίκ &amp; στην Ελλάδα η 39η Πτέρυγα των ΗΠΑ»"/>
    <meta property="og:description" content="Απόστρατος Αμερικανός στρατηγός, ο οποίος υπηρέτησε στη Διοίκηση των Κεντρικών Δυνάμεων των ΗΠΑ, προέβη σε δήλωση «βόμβα», αναφέρει τούρκικο δημοσίευμα, επιβεβαιώνοντας την αυξανόμενη τάση απομάκρυνσης των Αμερικανών στρατιωτικών από την Τουρκία."/>
  </head>
  <body>
    <article>
      <h1>Αμερικανός στρατηγός «παγώνει» την Τουρκία: «Να μεταφερθούν στην Ιταλία οι πυρηνικές κεφαλές του Ιντσιρλίκ &amp; στην Ελλάδα η 39η Πτέρυγα των ΗΠΑ»</h1>
      <address>
        <time datetime="2019-11-17T21:31:58+00:00">17 Nov 2019, 21:31</time>
      </address>
      <p>
        <b>Απόστρατος Αμερικανός στρατηγός, ο οποίος υπηρέτησε στη Διοίκηση των Κεντρικών Δυνάμεων των ΗΠΑ, προέβη σε δήλωση «βόμβα», αναφέρει τούρκικο δημοσίευμα, επιβεβαιώνοντας την αυξανόμενη τάση απομάκρυνσης των Αμερικανών στρατιωτικών από την Τουρκία.</b>
      </p>
      <p>Η βάση του Ιντσιρλίκ, ένα κομβικό σημείο για τις αμερικανικές δυνάμεις φαίνεται πως είναι έτοιμη να κλείσει, με την Ελλάδα και την Κύπρο να αποτελούν τους επόμενους στόχους για τη μεταφορά προσωπικού, και την Ιταλία για τις πυρηνικές κεφαλές, <b>πιθανώς λόγω του αυξημένου φόβου θερμού επεισοδίου σε Αιγαίο και Α.Μεσόγειο.</b></p>
      <p>Ο στρατηγός Τσακ Βαλντ (Chuck Wald) που υπηρέτησε τις ευρωπαϊκές κεντρικές δυνάμεις των ΗΠΑ τη δεκαετία του 2000, ανέφερε ότι λόγω του αντιαμερικανισμού που επικρατεί στην Τουρκία, είναι αναγκαία η μεταφορά των πυρηνικών βομβών, που είναι αποθηκευμένες στη βάση Ιντσιρλίκ της Τουρκίας, στην αεροπορική βάση Αβιάνο της Ιταλίας.</p>
      <p>
        <b>Ο ίδιος ισχυρίστηκε ότι λόγω του αντιαμερικανισμού και της προσέγγισης του Ερντογάν με τη Ρωσία θεωρεί ότι είναι επείγουσα η μεταφορά των αμερικανικών κεφαλών σε μια νέα θέση επί του ευρωπαϊκού εδάφους.</b>
      </p>
      <p>Σύμφωνα με τον Τσακ Βαλντ η επιλογή πρέπει να είναι η Ιταλία, και συγκεκριμένα στην ιταλική αεροπορική βάση του Αβιάνο.</p>
      <p>
        <b>Τα συμφέροντα των ΗΠΑ συμβαδίζουν πλέον πολύ περισσότερο με αυτά της Ελλάδας και της Κύπρου. Αυτό πρέπει να ληφθεί άμεσα υπόψιν από την ελληνική διπλωματία καθώς τέτοιες καταστάσεις μεταβάλλονται συνεχώς.</b>
      </p>
      <h3>Τι είπε για την Ελλάδα</h3>
      <p>
        <b>Αναφερόμενος στην 39η Πτέρυγα των Ηνωμένων Πολιτειών που εδρεύει στο Ινστιρλίκ ο στρατηγός είπε ότι «αυτές οι δυνάμεις θα πρέπει να μετεγκατασταθούν. Οι εναλλακτικές λύσεις που υπάρχουν σήμερα είναι η Κύπρος και η Ελλάδα».</b>
      </p>
      <p>Πρόσθεσε:</p>
      <p>
        <b>
          <i>«Ειδικότερα, οι Έλληνες φωνάζουν για βαθύτερη αμερικανική παρουσία τα τελευταία χρόνια και δείχνουν όλο και περισσότερο ότι θέλουν να έχουν έναν πιο σημαντικό ρόλο στο ΝΑΤΟ. Επομένως, τοποθετώντας την 39η Διοίκηση Πτέρυγας στην ελληνική επικράτεια πετυχαίνουμε τους στόχους μας».</i>
        </b>
      </p>
      <p>Στο αμερικανικό Πεντάγωνο φαίνεται πως δημιουργούνται όλο και πιο δυσάρεστα συναισθήματα έναντι της Άγκυρας, μια κατάσταση που η Ελλάδα πρέπει να εκμεταλλευτεί στο έπακρο, καθώς αποτελεί ευκαιρία αναβάθμισης.</p>
    </article>
  </body>
</html>