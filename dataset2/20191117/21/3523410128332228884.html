<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640398/%D9%87%DB%8C%DA%86-%D8%AF%D8%B3%D8%AA%DA%AF%D8%A7%D9%87%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D8%B1%D8%A7%D8%B1-%DA%86%D8%B1%D8%AE%D9%87-%D8%A8%D9%87%D8%B1%D9%87%E2%80%8C%D9%88%D8%B1%DB%8C-%D8%A8%D8%B1%D9%86%D8%A7%D9%85%D9%87-%D9%86%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T21:10:00+00:00"/>
    <meta property="og:title" content="هیچ دستگاهی برای استقرار چرخه بهره‌وری برنامه نداده است"/>
    <meta property="og:description" content="رئیس سازمان ملی بهره وری ایران گفت:هنوز هیچ دستگاهی برنامه عملیاتی خود را برای اجرای ماده ۵ برنامه ششم توسعه جهت استقرار چرخه بهره وری تهیه نکرده است."/>
  </head>
  <body>
    <article>
      <h1>
        <a href="https://www.bultannews.com/fa/news/640398/%D9%87%DB%8C%DA%86-%D8%AF%D8%B3%D8%AA%DA%AF%D8%A7%D9%87%DB%8C-%D8%A8%D8%B1%D8%A7%DB%8C-%D8%A7%D8%B3%D8%AA%D9%82%D8%B1%D8%A7%D8%B1-%DA%86%D8%B1%D8%AE%D9%87-%D8%A8%D9%87%D8%B1%D9%87%E2%80%8C%D9%88%D8%B1%DB%8C-%D8%A8%D8%B1%D9%86%D8%A7%D9%85%D9%87-%D9%86%D8%AF%D8%A7%D8%AF%D9%87-%D8%A7%D8%B3%D8%AA">هیچ دستگاهی برای استقرار چرخه بهره‌وری برنامه نداده است</a>
      </h1>
      <h2>رئیس سازمان ملی بهره وری ایران گفت:هنوز هیچ دستگاهی برنامه عملیاتی خود را برای اجرای ماده ۵ برنامه ششم توسعه جهت استقرار چرخه بهره وری تهیه نکرده است.</h2>
      <address><time datetime="2019-11-17T21:10:00+00:00">17 Nov 2019, 21:10</time> by <a rel="author">بولتن نیوز | bultannews.com</a></address>
      <p>فاطمه پهلوانی در گفت و گوی درباره میزان پیشرفت ماده ۵ قانون برنامه ششم توسعه، اظهار داشت: این ماده یک تکلیف قانونی تحت عنوان استقرار <b>چرخه بهره‌وری</b> در دستگاه‌های اجرایی و پی‌گیری و مدیریت استقرار این چرخه در دستگاه‌های اجرایی و شرکت‌ها و واحدهای عملیاتی تابعه برای دستگاه ها در نظر گرفته است؛ به این صورت که دستگاه ها موظف بودند ظرف ۶ ماه برنامه اجرایی خود را به سازمان ملی بهره وری ارائه کنند اما هنوز این اتفاق نیفتاده است.</p>
      <p>رئیس سازمان ملی بهره وری ایران افزود: هیچ دستگاهی هنوز برنامه عملیاتی خود را به ما ارائه نداده است؛ البته جای گلایه نیست چرا که این کار نیاز به مقدماتی داشت و دستگاه ها نمی توانند برنامه عملیاتی خود را صرفا انشا کنند. در واقع زیرساخت ها باید طی سالهای گذشته به تدریج شکل می گرفت که این اتفاق نیفتاد.</p>
      <p>وی ادامه داد: البته من از وضعیت پیشرفت استقرار چرخه بهره وری در دستگاه های اجرایی راضی هستم زیرا قدم به قدم در حال پیش روی هستیم.</p>
      <p>پهلوانی با بیان اینکه دستگاه ها از وظایف خود مطلع شده اند، گفت: سال گذشته راهنمای بهره وری را به دستگاه ها ابلاغ کردیم که بر اساس آن دستگاه ها باید در ۱۰ گام برنامه خود را جلو ببرند منتهی خودمان می دانیم که آن برنامه راهنما کفایت نمی کرد از این رو در مرحله به مرحله به دستگاه ها آموزش داده شده است.</p>
      <p>وی افزود: به مدت سه ماه در گام ۵ و ۶ توقف کردیم و در این مدت برای مساله شناسی و استخراج اقدامات انجام شده و تجمیع اطلاعات و در نهایت برای اولین بار شاخص های اختصاصی دستگاه ها، دستورالعمل تهیه کردیم.</p>
      <p>برای شاخص های اختصاصی ۱۳ دستگاه دستورالعمل تهیه شد</p>
      <p>رئیس سازمان ملی بهره وری ایران تصریح کرد: در این سه ماه در سازمان درفت اولیه شاخص های ۱۳ دستگاه اصلی که به ۸ بخش اقتصادی کشور مربوط می شوند را استخراج کردیم و دستورالعمل را تهیه کردیم.</p>
      <p>وی تاکید کرد: برنامه کنونی این است که تدوین برنامه عملیاتی را با جدیت آغاز کنیم.</p>
      <p>پهلوانی گفت: حداقل این کار این است که برنامه عملیاتی این ۸ بخش اقتصادی آماده می شود و پس از آماده شده، به هیات دولت ارسال می کنیم.</p>
      <p>رئیس سازمان ملی بهره وری ایران تاکید کرد: امیدواریم در روند تدوین برنامه هفتم توسعه، قانون گذار مهلت های اجرای برنامه ها را واقع بینانه تر پیش بینی کند.</p>
    </article>
  </body>
</html>