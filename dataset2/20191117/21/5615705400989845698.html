<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204564-na-ukrayinskij-rinok-vihodit-virobnik-veganskogo-m-yasa-beyond-meat"/>
    <meta property="og:site_name" content="Mind UA"/>
    <meta property="article:published_time" content="2019-11-17T21:14:00+00:00"/>
    <meta property="og:title" content="На український ринок виходить виробник веганського «м’яса» Beyond Meat"/>
    <meta property="og:description" content="Рослинне м'ясо вже завоювало популярність у 20 країнах світу"/>
  </head>
  <body>
    <article>
      <h1>На український ринок виходить виробник веганського «м’яса» Beyond Meat</h1>
      <h2>Рослинне м'ясо вже завоювало популярність у 20 країнах світу</h2>
      <address>
        <time datetime="2019-11-17T21:14:00+00:00">17 Nov 2019, 21:14</time>
      </address>
      <p>Американський стартап Beyond Meat, що виробляє альтернативне «м'ясо» з рослинних продуктів, тепер виходить і на український ринок: веганські бургери, сосиски, котлети і фарш зʼявляться спочатку в фірмових ресторанах, а якщо продукт буде користуватися успіхом – то і в супермаркетах.</p>
      <p>Офіційним дистриб'ютором Beyond Meat в Україні виступить компанія <b>Станіслава Луцковича </b>і<b> Олександра Корзуна</b> «Вест Мілз».</p>
      <p>Спочатку рослинне «м'ясо» з'явиться в закладах ЖЗЛ, Queen, The Burger, Not only Fish, Avalon, Mocco, Normal, Havana, Fabius, Villa Riviera, Маяк, Bassano, Champion Hall, мережі Star Burger і закладах ресторатора <b>Діми Борисова</b>. Останній розповів виданню <a href="https://ain.ua/2019/11/12/v-ukraine-zapustjat-myaso-ot-beyond-meat/">AIN.ua</a>, що з липня в мережі його ресторанів відбувалися пробні продажі бургерів з таким м'ясом, закупленим і імпортованим власними зусиллями. При цьому ціна у такого бургера була 198 грн, що, звісно, далеко від ринкової.</p>
      <p>«Наскільки мені відомо, ми перші, хто запропонував це в Україні», – зауважив він. З компанією «Вест Мілз» його мережа зараз веде переговори з приводу обсягів і цін.</p>
      <p>На своїй офіційній сторінці у Facebook <a href="https://www.facebook.com/beyondmeatdistribution/?__tn__=kC-R&amp;eid=ARC8SggVgRkmPaNnowtueoBKCL77UcP1Cjz-kAuFSqjkx4Rb32lvCzf9idBMUpnholPmemoBOia0mZpZ&amp;hc_ref=ARSFg9fONkWo7-WHlHN79y2ViDSwNV_LkyxVx3-QYjZ6-IAzKz0lwsDPl3rXcHloSzk&amp;fref=nf&amp;__xts__[0]=68.ARCMJG2DNTNX-c9YWw9YXJ_kGyHQJu6wM6wA5oV99hKF4uhbRMhn0sv805JfFYbecFRjfa3pk_iT3ZgoSUCokh9kPloHZnnYbRNDzOqUzuutuQwHmkOwjfrRrjZqdd6N_myT_WTM15adWSRFZIsXWIRfY2b4QZ5vvGJqbmyzuew8di5c3GqSiH4JIz0vycgnBsdPXdjstgY5cjio1b2dFEGechz9rxhYbiy9pzU14RieA5ggDv3ZauhOPW-aPQTJK8-xpwg3dnlE0NP7unTsPmyivL6gnLvFM3FazjtP1BipKFk5OU5BXUkVDWL5JE4gVq0Xn5t8zilqjE1o1ljCsKU">Beyond Meat in Ukraine</a> зазначили, що ціну кожна мережа буде встановлювати самостійно.</p>
      <figure>
        <img src="https://s.mind.ua/img/forall/i/2019/1574018223.jpg"/>
      </figure>
      <p>Пізніше таке м'ясо буде пропонуватися в меню учнів школи Midgard, в коворкінгу IZONE і в кейтерингових компаніях, службах доставки їжі, а зрештою і в супермаркетах.</p>
      <figure>
        <img src="https://s.mind.ua/img/forall/i/2019/1574020335.jpg"/>
      </figure>
      <p>З 2016 року стартап з виробництва веганського «м'яса» Beyond Meat вже продав 25 млн рослинних бургерів через торгові мережі та ресторани. Серед головних інвесторів компанії – засновник Microsoft <b>Білл Гейтс</b>, співзасновник Twitter <b>Біз Стоун</b>, актор <b>Леонардо Ді Капріо</b>, екс-CEO McDonald's <b>Дон Томпсон</b> і багато інших.</p>
      <p>У листопаді 2018 року компанія подала заявку на IPO для розміщення акцій на Nasdaq в розмірі $100 млн. Зараз рослинне м'ясо можна купити в 53 000 роздрібних точок у США, а в 2018 році почалися продажі в Європі.</p>
      <figure>
        <img src="https://s.mind.ua/img/forall/i/2019/1574018808.jpg"/>
        <figcaption>
          <cite>www.beyondmeatdistribution.com</cite>
        </figcaption>
      </figure>
      <p>Щодо складу продукту, то на офіційному сайті Beyond Meat зазначено, що рослинне м'ясо виготовлено з «ізоляту горохового білка, рапсового масла, крохмалю, дріжджового екстракту і бурякового соку, який надає котлеті червоного кольору».</p>
      <p>Творці рослинного м'яса стверджують, що його смак і зовнішній вигляд практично не відрізняються від м'яса тваринного походження, і при цьому немає ГМО, глютену і сої, антибіотиків, холестерину, гормонів і паразитів.</p>
      <p>І навіть описали процес розробки такого мяса: «Команда з 40 вчених, шеф-кухарів, молекулярних біологів, фізіологів рослин працювала над формулою рослинного м'яса в інноваційному центрі Manhattan Beach Project в Каліфорнії. Понад 7 років вони працювали над тим, щоб зробити рослинне м'ясо найбільш схожим на натуральне м'ясо. Для цього натуральне м'ясо розкладали на дрібні компоненти, такі як: амінокислоти, ліпіди, мікроелементи, вуглеводи та мінерали; і вивчали пов'язані з ним сенсорні відчуття: запах, смак, текстуру і зовнішній вигляд. Потім до цих компонентів підбирали рослинні аналоги, і склад збирався в «архітектуру» м'яса з його м'язовими волокнами. Єдиним інгредієнтом тваринного м'яса, який неможливо було синтезувати з рослин, став холестерол, тому його в веганському мʼясі немає».</p>
      <p>Новий продукт може зʼявитися в українських мережах уже в найближчий місяць.</p>
      <p>Як <a href="https://mind.ua/news/20202610-shtuchne-myaso-teper-i-v-mcdonald-s-novi-burgeri-zyavlyatsya-spochatku-v-kanadi">повідомлялося</a>, рослинне м'ясо Beyond Meat зʼявилося  в мережі McDonald’s: нові бургери спочатку продаватимуться в Канаді.</p>
      <p>Також стало відомо, що <a href="https://mind.ua/news/20201252-v-kfc-zaproponuyut-vidviduvacham-krilcya-i-naggetsi-zi-shtuchnogo-myasa-beyond-meat">мережа KFC</a> пропонуватиме відвідувачам крильця і наггетси зі штучного м'яса Beyond Meat.</p>
      <related>
        <h4>Також читайте</h4>
        <a href="https://mind.ua/publications/20204565-sim-dniv-nafti-j-gazu-chim-rizikuyut-saudivci-hto-i-navishcho-zaperechue-globalne-poteplinnya-shcho-take"/>
        <a href="https://mind.ua/news/20204552-u-veneciyi-ogolosili-najvishchij-riven-nebezpeki-cherez-priplivi"/>
        <a href="https://mind.ua/news/20204484-u-greenpeace-zayavili-shcho-paperovi-paketi-ne-e-ekologichnimi"/>
      </related>
    </article>
  </body>
</html>