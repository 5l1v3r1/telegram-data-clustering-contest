<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640401/%D9%85%D8%AD%D8%AF%D9%88%D8%AF%DB%8C%D8%AA-%DB%B1%DB%B6%DB%B0-%D8%A8%D8%B1%DA%AF%D9%87%E2%80%8C%D8%A7%DB%8C-%D8%AE%D8%B1%DB%8C%D8%AF-%D8%A7%D9%88%D8%B1%D8%A7%D9%82-%D8%AA%D8%B3%D9%87%DB%8C%D9%84%D8%A7%D8%AA-%D9%85%D8%B3%DA%A9%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T21:19:00+00:00"/>
    <meta property="og:title" content="محدودیت ۱۶۰ برگه‌ای خرید اوراق تسهیلات مسکن"/>
    <meta property="og:description" content="ناظر بازار سرمایه از اعمال سقف خرید ۱۶۰ برگه در هر معامله اوراق تسهیلات مسکن از سوی هر کد معاملاتی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/640401/%D9%85%D8%AD%D8%AF%D9%88%D8%AF%DB%8C%D8%AA-%DB%B1%DB%B6%DB%B0-%D8%A8%D8%B1%DA%AF%D9%87%E2%80%8C%D8%A7%DB%8C-%D8%AE%D8%B1%DB%8C%D8%AF-%D8%A7%D9%88%D8%B1%D8%A7%D9%82-%D8%AA%D8%B3%D9%87%DB%8C%D9%84%D8%A7%D8%AA-%D9%85%D8%B3%DA%A9%D9%86">محدودیت ۱۶۰ برگه‌ای خرید اوراق تسهیلات مسکن</a>
      </h1>
      <h2>ناظر بازار سرمایه از اعمال سقف خرید ۱۶۰ برگه در هر معامله اوراق تسهیلات مسکن از سوی هر کد معاملاتی خبر داد.</h2>
      <address><time datetime="2019-11-17T21:19:00+00:00">17 Nov 2019, 21:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بر اساس اعلام جدید فرابورس ایران، برای <b>خرید و فروش اوراق گواهی</b> حق تقدم <b>تسهیلات مسکن</b> برای دو بانک ملی و مسکن که با نمادهای معاملاتی به ترتیب: «تملی» و «تسه» در بازار سرمایه عرضه می شود، محدودیت های جدید تعیین شده است.</p>
      <p>محدودیت زمانی ۴ ماهه فروش اوراق</p>
      <p>بر این اساس ناظر بازار فرابورس در آخرین روز کاری هفته جاری اعلام کرد با توجه به مصوبه شورای پول و اعتبار در ۲۸ مهر، خریداران اوراق گواهی حق تقدم استفاده از تسهیلات مسکن بانک مسکن تا ۴ ماه از زمان خرید این اوراق امکان فروش آن را ندارند.</p>
      <p>با این حال ناظر بازار برای آن دسته از خریداران اوراق تسهیلات مسکن بانک مسکن با نماد معاملاتی تسه که تنها ۴ ماه به زمان انقضای تاریخ اعتبار آن نماد معاملاتی باقی مانده، این محدودیت را مستثنی قائل شده است.</p>
      <p>بنابراین نمادهای معاملاتی تسه ۹۶۰۹، تسه ۹۶۱۰، تسه ۹۶۱۱ و تسه ۹۶۱۲ که مربوط به اوراق تسهیلات مسکن صادره در ماه های آذر تا اسفند سال ۱۳۹۶ هستند، از محدودیت فروش، معافند.</p>
      <p>هر معامله گر چند برگه تسه می تواند خریداری کند؟</p>
      <p>از دیگر محدودیت هایی که برای اوراق تسهیلات مسکن در نظر گرفته شده، تعیین سقف خرید ۱۶۰ برگه برای دارنده هر کد معاملاتی در هر جلسه خرید است.</p>
      <p>بر اساس اعلام ناظر بازار فرابورس، تخطی از این محدودیت ها منجر به ابطال کلیه معاملات، حذف سفارش های انجام شده و ارجاع تخلف به مرجع رسیدگی به تخلفات در سازمان بورس و اوراق بهادار خواهد بود.</p>
      <p>گفتنی است دارندگان برگه هایی که تاریخ اعتبار آنها به پایان رسیده، تا یک ماه پس از آن تاریخ می توانند با مراجعه به شعب بانک مسکن نسبت به اخذ تسهیلات مسکن اقدام کنند.</p>
      <p>محدودیت های معاملاتی اوراق تسهیلات مسکن بانک ملی</p>
      <p>ناظر فرابورس در خصوص معاملات اوراق گواهی حق تقدم استفاده از تسهیلات مسکن بانک ملی با نماد معاملاتی «تملی»، محدودیت زمانی فروش را حذف کرده و دارنده این اوراق می تواند از پانزدهم همان ماه تا ۲ سال اقدام به خرید و فروش اوراق کند.</p>
      <p>همچنین محدودیت حجمی نیز برای اوراق تمای افزایش یافته و تقریبا تا ۸۰ درصد بیشتر از اوراق تسه امکان خرید اوراق تملی و تا سقف ۲۴۰ برگه در هر جلسه معاملاتی با یک کد بورسی وجود دارد.</p>
      <p>کارشناسان بازار سرمایه معتقدند احتمال دارد محدودیت های حجمی جدید به افزایش قیمت اوراق تسهیلات مسکن بانک مسکن با نماد «تسه» و استقبال بیشتر از تسهیلات مسکن بانک ملی با نماد «تملی» منجر شود.</p>
      <p>هم قیمت تسه رشد داشت هم میزان استقبال خریداران</p>
      <p>اگرچه اطلاعیه ناظر بازار در آخرین دقایق آخرین روز کاری هفته گذشته اعلام شد، اما در بازار این اوراق از صبح دیروز (شنبه ۲۵ آبان) به عنوان اولین روز کاری هفته جاری تا حدودی افزایش قیمت رخ داد و بیشتر نمادهای معاملاتی تسه و تملی سبزپوش بودند.</p>
      <p>به گونه ای که در معاملات دیروز اوراق گواهی حق تقدم استفاده از تسهیلات مسکن در بیشتر نمادهای معاملاتی، کف قیمت ها کمتر از ۳۸ هزار تومان نبود؛ در چند نماد نیز بالاترین قیمت تا ۴۵ هزار تومان می رسید.</p>
      <p>بیشترین میزان فروش نیز با حدود ۲۷ هزار برگه به نماد معاملاتی تسه ۹۸۰۷ (اوراق تسهیلات مسکن صادره در مهر امسال) تعلق داشت؛ در سایر نمادهای معاملاتی نیز میزان عرضه برگه ها به ۲ تا ۸ هزار برگه می رسید. میانگین قیمتی نماد تسه ۹۸۰۷، ۴۱ هزار و ۲۰۰ تومان کشف قیمت شده و این بازه قیمتی در حدود ۱۸ نماد معاملاتی تکرار شده بود.</p>
      <p>همچنین صف خرید متقاضیان دریافت اوراق تسهیلات مسکن به تدریج در حال افزایش بود و در بیشتر نمادهای معاملاتی استقبال خوبی از خرید این برگه ها صورت گرفت.</p>
      <p>نمادهای تملی (اوراق تسهیلات مسکن بانک ملی) نیز در معاملات دیروز با اندکی افزایش به حدود ۱۹ هزار تومان رسید که نسبت به هفته های گذشته که به کمتر از ۱۴ هزار تومان کاهش داشت، از رشد نسبتا مناسبی برخوردار شد.</p>
      <p>حداکثر سن واحد مسکونی مشمول دریافت وام خرید مسکن چه قدر است؟</p>
      <p>به نظر می رسد افزایش سقف سنی بنا برای اختصاص سقف تسهیلات خرید مسکن (۱۴۰ میلیون تومان برای زوجین و ۹۰ میلیون تومان برای متقاضیان فردی در تهران) از سوی بانک مسکن از ۲۰ به ۲۵ سال و همچنین اختصاص بخشی از این تسهیلات به واحدهای مسکونی ۲۵ تا ۳۰ ساله، تأثیر به سزایی در افزایش استقبال از دریافت وام مسکن داشته است.</p>
      <p>گفتنی است افزایش سقف سن بنا به تسهیلات مسکن از محل صندوق پس انداز مسکن یکم تعلق نمی گیرد و مشمولان دریافت این تسهیلات همچنان می بایست واحد مسکونی حداکثر ۱۵ ساله با این تسهیلات خریداری کنند.</p>
    </article>
  </body>
</html>