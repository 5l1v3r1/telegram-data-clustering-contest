<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ceny-pameti-naroda-miri-do-postkomunistickych-zemi/1822247?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T21:41:00+00:00"/>
    <meta property="og:title" content="Ceny paměti národa míří do postkomunistických zemí"/>
    <meta property="og:description" content="Praha - Ceny Paměti národa, kterými obecně prospěšná společnost Post Bellum oceňuje účastníky zlomových momentů minulého století, letos putují většinou do sousedních postkomunistických zemí. Stříbrnou medaili se lvem získali v den výročí sametové revoluce maďarský politický vězeň László Regéczy-Nagy, lídr polské Solidarity Wladyslaw Frasyniuk, německý politický vězeň Dietrich Koch, účastnice Slovenského národního povstání herečka Dalma Špitzerová a také Miroslav Hampl, jenž pomáhal vězňům v uranových dolech."/>
  </head>
  <body>
    <article>
      <h1>Ceny paměti národa míří do postkomunistických zemí</h1>
      <address><time datetime="2019-11-17T21:41:00+00:00">17 Nov 2019, 21:41</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ceny Paměti národa, kterými obecně prospěšná společnost Post Bellum oceňuje účastníky zlomových momentů minulého století, letos putují většinou do sousedních postkomunistických zemí. Stříbrnou medaili se lvem získali v den výročí sametové revoluce maďarský politický vězeň László Regéczy-Nagy, lídr polské Solidarity Wladyslaw Frasyniuk, německý politický vězeň Dietrich Koch, účastnice Slovenského národního povstání herečka Dalma Špitzerová a také Miroslav Hampl, jenž pomáhal vězňům v uranových dolech.</p>
      <slideshow>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figure>
          <img src="https://i3.cn.cz/6/1574027833_P201911170876001.jpg"/>
        </figure>
        <figure>
          <img src="https://i3.cn.cz/6/1574027307_P201911170873401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>Na pódiu Národního divadla v přímém přenosu českých a slovenských médií převzal ocenění řidič kamionů a pozdější polský odborový předák a vězeň Frasyniuk. Ve svobodném Polsku Frasyniuk založil přepravní firmu, angažoval se v komunální politice ve Vratislavi a byl poslancem. Účastník protestů proti současné politické garnituře v Polsku varoval před populisty a návratem komunistů.</p>
      <p>Symbol sametové revoluce, píseň Modlitbu pro Martu si nechal zahrát sedmaosmdesátiletý Hampl. Zdůraznil, že nikdy nelitoval rozhodnutí pomoct k útěku politickým vězňům, ačkoli za to sám skončil na tři roky v lágru Ležnice v Horním Slavkově. ČTK a Českému rozhlasu před předáním medaile řekl, že nelituje pomoci svým spoluvězňům v 50. letech. "Jak jsem byl spokojený s tím, co jsem udělal v životě, a hlavně, že jsem pomohl politickým vězňům a jejich rodinám, tak to pro mne znamená moc," uvedl k dnešnímu ocenění. Lidem, kteří dnes a v sobotu přišli do centra Prahy oslavit 30. výročí sametové revoluce drží palce. "Držím jim palce, aby se to podařilo tak, jak se to podařilo před třiceti lety," řekl.</p>
      <p>Cenu pro maďarského politického vězně László Regéczy-Nagye převzala jeho dcera. Německého vědce a politického vězně Dietricha Kocha, který se začal angažovat v roce 1968 při demonstracích proti demolici gotického chrámu sv. Pavla v Lipsku, zastoupil v Národním divadle bratr. Ocenění pro Špitzerovou, která přežila holokaust, účastnila se Slovenského národního povstání a po srpnu 1968 nemohla vystupovat, převzal její vnuk.</p>
      <p>Post Bellum předává ocenění od roku 2010. Kandidáty na ocenění vybírají historici a badatelé z příběhů uložených ve veřejně přístupné internetové sbírce Paměť národa, kterou založilo Post Bellum v roce 2001. Letos poprvé laureáty vybíral mezinárodní výbor složený z historiků. Mezi laureáty jsou váleční veteráni, političtí vězni, odbojáři, přeživší holokaustu, perzekvovaní spisovatelé či představitelé undergroundu, skauti, příslušníci církví a mnozí další.</p>
      <p>Dosud Post Bellum shromáždilo příběhy 10.000 lidí, vedle hrdinů i těch z druhé strany, uvedl ředitel společnosti Mikuláš Kroupa. Příští rok chce společnost otevřít pět poboček v krajích, aby mohla být blíž příběhům tam žijících pamětníků.</p>
    </article>
  </body>
</html>