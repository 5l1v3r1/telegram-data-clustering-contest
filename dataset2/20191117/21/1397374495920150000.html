<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/auto-moto/ferstapen-najbrzi-u-brazilu-neverovatan-sudar-dva-ferarija-393040.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T21:24:00+00:00"/>
    <meta property="og:title" content="Ferštapen najbrži u Brazilu, neverovatan sudar dva Ferarija!"/>
    <meta property="og:description" content="Vozač Red Bula Maks Ferštapen pobednik je današnje trke za Veliku nagradu Brazila u šampionatu Formule jedan."/>
  </head>
  <body>
    <article>
      <h1>Ferštapen najbrži u Brazilu, neverovatan sudar dva Ferarija!</h1>
      <h2>Vozač Red Bula Maks Ferštapen pobednik je današnje trke za Veliku nagradu Brazila u šampionatu Formule jedan.</h2>
      <address><time datetime="2019-11-17T21:24:00+00:00">17 Nov 2019, 21:24</time> by <a rel="author">Beta</a></address>
      <p>Ferštapen je trku završio za sat, 33 minuta i 14,678 sekundi, te tako došao do osme pobede u karijeri.<br/><br/>Drugi kroz cilj prošao je vozač Toro Rosa Pjer Gasli, dok je treći završio Karlos Sainc Junior iz Meklarena nakon što je svetski šampion Luis Hamilton dobio kaznu od pet sekundi. Oni su zaostajali nešto više od šest sekundi za pobednikom.<br/><br/>Četvrto mesto pripalo je Kimiju Raikonenu iz Alfa Romea, dok je peti kroz cilj prošao njegov klupski kolega Antonio Đovinaci. <br/><br/>Već na samom startu, Hamilton je pretekao Sebastijana Fetela iz Ferarija i zauzeo drugu poziciju. Dobar start imao je i Šarl Lekler, koji se probio do 12. mesta.<br/><br/>Ferštapen je kontrolisao trku sve vreme, pa je u 21. krugu, jedan posle Hamiltona otišao na promenu pneumatika. Pri izlasku umalo se sudario sa Robertom Kubicom, ali je hitro reagovao i izbegao je udes, da bi se dva kruga kasnije vratio na prvo mesto.<br/><br/>U narednih tridesetak krugova niej bilo značajnih promena, da bi u 54. krugu Valteri Botas završio trku zbog kvara motora.<br/><br/>Zbog nesigurnog zaustavljanja, na stazu je izašlo sigurnosno vozilo, što su svi iskoristili za zamenu pneumatika.<br/><br/>Pri ponovnom "letećem" startu, odnosno povlačenju sigurnosnog vozila sa staze, Ferštapen je ostao na čelu "karavana", Hamilton ga je pritiskao, dok je Fetel izgubio poziciju od Aleksandra Albona, a potom i Leklera.<br/><br/>U 66. krugu došlo je do sudara dva Ferarija. Fetel je krenuo da pretiče Leklera, ali je došlo do kontakta. Lekleru je oštećen prednji desni deo bolida, te je završio u zidu, dok je Nemcu pukao zadnji pneumatik i za njega je trka bila završena u istom momentu.</p>
      <figure>
        <iframe data-src="https://twitter.com/F1/status/1196143146415132673?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Zbog sudara dva Ferarijeva bolida, ponovo je na stazu izašlo sigurnosno vozilo, što je Hamilton iskoristio i otišao u pit-stop. Pri izlasku se vratio na četvrto mesto, iza Albona i Gaslija.<br/><br/>U borbi za treće mesto prvo je dva kruga pre kraja Hamilton okrenuo na stazi Albona, koji je završio tek 14, ali je i pritom oštetio svoj bolid. Do kraja aktuelni šampion je pritiskao Gaslija, ali nije uspeo da ga pretekne.<br/><br/>Na kraju je aktuelni prvak sveta dobio kaznu od pet sekundi što ga je poslalo na sedmo mesto u konačnom plasmanu.</p>
      <figure>
        <iframe data-src="https://twitter.com/F1/status/1196158599984271361?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/auto-moto/verstapen-na-pol-poziciji-u-brazilu-392964.html"/>
        <a href="https://www.sportske.net/vest/auto-moto/hamilton-najbrzi-na-trecem-treningu-u-brazilu-392945.html"/>
        <a href="https://www.sportske.net/vest/auto-moto/botas-ima-tajni-plan-kako-da-pobedi-hamiltona-naredne-godine-392766.html"/>
        <a href="https://www.sportske.net/vest/auto-moto/lekler-ce-dobiti-kaznu-od-10-mesta-u-brazilu-392590.html"/>
        <a href="https://www.sportske.net/vest/auto-moto/gasli-i-kvjat-i-sledece-sezone-voze-za-toro-roso-392581.html"/>
      </related>
    </article>
  </body>
</html>