<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10709--turnaj-mistru-debutant-tsitsipas-triumfoval-v-londyne-v-trisetove-bitve-udolal-thiema"/>
    <meta property="og:site_name" content="Tenisový svět"/>
    <meta property="article:published_time" content="2019-11-17T21:50:00+00:00"/>
    <meta property="og:title" content="Turnaj mistrů: Debutant Tsitsipas triumfoval v Londýně! V třísetové bitvě udolal Thiema"/>
    <meta property="og:description" content="Stefanos Tsitsipas je novým šampionem Turnaje mistrů! Jednadvacetiletý řecký tenista porazil při premiérové účasti na tomto prestižním podniku ve finálovém duelu Rakušana Dominica Thiema v dramatické třísetové bitvě a stal se prvním řeckým vítězem tohoto turnaje pro osm nejlepších tenistů uplynulé sezony. V odpoledním deblovém finále triumfovali Herbert s Mahutem, kteří tak po kariérním grandslamu zkompletovali sbírku trofejí."/>
  </head>
  <body>
    <article>
      <h1>Turnaj mistrů: Debutant Tsitsipas triumfoval v Londýně! V třísetové bitvě udolal Thiema</h1>
      <address>
        <time datetime="2019-11-17T21:50:00+00:00">17 Nov 2019, 21:50</time>
      </address>
      <p>
        <b>Stefanos Tsitsipas je novým šampionem Turnaje mistrů! Jednadvacetiletý řecký tenista porazil při premiérové účasti na tomto prestižním podniku ve finálovém duelu Rakušana Dominica Thiema v dramatické třísetové bitvě a stal se prvním řeckým vítězem tohoto turnaje pro osm nejlepších tenistů uplynulé sezony. V odpoledním deblovém finále triumfovali Herbert s Mahutem, kteří tak po kariérním grandslamu zkompletovali sbírku trofejí.</b>
      </p>
      <p><b>Tsitsipas udolal Thiema a slaví titul!<br/></b>Stefanos Tsitsipas (6.) je novým šampionem Turnaje mistrů! Řecký tenista ovládl prestižní podnik při své premiérové účasti a navázal tak na loňský triumf na Next Gen ATP Finals v Miláně. Světová šestka udolala v nedělním finálovém duelu Rakušana Dominica Thiema (5.) po dvou a půl hodinách boje po setech 6:7(6), 6:2 a 7:6(4). </p>
      <p>První sada finálového střetnutí nabídla vyrovnanou podívanou. Oba aktéři zápasu byli stoprocentní při odvracení brejkbolů, a tak rozhodoval tiebreak, ve kterém uspěl šestadvacetiletý Thiem. </p>
      <p>O pět let mladší Tsitsipas ukázal tenisovou kvalitu na začátku druhého setu, když dvakrát v řadě sebral rakouskému soupeři servis a náskok dvou brejků si bez větších problémů udržel až do konce druhého setu. </p>
      <p>Nadvláda mladého Řeka pokračovala i na začátku rozhodující sady. Tsitsipas sebral Thiemovi potřetí v zápase servis a vedl již 3:1. Rakušan však nedal kůži lacino a díky brejku v šestém gemu se vrátil do hry.</p>
      <p>O novém šampionovi Turnaje mistrů tak rozhodoval až závěrečný tiebreak. V něm se sice Tsitsipas dostal do vedení 4:1, ale Thiem sérií tří bodů v řadě dorovnal skóre. Od stavu 4:4 však bodoval pouze Stefanos Tsitsipas, který ozdobil premiérový start v Londýně ziskem titulu!</p>
      <p>Střet Thiema s Tsitsipasem (věkový průměr 23,75) byl zároveň nejmladším finálovým soubojem na Turnaji mistrů od roku 2004, tehdy si to o titul rozdali Roger Federer s Lleytonem Hewittem (věkovým průměr 23,50).</p>
      <p><b>Herbert s Mahutem ovládli v Londýně čtyřhru</b><br/>Pierre-Hugues Herbert s Nicolasem Mahutem triumfovali na prestižním Turnaji mistrů a nyní již mají po kariérním grandslamu kompletní sbírku! Právě trofej z tohoto podniku francouzskému páru dodus chyběla.</p>
      <p>Herbert s Mahutem si zahráli finále v Londýně podruhé v řadě a dali zapomenout na loňskou smolnou porážku od bratrů Bryanových. Francouzská tenisová dvojice porazila v nedělním finálovém klání Klaasena s Venusem za 72 minut po setech 6:3, 6:4. Vítězná dvojice ovládla letošní Turnaj mistrů bez ztráty jediného setu!</p>
      <figure>
        <iframe data-src="https://twitter.com/atptour/status/1196109886372925440?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><u>Finále dvouhry</u><br/><b>Stefanos Tsitsipas (GRE, 6.)</b> – Dominic Thiem (5.) 6:7(6), 6:2, 7:6(4)</p>
      <p><u>Finále čtyřhry</u><br/><b>Herbert, Mahut (oba FRA)</b> – Klaasen, Venus (RSA/NZL) 6:3, 6:4</p>
      <footer>Jan Havlovic, foto: Twitter – AusOpen</footer>
    </article>
  </body>
</html>