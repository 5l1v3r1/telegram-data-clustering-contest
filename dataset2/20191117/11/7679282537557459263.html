<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-eden-gardens-pitch-ready-for-pink-ball-test-says-curator-sujan-mukherjee-2854024.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-17T11:45:55+00:00"/>
    <meta property="og:title" content="INDvsBAN: दिन-रात टेस्ट के लिए ईडन गार्डन्स स्टेडियम की पिच तैयार, जानें कैसा है मिजाज"/>
    <meta property="og:description" content="India vs Bangladesh, 2nd Test at kolkata: कोलकाता स्थित ईडन गार्डन्स स्टेडियम के क्यूरेटर सुजन मुखर्जी का मानना है कि यह मैदान भारत और बांग्लादेश के बीच शुक्रवार से यहां शुरू होने वाले पहले दिन-रात..."/>
  </head>
  <body>
    <article>
      <h1>INDvsBAN: दिन-रात टेस्ट के लिए ईडन गार्डन्स स्टेडियम की पिच तैयार, जानें कैसा है मिजाज</h1>
      <address><time datetime="2019-11-17T11:45:55+00:00">17 Nov 2019, 11:45</time> by <a rel="author">एजेंसी,कोलकाता</a></address>
      <p><b>India vs Bangladesh, 2nd Test at kolkata:</b> कोलकाता स्थित ईडन गार्डन्स स्टेडियम के क्यूरेटर सुजन मुखर्जी का मानना है कि यह मैदान भारत और बांग्लादेश के बीच शुक्रवार से यहां शुरू होने वाले पहले दिन-रात टेस्ट मैच के लिए पूरी तरह से तैयार है। दोनों टीमों के बीच सीरीज का यह दूसरा और अंतिम टेस्ट मैच होगा। मुखर्जी को विश्वास है कि इस मैदान में दोनों टीमों के बीच एक अच्छा मैच होगा और दर्शकों को एक अच्छी क्रिकेट देखने को मिलेगी। </p>
      <p>सुजन मुखर्जी ने रविवार को कहा, “पिछले सप्ताह हुई बारिश ने कुछ हद तक इसे खराब किया था। लेकिन शुक्र है कि हमारे पास अभी भी पर्याप्त समय था और अब चीजें (मौसम) सामान्य हैं। पिच अच्छी स्थिति में है। यह तैयार है और पिछले कुछ सालों से ऐसा ही है। ईडन गार्डन्स क्रिकेट को एक अच्छा पिच मुहैया कराएगा और मैं इसके लिए अपनी तरफ से पूरी कोशिश करूंगा।” </p>
      <h3>
        <a href="https://www.livehindustan.com/cricket/story-mohammed-shami-and-mayank-agarwal-rise-to-career-best-test-rankings-2853849.html">ICC Test Ranking: शमी और मयंक टेस्ट करियर की सर्वश्रेष्ठ रैंकिंग पर</a>
      </h3>
      <h3>
        <a href="https://www.livehindustan.com/cricket/story-mayank-agarwal-can-claim-for-west-indies-odis-after-explosive-batting-in-test-cricket-2853964.html">टेस्ट में विस्फोटक बैटिंग के दम पर वनडे में दावा पेश कर सकते हैं मयंक अग्रवाल</a>
      </h3>
      <p>भारत ने इंदौर में पहला टेस्ट मैच पारी और 130 रनों से जीतकर सीरीज में 1-0 की बढ़त बना ली है। अब सबकी नजरें दूसरे टेस्ट मैच पर लगी हुई है, जिसमें भारत पहली बार दिन-रात टेस्ट मैच खेलने जा रहा है। </p>
      <p>दिन-रात टेस्ट मैच के लिए गुलाबी गेंदें कई दिन पहले ही ईडन गार्डन्स पहुंच चुकी है और मुखर्जी को उम्मीद थी कि इसे पिच पर टेस्ट किया जाएगा। यह पूछे जाने पर कि आपने इसका टेस्ट किया है, उन्होंने कहा, “मैंने अब तक ऐसा नहीं किया है। अगले कुछ दिनों में मैं करूंगा। लेकिन इससे ज्यादा फर्क नहीं पड़ेगा। यहां पर पिच का व्यवहार वैसा ही होगा, जैसा कि अन्य टेस्ट मैचों में होता है।” </p>
    </article>
  </body>
</html>