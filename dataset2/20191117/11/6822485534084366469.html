<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826064.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T11:41:00+00:00"/>
    <meta property="og:title" content="سقوط مشکوک خانم معلم از پنجره اتوبوس"/>
    <meta property="og:description" content="رکنا نوشت: ساعت ۲۳:۳۰ پنجشنبه مأموران کلانتری ۱۳۶ فرجام در تماس با بازپرس کشیک قتل از حادثه مشکوکی که برای زن جوانی رخ داده بود، خبر دادند."/>
  </head>
  <body>
    <article>
      <h1>سقوط مشکوک خانم معلم از پنجره اتوبوس</h1>
      <address>
        <time datetime="2019-11-17T11:41:00+00:00">17 Nov 2019, 11:41</time>
      </address>
      <p>کارآگاهان پلیس آگاهی همزمان با سقوط مرموز یک خانم معلم از پنجره اتوبوس به خیابان تحقیقات خود را برای حل این معما آغاز کردند.</p>
      <p>رکنا نوشت: ساعت ۲۳:۳۰ پنجشنبه مأموران کلانتری ۱۳۶ فرجام در تماس با بازپرس کشیک قتل از حادثه مشکوکی که برای زن جوانی رخ داده بود، خبر دادند.</p>
      <p>با اعلام این خبر تحقیقات به دستور بازپرس جنایی آغاز شد و در بررسی‌های اولیه مشخص شد که زن ۴۰ ساله معلم مدرسه است و حدود ساعت ۸ شب از میدان صنعت به مقصد میدان رسالت سوار اتوبوس شده، اما در نزدیکی‌های میدان رسالت به علت نامعلومی از پنجره اتوبوس به پایین پرتاب شده و به‌علت آسیب شدید در آی‌سی‌یو بیمارستانی در پایتخت بستری است.</p>
      <p>بلافاصله تحقیقات از راننده اتوبوس آغاز و او مدعی شد در بین راه خانم معلم از او خواسته که اتوبوس را نگهدارد تا پیاده شود، اما راننده به‌دلیل اینکه در بین ایستگاه بودند با خواسته او مخالفت کرده، اما ناگهان زن جوان خود را از پنجره به پایین پرتاب کرده است. تحقیقات نشان می‌دهد زن جوان هنگام حرکت اتوبوس به پایین پرتاب شده باشد.</p>
      <p>این درحالی است که طبق اظهارات همسر خانم معلم، وی در میدان رسالت به انتظار همسرش بوده است، اما وقتی او دیر کرده نگران شده و در ادامه بررسی‌ها متوجه این حادثه شده است. در حال حاضر تحقیقات پلیسی به دستور بازپرس جنایی ادامه دارد.</p>
    </article>
  </body>
</html>