<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742125"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T11:30:00+00:00"/>
    <meta property="og:title" content="หิ้วหนุ่ม24แฟนดญ.13สอบ แม่แจ้งจับข่มขืนเหตุลูกดับ"/>
    <meta property="og:description" content="'บิ๊กแป๊ะ' สั่งทำคดีรอบคอบ ให้ความเป็นธรรมเด็กหญิง 13 โดดตึกดับ ด้านแม่แจ้งจับแฟนลูกสาวฐานกระทำชำเรา ตำรวจคุมตัวสอบขยายผล หลังค้นห้องพักเจอกระสุนปืนแจ้งข้อหาดำเนินคดี  "/>
  </head>
  <body>
    <article>
      <h1>หิ้วหนุ่ม24แฟนดญ.13สอบ แม่แจ้งจับข่มขืนเหตุลูกดับ</h1>
      <address>
        <time datetime="2019-11-17T11:30:00+00:00">17 Nov 2019, 11:30</time>
      </address>
      <p>
        <b>"บิ๊กแป๊ะ" สั่งทำคดีรอบคอบ ให้ความเป็นธรรมเด็กหญิง 13 โดดตึกดับ ด้านแม่แจ้งจับแฟนลูกสาวฐานกระทำชำเรา ตำรวจคุมตัวสอบขยายผล หลังค้นห้องพักเจอกระสุนปืนแจ้งข้อหาดำเนินคดี  </b>
      </p>
      <p>เมื่อวันที่ 17 พ.ย. พ.ต.อ.กฤษณะ พัฒนเจริญ รองโฆษกตร. กล่าวถึงความคืบหน้ากรณีเกิดเหตุเศร้าสลด ด.ญ.วัย 13 ปี ตัดสินใจกระโดดตึกเสียชีวิต ซึ่งครอบครัวเชื่อว่าเกิดจากความเครียด ว่า ได้รับรายงานจาก สน.หัวหมาก หลังจากเกิดเหตุเด็กหญิงวัย 13 ปี กระโดดตึกเป็นเหตุให้เสียชีวิต พนักงานสอบสวน แพทย์ เจ้าหน้าที่พิสูจน์หลักฐาน เจ้าหน้าที่ที่เกี่ยวข้อง ได้ร่วมกันตรวจสถานที่เกิดเหตุและทำการชันสูตรพลิกศพ พร้อมส่งศพไปทำการชันสูตรโดยละเอียดที่สถาบันนิติเวช โรงพยาบาลตำรวจ เพื่อหาสาเหตุการตายโดยละเอียดตามขั้นตอนของกฎหมาย ก่อนจะส่งมอบศพให้ญาติไปดำเนินการตามศาสนา และทำการรวบรวมพยานหลักฐานที่เกี่ยวข้องมาประกอบคดี โดยข้อสันนิษฐานเบื้องต้นคาดว่าอาจเกิดจากความเครียดของผู้ตาย ซึ่งมักจะมีการทะเลาะกับมารดาอยู่บ่อยครั้ง ต่อมาจึงตัดสินใจกระโดดจากตึกเป็นเหตุทำให้เสียชีวิต แต่ทั้งนี้ทั้งนั้นเจ้าหน้าที่ตำรวจยังไม่ตัดประเด็นใดทิ้งไป จะทำการสืบสวนสอบสวนโดยละเอียดอีกครั้งเพื่อทำความจริงให้ปรากฎและคลายข้อสงสัยในประเด็นต่างๆ ให้กับญาติผู้ตายและสังคม อีกทั้งในส่วนของกรณีที่มารดาของผู้ตายได้ไปแจ้งความกรณีถูกแฟนหนุ่มของผู้ตายการกระทำชำเราในพื้นที่ สน.คลองตัน นั้น เจ้าหน้าที่ตำรวจได้ทำการสืบสวนสอบสวนขยายผลทำการค้นห้องพักของชายหนุ่มวัย 24 ปี ซึ่งเป็นแฟนของผู้ตาย โดยผลการตรวจค้นพบเครื่องกระสุนจำนวนหนึ่ง จึงได้นำตัวดำเนินคดีตามกฎหมาย ในข้อหามีเครื่องกระสุนปืนไว้ในครอบครองโดยไม่ได้รับอนุญาต โดยเจ้าหน้าที่จะทำการสืบสวนสอบสวนขยายผล รอผลการตรวจพิสูจน์ที่เกี่ยวข้องว่ามีการกระทำความผิดกฎหมายในฐานความผิดอื่นอีกหรือไม่ ตามขั้นตอนของกฎหมายต่อไป<br/>        <br/>รองโฆษกตร. กล่าวอีกว่า เจ้าหน้าที่ตำรวจอยู่ระหว่างการสืบสวนสอบสวน รวบรวมพยานหลักฐานที่เกี่ยวข้อง รอผลการตรวจพิสูจน์จากแพทย์ และยังไม่ได้ตัดประเด็นใดในทางคดีทิ้งไป คงต้องให้เวลากับเจ้าหน้าที่ตำรวจในการทำงาน สืบสวนสอบสวน รวบรวมพยานหลักฐานที่เกี่ยวข้อง รอผลตรวจชันสูตรจากแพทย์ การสอบปากคำพยาน โดยพนักงานสอบสวนจะดำเนินการด้วยความรอบครอบ โปร่งใส เพื่อให้เกิดความเป็นธรรมกับทุกฝ่าย <br/><br/>ทั้งนี้ พล.ต.อ.จักรทิพย์ ชัยจินดา ผบ.ตร.ได้กำชับพนักงานสอบสวน ให้ดำเนินการรวบรวมพยานหลักฐานของการกระทำความผิดอย่างตรงไปตรงมา ด้วยความรอบคอบ รวดเร็ว เป็นธรรม โดยอาศัยพยานหลักฐานทางนิติวิทยาศาสตร์และพยานหลักฐานที่เชื่อมโยงการกระทำความผิดของผู้ต้องหาเป็นสำคัญ เพื่อสร้างความเชื่อมั่นในต้นธารของกระบวนการยุติธรรมแก่ประชาชนและสังคม<br/><br/><b><a href="https://www.dailynews.co.th/regional/742032">ไม่ชัด'ม.2'ท้อง1เดือน-โดนลวงขืนใจ รอสอบหลังงานศพ</a></b>            </p>
    </article>
  </body>
</html>