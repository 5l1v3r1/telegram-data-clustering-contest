<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/17/fotgjenger-pakjort-i-oslo-forer-stakk-avid-16854140/"/>
    <meta property="og:site_name" content="Document"/>
    <meta property="article:published_time" content="2019-11-17T11:37:32+00:00"/>
    <meta property="og:title" content="Fotgjenger påkjørt i Oslo – fører stakk av"/>
    <meta property="og:description" content="Foto: Erik Johansen / NTB scanpix"/>
  </head>
  <body>
    <article>
      <h1>Fotgjenger påkjørt i Oslo – fører stakk av</h1>
      <address><time datetime="2019-11-17T11:37:32+00:00">17 Nov 2019, 11:37</time> by <a rel="author">NTB</a></address>
      <figure>
        <img src="https://www.document.no/wp-content/uploads/2019/04/tba56671-1024x624.jpg"/>
      </figure>
      <p>
        <i>Foto: Erik Johansen / NTB scanpix</i>
      </p>
      <p>En fotgjenger måtte behandles på Ullevål sykehus etter å ha blitt påkjørt i Oslo natt til søndag. Føreren av bilen stakk av til fots, men ble raskt pågrepet.</p>
      <p>Nødetatene ble varslet om ulykken i Søndre gate klokken 3.53.</p>
      <p>Det ble først meldt at vedkommende var lettere skadd. Senere ble han kjørt til sykehuset.</p>
      <p>– Han skal ha vært bevisstløs en periode og har hodeskader. Han er skadd, men det skal ikke være kritisk, sier operasjonsleder Gjermund Stokkli i Oslo politidistrikt til NTB.</p>
      <p>Den skadde er en mann i slutten av 30-årene.</p>
      <p>Bilføreren forsøkte å stikke fra stedet til fots, men ble påtruffet og tatt kontroll på av en politipatrulje. Mannen i 40-årene hadde ikke gyldig førerkort og var ifølge politiet meget ruset.</p>
      <p>– Fotgjengeren blir kjørt rett ned av en bil og blir liggende igjen, mens føreren av bilen stikker av til fots. Heldigvis klarer vi å ta ham kjapt, og det viser seg at han er ruset, sier Stokkli til <a href="https://direkte.vg.no/nyhetsdognet/videos/187996">VG</a>.</p>
      <p>Politiet var fremme på stedet klokken 3.55. Ett minutt senere var gjerningsmannen pågrepet.</p>
      <p>Ifølge <a href="https://www.tv2.no/nyheter/10997364/">TV 2</a> skjedde påkjørselen i en 50-sone. Bilen fikk frontruten knust under sammenstøtet.</p>
      <p>Politiet har i løpet av natten anholdt sju bilførere som enten kjørte med for høy promille, eller var ruset på narkotika. I to av tilfellene var det snakk om trafikkulykker.</p>
      <p>– Det er et uvanlig høyt tall, sier operasjonslederen.</p>
      <p>Alle de sju førerne blir anmeldt og har fått førerkortet sitt fratatt. Blant dem en 18 år gammel mann som krasjet med en annen bil og stakk fra stedet.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill Sammenstøt mellom sivilisasjoner? her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2017/10/27/tre-rulleskilopere-kjort-ned-i-vegarshei-bilforer-stakk-av/"/>
        <a href="https://www.document.no/2017/10/01/pakjort-bil-kjorte-videre-politiet-trolig-av-drosje/"/>
        <a href="https://www.document.no/2018/02/19/person-knivstukket-pa-buss-i-oslo/"/>
        <a href="https://www.document.no/2018/09/08/mann-alvorlig-saret-i-knivstikking/"/>
        <a href="https://www.document.no/2018/02/24/slasskamper-i-oslo-natta-flere-bevisstlose/"/>
        <a href="https://www.document.no/2019/09/05/mann-alvorlig-skadd-etter-overfall-pa-mortensrud/"/>
        <a href="https://www.document.no/2018/07/11/to-personer-funnet-livlose-i-mollergata/"/>
        <a href="https://www.document.no/2019/04/07/utlending-siktet-for-drapsforsok-knivstakk-tilfeldig-kvinne-pa-gata-i-oslo/"/>
        <a href="https://www.document.no/2019/05/20/flere-romfolk-i-masseslagsmal-i-oslo/"/>
        <a href="https://www.document.no/2018/05/10/slaet-i-hodet-med-pistol/"/>
      </related>
    </article>
  </body>
</html>