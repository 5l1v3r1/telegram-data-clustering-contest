<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.oogtv.nl/2019/11/schade-na-brand-gymzaal-groot-politie-start-onderzoek-naar-brandstichting/"/>
    <meta property="og:site_name" content="OOG"/>
    <meta property="article:published_time" content="2019-11-17T11:36:00+00:00"/>
    <meta property="og:title" content="Schade na brand gymzaal groot; politie start onderzoek naar brandstichting"/>
    <meta property="og:description" content="De schade aan de gymzaal aan de Molukkenstraat die zaterdagavond vlam vatte is groot. De politie is ondertussen een onderzoek gestart naar brandstichting.&quot;Van de gymzaal resteert alleen nog een be"/>
  </head>
  <body>
    <article>
      <h1>Schade na brand gymzaal groot; politie start onderzoek naar brandstichting</h1>
      <address><time datetime="2019-11-17T11:36:00+00:00">17 Nov 2019, 11:36</time> by <a rel="author">Sebastiaan Scheffer</a></address>
      <p>
        <b>De schade aan de gymzaal aan de Molukkenstraat die zaterdagavond vlam vatte is groot. De politie is ondertussen een onderzoek gestart naar brandstichting.</b>
      </p>
      <p>“Van de gymzaal resteert alleen nog een berg puin”, vertelt Rick ten Cate van de incidentenwebsite <i>tencatefotografie.nl</i>. “Je kunt ook heel duidelijk zien dat de brandweer alles op alles heeft gezet om te voorkomen dat het vuur oversloeg naar naastgelegen gebouwen.” <a href="https://www.oogtv.nl/2019/11/gymzaal-in-lichterlaaie-aan-molukkenstraat/">De brand in de gymzaal</a> brak rond 23.00 uur uit. Direct was er sprake van een uitslaande brand. De Stadse brandweer kreeg bij de bestrijding van het vuur hulp van collega’s uit Bedum en Zuidhorn. Even na middernacht liet een woordvoerder weten dat het vuur onder controle was maar dat de nabluswerkzaamheden nog wel enige tijd in beslag zouden nemen.</p>
      <p>
        <i>Tekst gaat verder onder de foto</i>
      </p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-10.35.21.jpeg"/>
        <figcaption>Omwonenden nemen een kijkje bij de afgebrande gymzaal. Foto: Rick ten Cate – tencatefotografie.nl</figcaption>
      </figure>
      <p><b>Politie is onderzoek gestart</b><br/>“Medewerkers van de Forensische Opsporing zijn bij de gymzaal om onderzoek te doen”, vertelt Ten Cate verder. “Zij worden gadegeslagen door omwonenden die toch wel in grote getale een kijkje hier zijn komen nemen. Daarnaast zie ik dat agenten een buurtonderzoek doen.” De politie bevestigt het onderzoek. “We doen op dit moment onderzoek naar vijf branden in de omgeving van station Groningen Noord die daar de afgelopen dagen gewoed hebben. We houden daarbij rekening met brandstichting”, aldus een politiewoordvoerder.</p>
      <p><b>Meerdere branden</b><br/>De eerste brand woedde op vrijdagavond rond 16.15 uur aan de Eerste Hunzestraat. Daar was brand uitgebroken in een ondergrondse vuilcontainer. Zaterdagavond rond 20.10 uur vloog een container in de brand op de hoek van de Star Numanstraat en de Hamburgerstraat. Om 21.00 uur vatte een Dixie vlam op het Floresplein en even later ontstond er brand in een papiercontainer aan de Semarangstraat. “Heb je met je telefoon opnames gemaakt van de brand? Deel dan deze beelden via het online tipformulier.” Daarnaast komt de politie graag in bezit van beelden die gemaakt zijn met behulp van bewakingscamera’s. Tot slot is de politie op zoek naar getuigen. “Wij houden rekening met brandstichting maar dat hoeft niet te betekenen dat alle branden zijn aangestoken. We zoeken getuigen. Mensen die iets gezien hebben kunnen contact opnemen met ons op telefoonnummer 0900 88 44.”</p>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-10.35.22.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-10.35.24.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <figure>
        <img src="https://www.oogtv.nl/wp-content/uploads/2019/11/WhatsApp-Image-2019-11-17-at-10.35.25.jpeg"/>
        <figcaption>Foto: Rick ten Cate – tencatefotografie.nl</figcaption>
      </figure>
      <related>
        <a href="https://www.oogtv.nl/2019/11/basisschool-het-karrepad-na-grote-brand-maandag-en-dinsdag-gesloten/"/>
        <a href="https://www.oogtv.nl/2019/11/gymzaal-in-lichterlaaie-aan-molukkenstraat/"/>
      </related>
    </article>
  </body>
</html>