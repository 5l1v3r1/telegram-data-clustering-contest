<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376427/norvecte-kuran-i-kerime-saygisizlik-allah-hidayet-versin"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T11:21:00+00:00"/>
    <meta property="og:title" content="Norveç'te Kur'an-ı Kerim'e saygısızlık: Allah hidayet versin"/>
    <meta property="og:description" content="İslamiyet'in ilk yıllarında Peygamber Efendimiz'e karşı saldırgan tavırları olanlar, daha sonra onun merhameti karşısında mahcup olup Müslüman olmuştu."/>
  </head>
  <body>
    <article>
      <h1>Norveç'te Kur'an-ı Kerim'e saygısızlık: Allah hidayet versin</h1>
      <h2>İslamiyet'in ilk yıllarında Peygamber Efendimiz'e karşı saldırgan tavırları olanlar, daha sonra onun merhameti karşısında mahcup olup Müslüman olmuşlardı. Norveç de benzer bir örnek olabilir mi?</h2>
      <address>
        <time datetime="2019-11-17T11:21:00+00:00">17 Nov 2019, 11:21</time>
      </address>
      <p>Norveç'te 'Norveç'in İslamlaşmasını Durdurun' isimli bir grup, yaptıkları gösteri sırasında Kur'an-ı Kerim'i yakmak istedi.</p>
      <p>İskandinav ülkesi Norveç'te yaşanan olay Müslümanları derinden yaraladı. Özellikle Norveç'te yaşayan Müslümanlar yaşanan gelişme sonrası tedirgin oldu.</p>
      <h3>KUTSAL KİTABIMIZ ÇÖPE ATILDI</h3>
      <p>Norveç devlet televizyonu NRK'nin haberine göre, göçmenlerin yoğun yaşadığı Kristiansand kentinde gösteri yapan grup, Kur'an-ı Kerim yakmak istedi. Polisin buna izin vermemesi üzerine grubun lideri Arne Tumyr, iki adet Kur'an-ı Kerim'i çöpe attı.</p>
      <p>Norveçli aktivist ve Müslümanlardan oluşan 500 kişilik başka bir grup da Tumyr'e tepki gösterdi. Kristiansand polisinden yapılan açıklamada, aşırı sağcı grubun gösterisine son verildiği ve 5 kişinin gözaltına alındığı duyuruldu.</p>
      <p>Aktivist ve Müslümanlardan oluşan grup ise polise tepki göstererek, "Sokaklarımızda ırkçı ve İslam düşmanı istemiyoruz" şeklinde sloganlar attı.</p>
      <h3>İSLAM'IN YASAKLANMASINI İSTEMİŞLERDİ</h3>
      <p>Haziran ayında da Norveç'in başkenti Oslo'ya 45 kilometre uzaklıktaki Müslümanların yoğun yaşadığı Drammen kasabasında bir gösteri yapan aşırı sağcı grup, Norveç'te İslam'ın yasaklanmasını istemişti. Grubun yöneticisi Anna Braten burada yaptığı konuşmada, Norveç'te İslam'ın yeri olmadığını ve Kur'an-ı Kerim'lerin toptan yok edilmesi gerektiğini savunmuştu.</p>
      <h3>MÜSLÜMANLARA KÜFÜR ETMİŞLERDİ</h3>
      <p>Mayıs ayında Danimarka'da aşırı sağcı Sıkı Yön Hareketi Lideri Rasmus Paludan'ın, Müslümanların yoğun yaşadığı bir semtte Kur'an-ı Kerim yakıp Müslümanlara küfür etmesi büyük tepki çekmişti.</p>
      <p>Haziranda da Finlandiya'da aşırı sağcı Önce Finlandiya İnsanı Partisi Başkanı Marco de Wit, Kur'an-ı Kerim'i yırtıp yere atarak, provokasyon yapmaya çalışmıştı.</p>
    </article>
  </body>
</html>