<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/tri-ot-tri-sreshchu-ideyata-za-bolnichnite-406956.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T11:32:31+00:00"/>
    <meta property="og:title" content="Три от три срещу идеята за болничните"/>
    <meta property="og:description" content="Синдикалист, работодател и политик коментират неплащането на първия ден от болничните"/>
  </head>
  <body>
    <article>
      <h1>Три от три срещу идеята за болничните</h1>
      <address><time datetime="2019-11-17T11:32:31+00:00">17 Nov 2019, 11:32</time> by <a rel="author">Редактори</a></address>
      <p>Представители на политиката, синдикалисти и работодатели все по-широко се обединяват в позицията си срещу идеята първият ден от болничните да не се заплаща на служителите. И макар далеч не всички да са срещу тази идея, все по-широко се чува гласът на противниците на този ход, чиято цел иначе претендира да търси справедливост, заради множеството и скъпи за държавата злоупотреби.</p>
      <p>
        <b>Синдикалистът</b>
      </p>
      <p>„Тази идея, че работниците ще спрат да си взимат болнични, защото няма да им се плаща първият ден, по малоумие е равна на идеята да започнем да удържаме по 20% от средствата от всички обществени поръчки, за да спрат работодателите да крадат и да корумпират политиците“. Това каза пред БНР Димитър Манолов, президент на КТ „Подкрепа“ и член на Надзорния съвет на НОИ.</p>
      <p>„Някой се е разбрал с някого на четири очи нещо, на гърба на всички останали, и то е хвърлено на масата, за да може някой да покаже какъв е мъж. Това е нещо, което е в състояние да разтресе цялата държава и го направи. Цялата идея е глупава… Логично би било болничният да се плаща от осигурителната система, доколкото всички ние плащаме осигурителни вноски за временна нетрудоспособност“, допълни.</p>
      <p>Според него точенето на социалните системи в нашата държава за някои хора се е превърнало в много приличен бизнес: „Има субекти, които се занимават само с това. Има регистрирани дружества, в които са назначени обикновено възрастни хора, които не се занимават с нищо друго, освен с това да отчитат болнични листа. Не внасят никакви осигурителни вноски, а теглят средства от тази система. Само в София на органите на властта и на прокуратурата са предадени данни за над 400 такива дружества“.</p>
      <p>
        <b>Работодателят</b>
      </p>
      <p>Димитър Бранков, зам.-председател на Българската стопанска камара (БСК), подчерта, че не е удачно предложението да се прокарва между първо и второ гласуване на бюджета за 2020 година.</p>
      <p>„Става дума за много кратко време. А това, което на нас в БСК ни липсва, е един всеобхватен и пълен анализ на ситуацията“, поясни Бранков.</p>
      <p>По думите му е важно да се изясни кои са издателите на болничните и кои са ползвателите: „Нашите лични лекари издават само 20% от болничните листа. Голяма част от издадените болнични са в болничната помощ. Това е феномен, свързан със състоянието и негативните тенденции в здравеопазването. Моето подозрение е, че една немалка част от издадените и ползвани дни са в държавния сектор“.</p>
      <p>За Бранков проблемът е сериозен, защото числата показват негативни тенденции и трябва да се намерят експертни решения.</p>
      <p>
        <b>Политикът</b>
      </p>
      <p>Бившият социален министър Ивайло Калфин посочи, че без никаква процедура са измислени действия, които нямат никакъв практически смисъл, освен че наказва много хора.</p>
      <p>„Това няма да реши проблемите със злоупотребите. Няма да облекчи работодателите… Очевидно има проблем, но той трябва да се реши със съответния подход. Едно е да се бориш със злоупотребите, друго е да приемаш едно безсмислено решение. Оттук нататък започват едни смешни изключения, които го правят още по-объркано“, категоричен бе той.</p>
      <p>Според Калфин всичко е абсолютно безсмислено действие от гледна точка на социални или здравни политики, „действие, което е за почесване на егото на един от коалиционните партньори“.</p>
      <p>„Ако има проблем с фалшивите болнични, то той трябва да се реши, независимо къде ще преместим плащането. Основното за болничните листа е свързано с работата на здравната система. Докато не влезе електронна здравна карта, докато не влезе прозрачна здравна система – с електронно здравеопазване, изписване на фактури и болнични листа, няма как да има добър контрол. Някой трябва да подреди здравната система“, категоричен е Калфин.</p>
    </article>
  </body>
</html>