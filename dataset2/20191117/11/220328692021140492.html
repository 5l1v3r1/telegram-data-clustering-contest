<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/rumen-gechev-preimenuva-byudzheta-na-kolo-406957.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T11:34:50+00:00"/>
    <meta property="og:title" content="Румен Гечев преименува бюджета на „Кольо“"/>
    <meta property="og:description" content="„Юнаците“ от ГЕРБ според него си поставят „ниска летва“ за приходите"/>
  </head>
  <body>
    <article>
      <h1>Румен Гечев преименува бюджета на „Кольо“</h1>
      <address><time datetime="2019-11-17T11:34:50+00:00">17 Nov 2019, 11:34</time> by <a rel="author">Редактори</a></address>
      <p>„Дал Кольо, взел Кольо“ – така депутатът от БСП и икономист Румен Гечев нарече проектобюджета на правителството за 2020 година. „Юнаците“ от ГЕРБ според него си поставят „ниска летва“ за приходите и затова изпълняват планираното.</p>
      <p>„ГЕРБ и коалиционните партньори работят на парче, нямат философия за бюджетната политика на България. Нямат виждане какво ще стане с българската икономика през следващата година, а страните в Европейския съюз започват многогодишно бюджетиране. Те са направили един счетоводен бюджет „дал Кольо, взел Кольо“, изравнили са приходите и разходите и казват толкова пари имаме и толкова разпределяме“, заяви Румен Гечев пред БНР.</p>
      <p>Гечев уточни, че от левицата предлагат да се увеличи събираемостта на данъците. „Това, с което се гордеят от ГЕРБ, че преизпълняват плана по бюджетните приходи, се случва, защото тези „юнаци“ си слагат много ниска летва. Винаги си залагат по-нисък БВП и по-ниски бюджетни приходи, защото много по-лесно се изпълнява такъв бюджет. И защото съгласно Закона за бюджета правителството не може да променя параметрите на бюджета и да преразпределя пари по други пера без разрешението на парламента. Има едно изключение обаче - ако има излишък в бюджетните приходи, то този излишък може да се преразпределя“, обясни икономистът.</p>
      <p>Въвеждането на плоския данък е било грешка, смята вицепремиерът от времето на кабинета на Жан Виденов.</p>
      <p>„Плоският данък се вихри в момента в Таджикистан, в Узбекистан, в Казахстан и в Монголия. В Източна Европа имаше три-четири страни с плосък данък, но той беше почти двойно по-висок от българския. Българският е не само плосък, но и рекордно нисък. Но тези източноевропейски страни вече излизат от този данък… Ние предлагаме умерена скала на прогресивно данъчно облагане“, каза Гечев.</p>
      <p>Според него предложението за плащането на болничните е „нерационално, неприемливо и остро неприемано от българската общественост“, а повишението на минималните пенсии е „нормален и задължителен процес“.</p>
      <p>На въпрос за коментар на предложението на финансовия министър – кметовете да вдигнат местните данъци и такси и да въведат допълнително подоходно облагане, депутатът отговори: „Той прехвърля горещия картоф на кметовете. С местни данъци и такси никъде по света кмет не може да си осигури финансов комфорт. Всеки баланс на кметството, всяко разсрочване на задължение, всяко допълнително финансиране зависи единствено от благоволението на един човек – на министъра на финансите… Ние предлагаме реална децентрализация“.</p>
    </article>
  </body>
</html>