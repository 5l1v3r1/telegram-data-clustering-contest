<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/usetreno-cz-mesicni-splatka-hypoteky-je-v-praze-o-5000-kc-vyssi/1822040?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T11:05:00+00:00"/>
    <meta property="og:title" content="Ušetřeno.cz: Měsíční splátka hypotéky je v Praze o 5000 Kč vyšší"/>
    <meta property="og:description" content="Praha - Průměrná měsíční splátka hypotéky v Praze je o 5000 korun vyšší než v ostatních regionech. Rozdíly se navíc prohlubují, když měsíční splátka v Praze meziročně stoupla o 35 procent, zatímco ve zbytku republiky o 18 procent. Vyplývá to z analýzy dat o návštěvnících srovnávacího portálu Ušetřeno.cz, kteří jeho prostřednictvím zažádali o hypotéku."/>
  </head>
  <body>
    <article>
      <h1>Ušetřeno.cz: Měsíční splátka hypotéky je v Praze o 5000 Kč vyšší</h1>
      <address><time datetime="2019-11-17T11:05:00+00:00">17 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Průměrná měsíční splátka hypotéky v Praze je o 5000 korun vyšší než v ostatních regionech. Rozdíly se navíc prohlubují, když měsíční splátka v Praze meziročně stoupla o 35 procent, zatímco ve zbytku republiky o 18 procent. Vyplývá to z analýzy dat o návštěvnících srovnávacího portálu Ušetřeno.cz, kteří jeho prostřednictvím zažádali o hypotéku.</p>
      <p>Zpřísnění podmínek pro žadatele o hypotéky z loňského října mělo podle analýzy zásadní dopad na realitní trh. O tom svědčí údaje o návštěvnících portálu Ušetřeno.cz, kteří jeho pomoc využili při žádání o hypotéku. Průměrná hodnota nemovitosti v hlavním městě meziročně vzrostla o 1,115 milionu na 5,455 milionu korun. Naproti tomu ve zbytku republiky je nárůst o 240.000 Kč na 3,086 milionu korun.</p>
      <p>Celkový rozdíl v cenách nemovitostí mezi Prahou a regiony byl v době zavedení změn ČNB přibližně 1,5 milionu Kč, zatímco o rok později jsou již nemovitosti v Praze v průměru o 2,3 milionu korun dražší než v ostatních místech republiky. Z nich je podle dat Ušetřeno.cz největší rozdíl v Libereckém kraji, kde meziročně narostla cena o 780.000 Kč. Naopak Jihočeský kraj zaznamenal pokles průměrné ceny nemovitostí o 600.000 Kč.</p>
      <p>Průměrná částka, kterou české domácnosti měsíčně platí za hypotéku, činí podle portálu 8930 Kč. Obyvatelé Prahy splácejí v průměru 13.016 Kč měsíčně, zatímco lidé v ostatních regionech 8012 Kč měsíčně. Celorepublikově jde o meziroční nárůst o 24 procent.</p>
      <p>"Větší rozvoj zájmu o hypotéky bohužel zpomaluje fakt, že nemovitosti jsou v porovnání s platy drahé a není jich dost. Jejich vysokou cenu tedy žadatelé obvykle řeší přizváním dalšího žadatele, případně pokračují dále v nájmu," komentoval situaci finanční analytik Ušetřeno.cz Daniel Gorol.</p>
      <p>Pražané mají na hypotéku naspořeno v průměru o 720.000 Kč více než lidé v ostatních regionech. Celorepublikový rozdíl mezi cenou nemovitosti a hypotéky se letos v říjnu dostal na stejnou úroveň, na jaké byl loni v říjnu po zavedení přísnějších podmínek, a sice jeden milion korun.</p>
      <p>S cenou nemovitostí se zvyšuje hodnota LTV, což je poměr úvěru k hodnotě zástavy. V Praze bylo LTV v době zavedení změn ze strany České národní banky 63 procent, přesně o rok později pak 70 procent. V regionech ve stejném období činila hodnota LTV 66 procent, zatímco tento rok v říjnu stoupla na 69 procent.</p>
      <p>Poměrně zásadní změny nastaly v Praze z hlediska věku žadatelů o hypotéku. Zatímco ve zbytku republiky se věk žadatelů až na drobné výkyvy drží na hranici 40 let, v Praze klesl ze 39 let v době zavedení změn ČNB až na 33,5 roku v říjnu letošního roku.</p>
      <p>"V Praze se začíná projevovat nový trend, kdy o hypotéku žádají mladší ročníky. Mnohdy jde o žadatele s nadprůměrnými platy, kteří se do Prahy stěhují díky získání atraktivní pracovní nabídky," upozornil Gorol.</p>
      <p>České ženy žádají o úvěry v podobné výši jako muži (ženy 2,054.530 Kč, muži 2,023.543 Kč), rovněž cena vybrané nemovitosti je u obou skupin žadatelů srovnatelná (u žen 3,127.816 Kč, u mužů 3,084.503 Kč). I v případě měsíční splátky se rozdíly mezi muži a ženami stírají. Muži průměrně splácejí 7327 Kč, ženy 7432 Kč.</p>
    </article>
  </body>
</html>