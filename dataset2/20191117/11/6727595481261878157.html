<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/farmers-body-visited-kashmir-and-asked-government-to-give-compensation-to-farmers456.html"/>
    <meta property="og:site_name" content="DoolNews"/>
    <meta property="article:published_time" content="2019-11-17T11:36:00+00:00"/>
    <meta property="og:title" content="കശ്മീരില്‍ കനത്ത കൃഷിനാശം; ആപ്പിള്‍ കൃഷിയില്‍ മാത്രം 7,000 കോടി രൂപയുടെ നഷ്ടമെന്ന് കര്‍ഷക സമിതി"/>
    <meta property="og:description" content="Farmers Jammu Kashmir National News India ന്യൂദല്‍ഹി: കാലം തെറ്റിയുള്ള മഞ്ഞു വീഴ്ചയും യാത്രാ തടസ്സവും ആശയവിനിമയ സംവിധാനങ്ങള്‍ക്കുമേല്‍ സര്‍ക്കാര്‍ ഉപരോധമേര്‍പ്പെടുത്തിയതു"/>
  </head>
  <body>
    <article>
      <h1>കശ്മീരില്‍ കനത്ത കൃഷിനാശം; ആപ്പിള്‍ കൃഷിയില്‍ മാത്രം 7,000 കോടി രൂപയുടെ നഷ്ടമെന്ന് കര്‍ഷക സമിതി</h1>
      <address><time datetime="2019-11-17T11:36:00+00:00">17 Nov 2019, 11:36</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: കാലം തെറ്റിയുള്ള മഞ്ഞു വീഴ്ചയും യാത്രാ തടസ്സവും ആശയവിനിമയ സംവിധാനങ്ങള്‍ക്കുമേല്‍ സര്‍ക്കാര്‍ ഉപരോധമേര്‍പ്പെടുത്തിയതും കാരണം കശ്മീരില്‍ കനത്ത കൃഷി നാശം. ആപ്പിള്‍ കര്‍ഷകര്‍ക്ക് മാത്രം 7,000 കോടി രൂപയുടെ നഷ്ടമാണുണ്ടായതെന്ന് കശ്മീര്‍ സന്ദര്‍ശിച്ച പ്രതിനിധി സംഘത്തിന്റെ റിപ്പോര്‍ട്ടില്‍ വ്യക്തമാക്കുന്നു.</p>
      <p>നഷ്ടം പ്രകൃതി ദുരന്തത്തില്‍ ഉള്‍പ്പെടുത്തി കൃഷി നാശത്തില്‍ കര്‍ഷകര്‍ക്ക് നഷ്ടപരിഹാരം നല്‍കാന്‍ കശ്മീര്‍ താഴ്‌വര സന്ദര്‍ശിച്ച ഏഴംഗ പ്രതിനിധി സംഘം സര്‍ക്കാരിനോട് ആവശ്യപ്പെട്ടു.</p>
      <p>മുന്‍ എം.പി രാജു ഷെട്ടി, സാമൂഹ്യ ശാസ്ത്രജ്ഞനും രാഷ്ട്രീയക്കാരനുമായ യോഗേന്ദ്ര യാദവ്, കര്‍ഷക നേതാവ് വി.എം സിങ് എന്നിവരുള്‍പ്പെടുന്ന അഖിലേന്ത്യാ കിസാന്‍ സംഘര്‍ഷ് കോഡിനേഷന്‍ കമ്മിറ്റിക്ക് കീഴിലുള്ള പ്രതിനിധി സംഘമാണ് കശ്മീര്‍ സന്ദര്‍ശിച്ചത്.</p>
      <p>ഓഗസ്റ്റ് അഞ്ചിനു ശേഷമുള്ള കടുത്ത നിയന്ത്രണങ്ങള്‍ ഗതാഗത വ്യവസായത്തെയും കച്ചവടത്തെയും കാര്യമായി ബാധിച്ചതായി സംഘം വിലയിരുത്തി. ചെറി, സബര്‍ജല്‍, മുന്തിരി തുടങ്ങിയവയ്ക്ക് കനത്ത നഷ്ടം സംഭവിച്ചിട്ടുണ്ടായിരുന്നു. കേന്ദ്രം ഏര്‍പ്പെടുത്തിയ അമിത സുരക്ഷ കാരണമാണ് ഇവയ്ക്ക് നഷ്ടം വര്‍ധിച്ചത്.</p>
      <p>ആപ്പിള്‍ കര്‍ഷകര്‍ക്ക് വാഹനങ്ങളുമായും കച്ചവടക്കാരുമായും കൃഷിക്കാരും തമ്മിലുള്ള ആശയ വിനിമയം നഷ്ടമായിരുന്നു. ഗതാഗതത്തിലുള്ള തടസ്സവും പഴങ്ങള്‍ മാര്‍ക്കറ്റിലേക്ക് എത്തുന്നത് കുറയാന്‍ കാരണമായി.</p>
      <p>ഗ്രാമങ്ങളിലേക്ക് ട്രക്കുകള്‍ കയറ്റാതായതുമുതല്‍ കര്‍ഷകര്‍ ആപ്പിളുകള്‍ മാര്‍ക്കറ്റിലേക്ക് കൊണ്ടുവരാതായി. മാത്രമല്ല, കര്‍ഷകര്‍ ഹൈവേകള്‍ വഴി കച്ചവടത്തിനായി കൊണ്ടുവരാന്‍ നിര്‍ബന്ധിതരാവുകയും ചെയ്തു. ഇത് താമസത്തിനും അധിക ചെലവിനും കാരണമായി എന്നും എ.ഐ.കെ.എസ്.സി.സി റിപ്പോര്‍ട്ടില്‍ പറഞ്ഞു.</p>
      <p>കാലാവസ്ഥാ വ്യതിയാനം മൂലം നവംബര്‍ ഏഴുമുതല്‍ ഉണ്ടായ കനത്ത മഞ്ഞു വീഴ്ചയും കര്‍ഷകരെ ദുരിതത്തിലാക്കിയിട്ടുണ്ടെന്ന് എ.ഐ.കെ.എസ്.സി.സി പറഞ്ഞു. ഷോപ്യന്‍, രാംനഗര്‍, കെല്ലാര്‍, ജാംനഗര്‍, സെഡോ തുടങ്ങിയ പ്രദേശങ്ങളിലെ കര്‍ഷകര്‍ക്കും കര്‍ഷക കൂട്ടായ്മകള്‍ക്കും 80 ശതമാനത്തോളം നഷ്ടമാണുണ്ടായത്.</p>
      <p>23,640 ഹെക്ടര്‍ വരുന്ന തോപ്പുകളില്‍ 35 ശതമാനവും നശിച്ചത് മഞ്ഞു വീഴ്ച കൊണ്ടാണെന്ന് സര്‍ക്കാരിന്റെ കണക്കില്‍ വ്യക്തമാക്കുന്നുണ്ട്.</p>
      <p>ആപ്പിള്‍ വ്യവസായത്തില്‍ മാത്രം 7,000 കോടിയുടെ നഷ്ടം സംഭവിച്ചിട്ടുണ്ടെന്നാണ് സമിതി പറയുന്നത്. ആപ്പിള്‍ പ്രതിസന്ധിയെ പ്രകൃതി ദുരന്തത്തിന്റെ കണക്കില്‍ ഉള്‍പ്പെടുത്തി അവര്‍ക്ക് ആവശ്യമായ നഷ്ടപരിഹാര തുക നല്‍കണമെന്നും റിപ്പോര്‍ട്ടില്‍ പറയുന്നു.</p>
      <figure>
        <iframe src="https://www.youtube.com/embed/WOHPLaovcuQ" width="560" height="315" data-service="Youtube" scrolling="no"/>
      </figure>
    </article>
  </body>
</html>