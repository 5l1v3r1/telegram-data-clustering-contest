<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640356/%D8%AC%D8%B2%D8%A6%DB%8C%D8%A7%D8%AA-%D8%A8%D8%B3%D8%AA%D9%87-%D8%AA%DA%A9%D9%85%DB%8C%D9%84%DB%8C-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D9%86%D8%A7%D9%88%DA%AF%D8%A7%D9%86-%D8%AD%D9%85%D9%84%E2%80%8C%D9%88%D9%86%D9%82%D9%84-%D8%B4%D9%87%D8%B1%DB%8C-%D9%88-%D8%A8%DB%8C%D9%86%E2%80%8C%D8%B4%D9%87%D8%B1%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T11:52:00+00:00"/>
    <meta property="og:title" content="جزئیات بسته تکمیلی سهمیه سوخت ناوگان حمل‌ونقل شهری و بین‌شهری"/>
    <meta property="og:description" content="امیر وکیل زاده گفت: سهمیه سوخت ماهانه ۷۵۰ لیتر برای خودروهای تک‌سوز و ۴۵۰ لیتر برای خودروهای دوگانه‌سوز به فهرست اعلامی از سوی سازمان راهداری و حمل و نقل جاده‌ای تخصیص داده می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/640356/%D8%AC%D8%B2%D8%A6%DB%8C%D8%A7%D8%AA-%D8%A8%D8%B3%D8%AA%D9%87-%D8%AA%DA%A9%D9%85%DB%8C%D9%84%DB%8C-%D8%B3%D9%87%D9%85%DB%8C%D9%87-%D8%B3%D9%88%D8%AE%D8%AA-%D9%86%D8%A7%D9%88%DA%AF%D8%A7%D9%86-%D8%AD%D9%85%D9%84%E2%80%8C%D9%88%D9%86%D9%82%D9%84-%D8%B4%D9%87%D8%B1%DB%8C-%D9%88-%D8%A8%DB%8C%D9%86%E2%80%8C%D8%B4%D9%87%D8%B1%DB%8C">جزئیات بسته تکمیلی سهمیه سوخت ناوگان حمل‌ونقل شهری و بین‌شهری</a>
      </h1>
      <h2>امیر وکیل زاده گفت: سهمیه سوخت ماهانه ۷۵۰ لیتر برای خودروهای تک‌سوز و ۴۵۰ لیتر برای خودروهای دوگانه‌سوز به فهرست اعلامی از سوی سازمان راهداری و حمل و نقل جاده‌ای تخصیص داده می‌شود.</h2>
      <address><time datetime="2019-11-17T11:52:00+00:00">17 Nov 2019, 11:52</time> by <a rel="author">بولتن نیوز | bultannews.com</a></address>
      <p><b>گروه اقتصادی: امیر وکیل زاده</b> مدیرعامل شرکت ملی پخش فرآورده‌های نفتی ایران، جزئیات <b>بسته تکمیلی سهمیه سوخت ناوگان حمل‌ونقل شهری و بین‌شهری</b>، مصوب کارگروه متشکل از وزارتخانه‌های کشور، نفت و سازمان برنامه و بودجه را تشریح کرد.     به گزارش بولتن نیوز به نقل از فارس، وکیل زاده گفت: مطابق بسته مصوب سهمیه بنزین برای <b>ناوگان آژانس شهری</b> (تاکسی تلفنی) برای آن دسته از خودروهایی که تاکنون توسط وزارت صنعت، معدن و تجارت یا سازمان شهرداری‌های کشور ساماندهی شده‌اند، به میزان<b> ۲۰۰ لیتر برای خودروهای تک‌سوز</b> و <b>۱۲۰ لیتر برای خودروهای دوگانه سوز</b> تعیین شده است. <br/>وی افزود: این سهمیه طی دو ماه آینده در پایان هر ماه به صورت<b> اعتباری</b> و پس از معرفی کارت، در کارت بانکی رانندگان شارژ می شود. <br/><b>مدیرعامل شرکت ملی پخش فرآورده‌های نفتی ایران</b> درباره سهمیه بنزین<b> تاکسی‌های بین‌شهری</b> هم اعلام کرد: سهمیه سوخت ماهانه <b>۷۵۰ لیتر برای خودروهای تک‌سوز</b> و<b> ۴۵۰ لیتر برای خودروهای دوگانه‌سوز</b> به فهرست اعلامی از سوی سازمان راهداری و حمل و نقل جاده‌ای تخصیص داده می‌شود. <br/>وکیل‌زاده افزود: سهمیه فوق از<b> ابتدای آذرماه</b> با احتساب یک هفته پایانی آبان‌ماه توسط شرکت ملی پخش فرآورده‌های نفتی در کارت‌های سوخت خودروها اعمال خواهد شد، همچنین <b>سازمان راهداری</b> موظف شده است ظرف ۲ ماه سامانه پایش را برای این خودروها راه اندازی کند. <br/><b>*اختصاص سهمیه بنزین سرویس مدارس در قالب اعتبار و براساس پیمایش</b> <br/>مدیرعامل شرکت ملی پخش فرآورده‌های نفتی ایران با اشاره به سهمیه پیش بینی شده برای <b>سرویس مدارس</b> گفت: برای این خودروها، سهمیه در قالب <b>اعتبار</b> و<b> بر اساس پیمایش</b> انجام شده، که در <b>سامانه سپند</b> ثبت می شود، تخصیص داده می‌شود. <br/>وکیل‌زاده تاکید کرد: اداره‌های کل آموزش و پرورش و مدارس و شهرداری‌ها موظف هستند همه اطلاعات را در سامانه سپند ثبت کنند و پس از تایید کارگروه، اعتبار پیش بینی شده بر اساس پیمایش انجام شده در <b>پایان ماه</b> در کارت اعتباری ذینفعان شارژ خواهد شد. <br/>وی همچنین درباره <b>سهمیه وانت بار</b> و <b>موتور سیکلت‌های حمل بار شهری</b> اعلام کرد: در صورت ساماندهی و ثبت پیمایش این ناوگان با تایید وزارت کشور، درباره افزایش سهمیه آنها بر اساس پیمایش ثبت شده، اقدام خواهد شد. <br/>مدیرعامل شرکت ملی پخش فرآورده‌های نفتی ایران درباره <b>سهمیه تاکسی‌های ون شهری</b> گفت: سهمیه این ناوگان به میزان<b> ۶۰۰ لیتر در ماه</b> پس از دریافت اطلاعات از وزارت کشور و صدور کارت جدید سوخت اعمال خواهد شد. <br/><b>*سهمیه ۲۵۰ لیتری تاکسی‌های دوگانه سوز از آذرماه</b> <br/>مدیرعامل شرکت ملی پخش فرآورده‌های نفتی ایران گفت: از ابتدای آذرماه ۱۳۹۸ سهمیه<b> تاکسی‌های دوگانه سوز</b> به<b> ۲۵۰ لیتر</b> می‌رسد. <br/>وکیل‌زاده درباره سهمیه<b> تاکسی‌های اینترنتی</b> هم گفت: به همه رانندگان مورد تایید از سوی شرکت‌های معتبر که دارای مجوز از وزارت صنعت، معدن و تجارت یا شهرداری‌ها هستند و وزارت کشور آنها را تایید می‌کند، در صورتی که در ماه بیش از<b> ۲۰۰ کیلومتر پیمایش</b> داشته باشند، در ابتدای ماه آینده، اعتبار سهمیه معادل<b> اختلاف قیمت سوخت آزاد و یارانه‌ای پیمایش</b>، تخصیص داده می‌شود. <br/>وی افزود: این اعتبار به کارت‌های بانکی اعلام شده توسط شرکت‌های مسافربر اینترنتی با سازوکار تعیین شده توسط این کارگروه به حساب <b>ذینفعان</b> (مالک خودرو و یا نماینده قانونی وی) واریز خواهد شد. <br/>بدیهی است در آینده هم <b>تمهیدات لازم</b> برای رفاه حال ناوبران و روان‌سازی ترافیک و خدمات‌رسانی به شهروندان در این کارگروه اندیشیده و اعلام عمومی می‌شود.</p>
    </article>
  </body>
</html>