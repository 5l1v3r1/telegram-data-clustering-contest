<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/studenti-i-profesori-si-pripomneli-odkaz-opletala-a-sedlacka/1822046?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T11:53:00+00:00"/>
    <meta property="og:title" content="Studenti i profesoři si připomněli odkaz Opletala a Sedláčka"/>
    <meta property="og:description" content="Praha - Památku studentů hájících akademické svobody a lidská práva si dnes v Praze připomnělo několik desítek účastníků pietní vzpomínky u památníku Jana Opletala a Václava Sedláčka. Akce se zúčastnili také studenti brněnské Univerzity obrany. Na setkání pořádaném Studentskou komorou Rady vysokých škol jako součást programu Týden studentstva vystoupili i profesoři vysokých škol a ministr školství Robert Plaga (ANO)."/>
  </head>
  <body>
    <article>
      <h1>Studenti i profesoři si připomněli odkaz Opletala a Sedláčka</h1>
      <address><time datetime="2019-11-17T11:53:00+00:00">17 Nov 2019, 11:53</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Památku studentů hájících akademické svobody a lidská práva si dnes v Praze připomnělo několik desítek účastníků pietní vzpomínky u památníku Jana Opletala a Václava Sedláčka. Akce se zúčastnili také studenti brněnské Univerzity obrany. Na setkání pořádaném Studentskou komorou Rady vysokých škol jako součást programu Týden studentstva vystoupili i profesoři vysokých škol a ministr školství Robert Plaga (ANO).</p>
      <slideshow>
        <figure>
          <img src="https://i3.cn.cz/6/1574027865_P201911170876101.jpg"/>
        </figure>
        <figure>
          <img src="https://i3.cn.cz/6/1574027898_P201911170876601.jpg"/>
        </figure>
        <figure>
          <img src="https://i3.cn.cz/6/1574027833_P201911170876001.jpg"/>
        </figure>
        <figure>
          <img src="https://i3.cn.cz/6/1574027307_P201911170873401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Díky událostem v letech 1939 a 1989 tady můžeme svobodně stát a mluvit," uvedl Plaga. "Dnešní svět nemá jednoduchá řešení. A kdo říká, že je má, před tím bychom se měli mít na pozoru," dodal.</p>
      <p>Rektor Univerzity Karlovy Tomáš Zima připomněl, že obě tato výročí spojuje fakt, že lidé tehdy táhli za jeden provaz. "A to je silná výzva do budoucnosti - pokud chceme něco dokázat, musíme postupovat společně, musíme jeden druhého respektovat a vnímat názory druhých. Dnešní den je svátkem odvahy, svobody a demokracie. A těchto hodnot si musíme vážit," řekl ČTK Zima.</p>
      <p>Na setkání mimo jiné promluvil také historik a profesor Josef Leikert z Univerzity Komenského v Bratislavě, který stál u organizace studentského setkání na Albertově v roce 1989. "Když nebudeme rozumní, můžeme o vydobytou svobodu a demokracii přijít, u nás na Slovensku i u vás," uvedl.</p>
      <p>Akce se uskutečnila nedaleko místa, kde během demonstrací 28. října 1939 zastřelily německé pořádkové jednotky dělníka Václava Sedláčka a studenta medicíny Jana Opletala. A právě pohřeb Opletala se stal další manifestací, na kterou okupanti zareagovali zatýkáním studentů a uzavřením českých vysokých škol, ke kterému došlo před 80 lety, 17. listopadu 1939.</p>
    </article>
  </body>
</html>