<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/ptd-i-toyrkia-symperiferetai-stoys-prosfyges-me-apanthropo-tropo/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-17T11:30:56+00:00"/>
    <meta property="og:title" content="ΠτΔ: Η Τουρκία συμπεριφέρεται στους πρόσφυγες με απάνθρωπο τρόπο"/>
    <meta property="og:description" content="Μήνυμα προς την Τουρκία για την ωμή παραβίαση εκ μέρους της του Διεθνούς Δικαίου έστειλε ο Πρόεδρος της Δημοκρατίας κ. Προκόπης Παυλόπουλος."/>
  </head>
  <body>
    <article>
      <h1>ΠτΔ: Η Τουρκία συμπεριφέρεται στους πρόσφυγες με απάνθρωπο τρόπο</h1>
      <address>
        <time datetime="2019-11-17T11:30:56+00:00">17 Nov 2019, 11:30</time>
      </address>
      <p>Μήνυμα προς την <a href="https://neaselida.gr/tag/tourkia/"><b>Τουρκία</b> </a>για την ωμή παραβίαση εκ μέρους της του Διεθνούς Δικαίου στην πολύπαθη περιοχή της <b>Μέσης Ανατολής</b> και την απάνθρωπη συμπεριφορά της στους <b><a href="https://neaselida.gr/tag/prosfyges/">Πρόσφυγες</a>,</b> υπό όρους κοινού εκβιασμού έναντι της Ελλάδας και της <b>ΕΕ,</b> έστειλε ο <a href="https://neaselida.gr/tag/proedros-tis-dimokratias/"><b>Πρόεδρος της Δημοκρατίας</b></a> κ. <a href="https://neaselida.gr/tag/prokopis-pavlopoulos/"><b>Προκόπης Παυλόπουλος</b></a> κατά τις εκδηλώσεις για την 194η επέτειο της <b>«Μάχης του Βαρθολομιού».</b></p>
      <p>Σε δήλωσή του, μετά την κατάθεση Στεφάνου στο μνημείο του οπλαρχηγού Βέρρα, ο κ. <b>Παυλόπουλος</b> διεμήνυσε προς την Τουρκία ότι τείνουμε χείρα φιλίας και καλής γειτονίας, υπενθυμίζοντας ότι το παρελθόν δεν πρέπει να μας διχάζει αλλά να μας διδάσκει και να μας ενώνει στον δρόμο της ειρηνικής συνύπαρξης και δημιουργίας.</p>
      <p>Ωστόσο, σημείωσε ότι «Τούτο έχει ως στοιχειώδη προϋπόθεση τον εκ μέρους της <b>Τουρκίας</b> πλήρη και ειλικρινή σεβασμό του Διεθνούς και του Ευρωπαϊκού Δικαίου» και πρόσθεσε πως «Είναι προφανές ότι η <b>Τουρκία</b> δεν ανταποκρίνεται σε αυτές τις υποχρεώσεις της, ιδίως μάλιστα όταν παραβιάζει ωμά το Διεθνές Δίκαιο στην πολύπαθη περιοχή της Μέσης Ανατολής και όταν δεν διστάζει να συμπεριφέρεται στους Πρόσφυγες με απάνθρωπο τρόπο και υπό όρους κοινού εκβιασμού απέναντι στην Ελλάδα και στην <b>Ευρωπαϊκή Ένωση,</b> περιφρονώντας κάθε δέσμευση που έχει αναλάβει εν προκειμένω».</p>
      <p>Μάλιστα, υπενθύμισε, ότι «Εμείς, οι Έλληνες, έχουμε αποδείξει ότι διαθέτουμε και την βούληση και την δύναμη να υπερασπισθούμε την Διεθνή και την Ευρωπαϊκή Νομιμότητα απέναντι σε αυτή την ιταμή συμπεριφορά της Τουρκίας, αφήνοντάς την να πληρώνει το βαρύ τίμημα της διεθνούς απαξίωσής της».</p>
      <p>Παράλληλα, υπογράμμισε, ότι η <b>εμβληματική Επέτειος της Μάχης του Βαρθολομιού</b>, μεταξύ 9-11 Νοεμβρίου 1825, μας διδάσκει μεταξύ άλλων ότι τα μεγάλα και τα σημαντικά για το Έθνος μας και τον Λαό μας τα έχουμε επιτύχει ενωμένοι, ενώ η διχόνοια μας στοίχισε τραγωδίες, ακόμη δε και τμήματα του Εθνικού μας Κορμού».</p>
      <p>«Γι’ αυτό και ιδίως τα Εθνικά μας Θέματα και τα Εθνικά μας Δίκαια θα τα υπερασπιζόμαστε πάντοτε υπό όρους αρραγούς ενότητας, ανταποκρινόμενοι στο κάλεσμα της Ιστορίας για το δικό μας Χρέος ως προς την υπεράσπιση της Πατρίδας» κατέληξε ο κ. <b>Παυλόπουλος.</b></p>
      <related>
        <a href="https://neaselida.gr/politiki/ptd-mono-enomenoi-kai-apofasismenoi-tha-proaspisoyme-tin-eleytheria-mas/"/>
      </related>
    </article>
  </body>
</html>