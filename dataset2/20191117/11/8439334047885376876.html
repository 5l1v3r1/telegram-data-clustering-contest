<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/b-kikilias-meioseis-eos-7-se-ekatontades-farmaka.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-17T11:40:00+00:00"/>
    <meta property="og:title" content="Β. Κικίλιας: Μειώσεις έως 7% σε εκατοντάδες φάρμακα"/>
    <meta property="og:description" content="Διαβεβαιώσεις για τη μη αύξηση των τιμών στα φάρμακα, έδωσε ο υπουργός Υγείας, Βασίλης Κικίλιας, ο οποίος προανήγγειλε μάλιστα, μειώσεις έως 7% σε εκατοντάδες φάρμακα."/>
  </head>
  <body>
    <article>
      <h1>Β. Κικίλιας: Μειώσεις έως 7% σε εκατοντάδες φάρμακα</h1>
      <address>
        <time datetime="2019-11-17T11:40:00+00:00">17 Nov 2019, 11:40</time>
      </address>
      <p>
        <b>Διαβεβαιώσεις για τη μη αύξηση των τιμών στα φάρμακα, έδωσε ο υπουργός Υγείας, Βασίλης Κικίλιας, ο οποίος προανήγγειλε μάλιστα, μειώσεις έως 7% σε εκατοντάδες φάρμακα.</b>
      </p>
      <p>«Δεν πρόκειται να υπάρξει καμιά αύξηση στις τιμές των φαρμάκων, αντίθετα θα υπάρξουν μειώσεις μέχρι 7% σε εκατοντάδες φάρμακα» δήλωσε, χαρακτηριστικά, μιλώντας στον τηλεοπτικό σταθμό «ΣΚΑΪ».</p>
      <p>Πρόσθεσε δε, ότι μέχρι το τέλος του 2019 θα έχουν αναρτηθούν από τον Ελληνικό Οργανισμό Φαρμάκων (ΕΦΟΦ) οι νέες τιμές των φαρμάκων.</p>
      <p>«Κοινωνική πολιτική της κυβέρνησης και του Κυριάκου Μητσοτάκη είναι η μείωση φαρμάκων και η μηδέν αύξηση» ανέφερε, παράλληλα, ενώ δεσμεύτηκε ότι δεν θα υπάρξουν ελλείψεις στα φάρμακα.</p>
      <p>Προανήγγειλε, επιπλέον, την άμεση κατάθεση νομοσχεδίου για την υγεία.</p>
      <p>Όσον αφορά τον αντικαπνιστικό νόμο, ο κ. Κικίλιας υποστήριξε ότι «είμαστε όλοι στρατευμένοι στην προσπάθεια μείωσης του καπνίσματος».</p>
      <p>Συμπλήρωσε, επίσης, ότι τα πρόστιμα διαφέρουν ανάλογα με το σημείο της παράβασης, καθώς «σε μεγάλα κέντρα διασκέδασης ή όταν κάποιος καπνίζει μέσα στο αυτοκίνητο με το παιδί του, το πρόστιμο είναι μεγαλύτερο».</p>
      <p>Γνωστοποίησε τέλος, ότι οι πολίτες μπορούν να προχωρούν σε επώνυμες καταγγελίες για την παραβίαση του νόμου στον τετραψήφιο αριθμό «1142».</p>
      <p>naftemporiki.gr</p>
    </article>
  </body>
</html>