<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%83%ce%bc%ce%ae%ce%bd%ce%b7-%cf%84%ce%bf%cf%8d%cf%81%ce%ba%cf%89%ce%bd-%ce%ba%ce%b1%ce%bc%ce%b9%ce%ba%ce%ac%ce%b6%ce%b9-%cf%83%cf%84%ce%b1-%cf%87%ce%ad%cf%81%ce%b9%ce%b1-%cf%84%cf%89%ce%bd.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-17T11:05:09+00:00"/>
    <meta property="og:title" content="Σμήνη drone-καμικάζι στα χέρια των ΤΕΔ: UAV «φορτωμένα» με εκρηκτικές ύλες εξαπολύουν μαζικές επιθέσεις – Φονική απειλή στους αιθέρες"/>
    <meta property="og:description" content="Ένα φονικό όπλο έχουν πλέον στα χέρια τους οι τουρκικές Ένοπλες Δυνάμεις, καθώς φορτώνουν drone-καμικάζι με εκρηκτικές ύλες με στόχο τη διεξαγωγή μαζικών επιθέσεων. Τα μικρά και ευέλικτα drone μπορούν να φέρουν σημαντική ποσότητα εκρηκτικών με σκοπό την πρόκληση σοβαρής υλικής ζημειάς, με δυνατότητα απώλειας ανθρώπινης ζωής."/>
  </head>
  <body>
    <article>
      <h1>Σμήνη drone-καμικάζι στα χέρια των ΤΕΔ: UAV «φορτωμένα» με εκρηκτικές ύλες εξαπολύουν μαζικές επιθέσεις – Φονική απειλή στους αιθέρες</h1>
      <address>
        <time datetime="2019-11-17T11:05:09+00:00">17 Nov 2019, 11:05</time>
      </address>
      <p>
        <b>Ένα φονικό όπλο έχουν πλέον στα χέρια τους οι τουρκικές Ένοπλες Δυνάμεις, καθώς φορτώνουν drone-καμικάζι με εκρηκτικές ύλες με στόχο τη διεξαγωγή μαζικών επιθέσεων. Τα μικρά και ευέλικτα drone μπορούν να φέρουν σημαντική ποσότητα εκρηκτικών με σκοπό την πρόκληση σοβαρής υλικής ζημειάς, με δυνατότητα απώλειας ανθρώπινης ζωής.</b>
      </p>
      <p>
        <b>Το χαμηλό κόστος των drone σε συνδυασμό με το μειωμένο ρίσκο απώλειας προσωπικού τα καθιστούν ένα στρατηγικό εργαλείο εξουθένωσης του εχθρού και χρήσιμο όπλο καταστροφής κρίσιμων υποδομών και δημιουργίας χάους σε σημαντικούς χρόνους.</b>
      </p>
      <p>Σμήνη από drone-χειροβομβίδες ,drone-πολυβόλα και drone »φορτωμένα» με εκρηκτικές ύλες εξαπολύουν μαζικές επιθέσεις. Μοιάζει με σενάριο ταινίας επιστημονικής φαντασίας αλλά αποτελεί πλέον πραγματικότητα. Και μάλιστα στον Τουρκικό στρατό ο οποίος ήδη όχι απλά τα δοκιμάζει και εκπαιδεύεται αλλά τα χρησιμοποιεί και στο πεδίο της μάχης.</p>
      <p>Και μπορεί τα φώτα της δημοσιότητας να έχουν στραφεί στα μεγάλα μη επανδρωμένα UAV στα οποία επενδύουν μαζικά οι γείτονες και ήδη τα βλέπουμε και στο Αιγαίο, αλλά η Τουρκική αμυντική βιομηχανία αναπτύσσει ταυτόχρονα και τα μικρά drones για πολλαπλές επιχειρησιακές χρήσεις.</p>
      <p>Drones τα οποία μπορούν να χρησιμοποιηθούν εύκολα και γρήγορα ακόμα και από έναν στρατιώτη ή από μια μικρή ομάδα κομάντος. Στοιχίζουν φθηνά, κατασκευάζονται γρήγορα και μεταφέρονται εύκολα στο χώρο επιχειρήσεων.</p>
      <p>
        <b>Βίντεο που δημοσιεύτηκε τις τελευταίες ώρες στα Τουρκικά μέσα παρουσιάζει ένα τέτοιο project. Πρόκειται για τα Kerkes,τα οποία όπως αναφέρεται λειτουργούν αυτόνομα χωρίς χρήση GPS.Είναι μικρού μεγέθους τετρακόπτερα, ‘’φορτωμένα’’ με ποσότητα εκρηκτικής ύλης. Καμικάζι δηλαδή.</b>
      </p>
      <p>Κατευθύνονται από το έδαφος με ένα απλό tablet στο οποίο δίνουν συνεχώς εικόνα και μπορούν να χρησιμοποιηθούν για να πλήξουν στόχους όπως οχήματα ή ακόμα και ανθρώπους. Τα αποκάλυψε ο ίδιος ο επικεφαλής της Διεύθυνσης Αμυντικής Βιομηχανίας της Τουρκίας Ισμαήλ Ντεμίρ. Και φυσικά στο πλαίσιο του επικοινωνιακού πολέμου προπαγάνδας το νέο Τουρκικό project παρουσιάστηκε εκτενώς από το σύνολο των μέσων ενημέρωσης της χώρας.</p>
      <p>
        <b>Τα drone-καμικάζι έχουν σύμφωνα με πληροφορίες ήδη ενταχθεί στον εξοπλισμό μάχης της επίλεκτης μονάδας του Τουρκικού στρατού, τους Bordo Bereli, ενώ σταδιακά θα εξοπλιστούν με αυτά και όλες οι υπόλοιπες μονάδες ειδικών δυνάμεων. Οι γείτονες έχουν ήδη «στήσει» σχολεία μέσα στους σχηματισμούς για εκπαίδευση του προσωπικού στα νέα command-gadgets. Για τις Ελληνικές ‘Ένοπλες δυνάμεις αυτά τα σχέδια προς το παρόν ανήκουν στη σφαίρα της φαντασίας.</b>
      </p>
      <figure>
        <iframe src="https://www.youtube.com/embed/SbFkT0ub79M" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/0gjLwApJJmA" width="900" height="506" data-service="Youtube" scrolling="no"/>
      </figure>
      <p>
        <b>Tα mini-UAV φαίνεται ότι ήδη έχουν δοκιμαστεί-με αμφίβολα πάντως αποτελέσματα- στη Συρία τόσο στην επιχείρηση ‘’Πηγή της Ειρήνης’’ όσο και στον ‘’Κλάδο Ελαίας’’ αλλά και στο εσωτερικό της χώρας απέναντι στις ένοπλες ομάδες των Κούρδων στα βουνά της Ανατολικής Τουρκίας</b>
      </p>
      <p>Εκτός από το drone-καμικάζι σε στάδιο δοκιμών βρίσκεται ένα ακόμα mini UAV με ενσωματωμένο μικρό πολυβόλο ώστε να φτάνει κοντά στο στόχο και να εξαπολύει πυρά, όπως παρουσιάζεται και σε σχετικά βίντεο.</p>
      <p>Οι Τουρκικές αμυντικές βιομηχανίες οι οποίες εξειδικεύονται σε project μη επανδρωμένων μικρού μεγέθους, ξεφυτρώνουν πλέον σαν τα «μανιτάρια» και έρχονται να προστεθούν στις μεγάλες εταιρίες οι οποίες κατασκευάζουν ήδη τα γνωστά UAV που ‘’κυκλοφορούν’’ και στο Αιγαίο, όπως σημειώνει το Newpost.</p>
      <p>
        <b>Με τετρακόπτερα-drones φαίνεται ότι έχουν εξοπλιστεί και τα Τουρκικά πολεμικά πλοία, κυρίως φρεγάτες και κορβέτες. Χρησιμοποιούνται για επιχειρήσεις έρευνας και συλλογής πληροφοριών και μάλιστα οι γείτονες δεν διστάζουν να τα πετούν ακόμα και κοντά σε Ελληνικά πλοία. Τόσο κατά τη διάρκεια του τελευταίου ‘’ΠΑΡΜΕΝΙΩΝΑ’’ όσο και σε άλλες ασκήσεις του ΠΝ τέτοια drones εμφανίστηκαν σε απόσταση αναπνοής από πλοία του στόλου.</b>
      </p>
      <p>Μικρού μεγέθους drones για χρήση σε επιχειρησιακό επίπεδο έως τώρα ο Ελληνικός Στρατός δεν διαθέτει. Μόνο κάποια πειραματικά μοντέλα έχουν δοκιμαστεί κυρίως για έρευνα και μεταφορά πληροφοριών-εικόνας δηλαδή-από τα πεδία των επιχειρήσεων. Στο ΓΕΣ πάντως, υπάρχουν ήδη σοβαρές προτάσεις τόσο από εταιρίες όσο και από ερευνητικές πανεπιστημιακές ομάδες.</p>
      <figure>
        <iframe src="https://www.youtube.com/embed/WbhKaDxUGng" width="900" height="506" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/cIvQlNSqgI4" width="900" height="506" data-service="Youtube" scrolling="no"/>
      </figure>
    </article>
  </body>
</html>