<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/17/anonymous-project-midcentury-memories-taschen/"/>
    <meta property="og:site_name" content="Il Post"/>
    <meta property="article:published_time" content="2019-11-17T11:44:33+00:00"/>
    <meta property="og:title" content="Diapositive delle vite degli altri"/>
    <meta property="og:description" content="Vite quotidiane di perfetti sconosciuti fotografati tra gli anni Cinquanta e Settanta, in un nuovo libro pubblicato da Taschen"/>
  </head>
  <body>
    <article>
      <h1>Diapositive delle vite degli altri</h1>
      <h2>Vite quotidiane di perfetti sconosciuti fotografati tra gli anni Cinquanta e Settanta, in un nuovo libro pubblicato da Taschen</h2>
      <address>
        <time datetime="2019-11-17T11:44:33+00:00">17 Nov 2019, 11:44</time>
      </address>
      <p>Gli appassionati di foto trovate nei mercatini o di quel tipo di fotografia vernacolare – gente comune che documenta la propria vita per diletto o per riempire gli album di famiglia – troveranno materiale interessante da sfogliare nel libro <i>Midcentury Memory</i>: pubblicato recentemente da <a href="https://www.taschen.com/pages/en/catalogue/photography/all/05350/facts.midcentury_memories_the_anonymous_project.htm">Taschen</a>, raccoglie 300 fotografie di perfetti sconosciuti scattate tra gli anni Cinquanta e Settanta, selezionate dall’archivio di <a href="https://www.anonymous-project.com/"><i>The Anonymous Project</i></a>, che dal 2017 colleziona centinaia di migliaia di diapositive trovate nel mondo.</p>
      <slideshow>
        <figure>
          <img src="https://www.ilpost.it/wp-content/uploads/2019/11/001a_lee_shulman_the_anonymous_project_fo_05350_1909121549_id_1270436.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/102a_lee_shulman_the_anonymous_project_fo_05350_1909121549_id_1270481.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/145a_lee_shulman_the_anonymous_project_fo_05350_1909121549_id_1270427.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/158a_lee_shulman_the_anonymous_project_fo_05350_1909121549_id_1270490.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/168a_lee_shulman_the_anonymous_project_fo_05350_1909121549_id_1270472.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/251a_lee_shulman_the_anonymous_project_fo_05350_1909121550_id_1270562.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/279a_lee_shulman_the_anonymous_project_fo_05350_1909121549_id_1270499.jpg"/>
        </figure>
      </slideshow>
      <p>Il progetto di <i>Anonymous Project</i> è iniziato nell’autunno 2016, quando il regista inglese Lee Shulman comprò su eBay una scatola di diapositive Kodachrome da 35 mm. Da quel momento ha continuato a raccogliere foto da mercatini o donazioni: finora ha visionato più di 700mila immagini, le ha selezionate, scannerizzate e caricate sul sito del progetto, dove si possono vedere divise in categorie tematiche. Lo scopo del progetto è proprio conservare questo tipo di immagini che rischierebbero di deteriorarsi, e che per Shulman hanno un grande valore storico e sociale.</p>
      <figure>
        <img src="https://www.ilpost.it/wp-content/uploads/2019/11/fo-lee_shulman_the_anonymous_project-image_02_05350.jpg"/>
        <figcaption>© 2019 The Anonymous Project</figcaption>
      </figure>
      <p>La maggior parte delle immagini risale al periodo tra gli anni Cinquanta e Settanta, quando si abbassò il prezzo delle pellicole a colori (una delle più famose fu la Kodachrome) ed entrarono in commercio macchine fotografiche più economiche, permettendo anche ai non professionisti di cominciare a fare fotografie un po’ come facciamo noi oggi: per ricordare le vacanze, i momenti in famiglia, gli amici o i piatti che mangiamo. Per questo nonostante le foto siano state scattate da sconosciuti e ritraggano sconosciuti permettono comunque di immedesimarsi con facilità nei soggetti o di immaginarne la storia.</p>
      <figure>
        <img src="https://www.ilpost.it/wp-content/uploads/2019/11/fo-lee_shulman_the_anonymous_project-image_03_05350.jpg"/>
        <figcaption>© 2019 The Anonymous Project</figcaption>
      </figure>
      <p>Lee Shulman è nato a Londra ma vive e lavora a Parigi. Ha fondato <i>The Anonymous Project</i> nel 2017 facendolo diventare con l’aiuto della sua collaboratrice Emmanuelle Halkin una delle più grandi collezioni di fotografia amatoriale. Il progetto è stato esposto a Parigi e a Milano e presentato al prestigioso festival della fotografia di Arles, in Francia.</p>
      <figure>
        <img src="https://www.ilpost.it/wp-content/uploads/2019/11/fo-lee_shulman_the_anonymous_project-cover_05350.jpg"/>
        <figcaption>La copertina del libro</figcaption>
      </figure>
      <related>
        <h4>Articoli Correlati</h4>
        <a href="https://www.ilpost.it/2019/11/14/soldi-finti-film/"/>
        <a href="https://www.ilpost.it/2019/11/14/acqua-alta-venezia-frequenza-storia/"/>
        <a href="https://www.ilpost.it/2019/10/24/vivian-maier-a-colori/"/>
      </related>
    </article>
  </body>
</html>