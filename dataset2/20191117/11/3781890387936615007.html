<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742138"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T11:11:00+00:00"/>
    <meta property="og:title" content="รมว.กลาโหมอาเซียนเห็นพ้อง ความเป็นแกนกลางอาเซียน"/>
    <meta property="og:description" content="ที่ประชุมรมว.กลาโหมอาเซียน เห็นพ้องร่วมกันดำรง”ความเป็นกลางอาเซียน”ย้ำยึดมั่นและรอบคอบความเป็นแกนกลางอาเซียน"/>
  </head>
  <body>
    <article>
      <h1>รมว.กลาโหมอาเซียนเห็นพ้อง ความเป็นแกนกลางอาเซียน</h1>
      <address>
        <time datetime="2019-11-17T11:11:00+00:00">17 Nov 2019, 11:11</time>
      </address>
      <p>
        <b>ที่ประชุมรมว.กลาโหมอาเซียน เห็นพ้องร่วมกันดำรง”ความเป็นกลางอาเซียน”ย้ำยึดมั่นและรอบคอบความเป็นแกนกลางอาเซียน</b>
      </p>
      <p>เมื่อวันที่ 17 พ.ย.พล.ท.คงชีพ ตันตระวาณิชย์ โฆษกกระทรวงกลาโหม เปิดเผยว่า พล.อ.ประวิตร วงษ์สุวรรณ รองนายกรัฐมนตรี  ได้เป็นประธานการประชุม รมว.กลาโหมอาเซียนอย่างไม่เป็นทางการ (ADMM Retreat)  ณ รร. AVANI กรุงเทพฯ โดย พล.อ.ประวิตร’  ได้กล่าวต้อนรับและขอบคุณทุกประเทศสมาชิก ที่ให้การสนับสนุนการเป็นประธานอาเซียนของไทยและการเป็นประธานการประชุม ADMM  พร้อมชื่นชมประเทศสมาชิกที่ร่วมกันขับเคลื่อนความร่วมมือด้านความมั่นคง โดยดำรงรักษาไว้ ซึ่งความเป็นแกนกลางของอาเซียน เพื่อให้อาเซียนสามารถรับมือกับความท้าทายของภูมิภาคอย่างมีประสิทธิภาพ</p>
      <figure>
        <img src="https://www.dailynews.co.th/admin/upload/20191117/news_yUcZtAeKBM182602_533.jpg?v=20191118113?v=2900"/>
      </figure>
      <p>ที่ประชุมเห็นร่วมกัน ที่จะร่วมกันดำรง “ความเป็นแกนกลางอาเซียน” ในกิจกรรมต่างๆอย่างรอบคอบและกังวลต่อภัยคุกคามจากการก่อการร้ายและภัยคุกคามจากไซเบอร์ ซึ่งจำเป็นต้องส่งเสริมความร่วมมือที่เป็นรูปธรรมมากขึ้น รวมทั้งการขยายและเพิ่มประสิทธิภาพของความร่วมมือด้านความมั่นคงทางทะเล การบรรเทาภัยพิบัติ และการติดต่อสื่อสารกับประเทศคู่เจรจา โดยเฉพาะ การบริหารจัดการชายแดน การทำการประมงผิดกฎหมาย และการร่วมกันขับเคลื่อนศูนย์แพทย์ทหารอาเซียน ที่ไทยได้ริเริ่ม เพื่อสนับสนุนการขับเคลื่อนเศรษฐกิจ สังคมและวัฒนธรรม <br/><br/>นาย ดาโต๊ะ ลิม จ็อก ฮอย เลขาธิการอาเซียน ได้กล่าวชื่นชมไทยในการเป็นประธานอาเซียน โดยเฉพาะการริเริ่มจัดกิจกรรมที่คาบเกี่ยวกับเสาหลักเศรษฐกิจ และเสาหลักสังคมและวัฒนธรรม ซึ่งก่อให้เกิดพัฒนาการของอาเซียนไปพร้อมๆกัน  ท้ังนี้ ที่ประชุมเห็นร่วมกันและพร้อมยินดีสนับสนุนการเป็นประธานอาเซียนของเวียดนามในปี 63</p>
      <figure>
        <img src="https://www.dailynews.co.th/admin/upload/20191117/news_jPvMOnoQoC182603_533.jpg?v=20191118113?v=2419"/>
      </figure>
      <p>พล.ท.คงชีพ’ กล่าวในภาพรวมว่า การประชุมและหารือของประเทศสมาชิกอาเซียน ผ่านการประชุม ADMM - Retreat ที่ผ่านมา ถือเป็นกลไกสำคัญ ของการหารือแลกเปลี่ยนมุมมองความมั่นคงทางยุทธศาสตร์ของภูมิภาค รวมทั้งความเชื่อมั่นและความไว้เนื้อเชื่อใจกัน  ผลการประชุมจะนำไปสู่ความร่วมมือกัน เพื่อร่วมกันขับเคลื่อนสร้างเสถียรภาพ ความสงบและสันติสุขร่วมกันในภูมิภาค โดยดำรงความเป็นแกนกลางอาเซียนร่วมกัน</p>
    </article>
  </body>
</html>