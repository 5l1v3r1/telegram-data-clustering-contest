<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zahopleni-rosiyeyu-ukrayinski-korabli-vihodyat-z-kerchi-329961_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T11:35:00+00:00"/>
    <meta property="og:title" content="Захоплені Росією українські кораблі виходять з Керчі - ЗМІ"/>
    <meta property="og:description" content="Передача броньованих катерів і рейдового буксира Україні відбудеться в морі."/>
  </head>
  <body>
    <article>
      <h1>Захоплені Росією українські кораблі виходять з Керчі - ЗМІ</h1>
      <h2>Передача броньованих катерів і рейдового буксира Україні відбудеться в морі.</h2>
      <address>
        <time datetime="2019-11-17T11:35:00+00:00">17 Nov 2019, 11:35</time>
      </address>
      <p>Російські окупанти Криму почали буксирування <a href="https://dt.ua/UKRAINE/ukrayinski-buksiri-viyshli-v-more-za-zahoplenimi-rosiyeyu-korablyami-329931_.html"><b>захоплених українських катерів і рейдового буксира</b></a>. Передати кораблі українській стороні планують в морі, пише російське видання "Коммерсантъ".</p>
      <p>Інформацію про початок повернення кораблів за рішенням Міжнародного трибуналу ООН підтверджує й агентство <a href="https://www.reuters.com/article/us-ukraine-crisis-russia/russia-begins-moving-captured-ukrainian-navy-ships-reuters-reporter-idUSKBN1XR0AD?il=0">Reuters</a>.</p>
      <p>За словами очевидців, першим причал Керченського морвокзалу залишив рейдовий буксир "Яни Капу". Потім на буксир взяли малий броньований артилерійський катер "Бердянськ".</p>
      <p>Внаслідок атаки російських спецпризначенців на корабельну групу ВМС України у листопаді минулого року цей катер було пошкоджено. Зараз пробоїну на борту МБАКа ліквідовано. Ймовірно, таким "лагодженням" речдоку РФ намагається приховати докази власних військових злочинів.</p>
      <p>Буксирування контролюють кораблі російських прикордонників, морвокзал оточено поліцією окупантів. "Очікується, що два катери і буксир передадуть Україні в морі", - йдеться в матеріалі.</p>
      <p>Напередодні одеське видання "Думская" повідомило, що за українськими кораблями вирушили пошуково-рятувальний катер "Сапфір" і буксири "Титан" та "Гайдамака". Зустріч сторін має відбутися в морі приблизно за 60 миль від Одеси.</p>
      <p>Готування до повернення кораблів підтвердили і в Офісі президента України. "Процес повернення малих броньованих катерів "Бердянськ" і "Нікополь", а також буксира "Яни Капу", захоплених минулого листопада, вже на завершальному етапі", - повідомив "<a href="https://nv.ua/ukraine/events/rossiya-otdast-ukraine-zahvachennye-korabli-novosti-ukrainy-50053952.html">Новому времени</a>" помічник президента Андрій Єрмак.</p>
      <p>Раніше <a href="https://dt.ua/UKRAINE/rf-pogodilasya-povernuti-ukrayini-zahopleni-v-kerchenskiy-protoci-korabli-roszmi-329869_.html"><b>Росія погодилася повернути Україні</b></a> катери та рейдовий буксир, але без документів і озброєння, яке було на кораблях. При цьому в російському МЗС заперечили, що повернення кораблів має відбутися до зустрічі "нормандської четвірки" 9 грудня.</p>
      <p>"Зроблена Києву від самого початку пропозиція досі не втратила своєї актуальності. Вони це можуть зробити в будь-який момент... під гарантії збереження кораблів як речових доказів", - цитує заяву агентство "Інтерфакс".</p>
      <p> </p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому. </p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a> / <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5rb21tZXJzYW50LnJ1Lw==">Коммерсантъ</a> / <a href="https://dt.ua/go/aHR0cDovL252LnVh">Новое время</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>