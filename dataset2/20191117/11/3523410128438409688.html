<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640352/%D8%A7%DB%8C%D8%AC%D8%A7%D8%AF-%D8%A7%D8%B1%D8%AF%D9%88%DA%AF%D8%A7%D9%87-%D8%A8%D8%B1%D8%A7%DB%8C-%D8%B3%D8%B1%DA%A9%D8%B1%D8%AF%D9%87-%D9%87%D8%A7%DB%8C-%D8%AF%D8%A7%D8%B9%D8%B4-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T11:12:00+00:00"/>
    <meta property="og:title" content="ایجاد اردوگاه برای سرکرده های داعش توسط آمریکا"/>
    <meta property="og:description" content="یکی از از فرماندهان سازمان «الحشد الشعبی» خبر داد که واشنگتن در حال ایجاد اردوگاه‌هایی برای عناصر داعش در نزدیکی مرزهای بین سوریه و عراق است."/>
  </head>
  <body>
    <article>
      <h1>
        <a href="https://www.bultannews.com/fa/news/640352/%D8%A7%DB%8C%D8%AC%D8%A7%D8%AF-%D8%A7%D8%B1%D8%AF%D9%88%DA%AF%D8%A7%D9%87-%D8%A8%D8%B1%D8%A7%DB%8C-%D8%B3%D8%B1%DA%A9%D8%B1%D8%AF%D9%87-%D9%87%D8%A7%DB%8C-%D8%AF%D8%A7%D8%B9%D8%B4-%D8%AA%D9%88%D8%B3%D8%B7-%D8%A2%D9%85%D8%B1%DB%8C%DA%A9%D8%A7">ایجاد اردوگاه برای سرکرده های داعش توسط آمریکا</a>
      </h1>
      <h2>یکی از از فرماندهان سازمان «الحشد الشعبی» خبر داد که واشنگتن در حال ایجاد اردوگاه‌هایی برای عناصر داعش در نزدیکی مرزهای بین سوریه و عراق است.</h2>
      <address><time datetime="2019-11-17T11:12:00+00:00">17 Nov 2019, 11:12</time> by <a rel="author">بولتن نیوز | bultannews.com</a></address>
      <p><b>گروه بین الملل: «عادل الکرعاوی»</b> از فرماندهان سازمان<b> «الحشد الشعبی»</b> (بسیج مردمی) عراق نسبت به تحرکات جدید نظامیان تروریست آمریکا در حمایت از گروه تروریستی داعش هشدار داد.     به گزارش بولتن نیوز به نقل از فارس، الکرعاوی به پایگاه خبری <b>«المعلومه»</b> گفت که مرزهای عراق شاهد تحرکات عجیب و مشکوک است و شمار زیادی از فرماندهان <b>داعش</b> به همراه خانواده‌های خود در این مناطق حضور دارند. <br/>وی تصریح کرد که <b>نیروهای آمریکایی</b> در حال تأمین امنیت عناصر داعش هستند و تحرکاتشان از طریق دوربین‌های حرارتی رصد می‌شود. <br/>الکرعاوی خبر داد که واشنگتن در حال <b>ایجاد اردوگاه‌هایی برای عناصر داعش</b> در نزدیکی مرزهای بین <b>سوریه</b> و <b>عراق</b> است. <br/>این فرمانده الحشد خاطر نشان کرد که <b>تأمین امنیت عناصر داعش</b> توسط آمریکا، بیانگر طرح جدیدی است که این کشور با بهره‌برداری از وضعیت عراق، قصد دارد آن را اجرا کند. <br/>در راستای اظهارات الکرعاوی مبنی بر نقشه جدید آمریکا برای عراق، <b>«حافظ آل بشاره»</b> از کارشناسان مسائل امنیتی عراق ماه گذشته تأکید کرد که آمریکا قصد دارد از بیش از سه هزار داعشی حمایت کرده و پایگاه امنی برای آنان ایجاد کند.   این کارشناس عراقی تصریح کرد که آمریکا می‌خواهد عناصر داعش را که در سوریه حضور دارند، به مناطق عملیات نظامی ترکیه در سوریه انتقال دهد و از آنجا، آنان را به عراق <b>منتقل</b> کند. <br/>البشاره خاطر نشان کرد، آمریکایی‌ها برای پناه دادن به عناصر داعش، در عراق سه منطقه را مد نظر دارند تا بتوانند آنان را به این مناطق انتقال دهند. منطقه نخست ما بین منطقه <b>«بوکمال»</b> (سوریه) و <b>«قائم»</b> در عراق است. منطقه دوم، <b>پایگاه عین الاسد</b> و منطقه سوم نیز یکی از پایگاه‌های آمریکا در داخل<b> کردستان عراق</b>. <br/>یک منبع امنیتی بلندپایه عراقی هم اواخر شهریور ماه گذشته با اشاره به تداوم حمایت آمریکا از داعش در جنوب غرب <b>«کرکوک»</b> (مرکز عراق)، اعلام کرد که «نیروهای آمریکایی که در مقر فرماندهی لشگر 14 [ارتش عراق] حضور دارند، دستور دادند که نیروهای ارتش عراق، نباید مقرهای داعش و عناصر آن را در سلسله جبال<b> "مکحول"</b> بمباران کنند». <br/>وی تأکید کرد که نظامیان تروریست آمریکایی، همچنین به ارتش عراق اعلام کردند که نباید هیچ عملیات نظامی زمینی یا هوایی در این منطقه کوهستانی و مناطق اطراف آن، انجام دهند که در پی آن، <b>عناصر داعش</b> هدف قرار داده شوند.</p>
    </article>
  </body>
</html>