<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3376415/kemal-sunal-filmi-gercek-oldu"/>
    <meta property="og:site_name" content="Milli Gazete"/>
    <meta property="article:published_time" content="2019-11-17T11:04:00+00:00"/>
    <meta property="og:title" content="Kemal Sunal filmi gerçek oldu"/>
    <meta property="og:description" content="Trabzon'da yaylada ev yapmak isteyen, ancak yapılaşma yasağına takılan Ömer Birinci isimli vatandaş yıkım endişesi yaşamamak için yaptırdığı 20 metrekarelik ahşap evi kamyon kasasına monte etti."/>
  </head>
  <body>
    <article>
      <h1>Kemal Sunal filmi gerçek oldu</h1>
      <h2>Trabzon'da yaylada ev yapmak isteyen, ancak yapılaşma yasağına takılan Ömer Birinci isimli vatandaş yıkım endişesi yaşamamak için yaptırdığı 20 metrekarelik ahşap evi kamyon kasasına monte etti.</h2>
      <address>
        <time datetime="2019-11-17T11:04:00+00:00">17 Nov 2019, 11:04</time>
      </address>
      <p>Yaylada ev yapmak isteyen, ancak yapılaşma yasağına takılan Ömer Birinci (55),  20 metrekarelik ahşap bir ev yaptı. Birinci yıkım kararının ardından evi kamyon kasasına monte etti.</p>
      <p>Birinci'nin ilginç yöntemi, başrolünü Kemal Sunal'ın oynadığı 'Gülen Adam' filmindeki ev taşıma sahnesini akıllara getirdi.</p>
      <p>Doğu Karadeniz Bölgesi'ndeki yaylalarda, 'İmar barışı' ile 31 Aralık 2017'den önceki yapılara af getirileceği belirtilen düzenlemenin ardından inşa edilen kaçak yapıların yıkımı için yaylaya gelen ekipleri gören Birinci, kamyonunu çalıştırarak yayladan ayrıldı. Birinci, başka bir yaylaya kamyonu park etti.</p>
      <p>
        <b>'KEMAL SUNAL GİBİ YAYLALARI DOLAŞACAĞIZ'</b>
      </p>
      <p>Kemal Sunal'ın 'Gülen Adam' filminden esinlendiğini anlatan Birinci, "Geçen yıl karavanımı buraya koydum, şu anda yıkım kararı geldi. Ben de karavanımı çalıştırdım başka bir yere götürüyorum, oraya kuracağım, orada da yıkım kararı gelirse, başka bir yere taşıyacağım. Kemal Sunal'ın filmi gibi yaylaları dolaşacağız. Yayları çok seviyorum" dedi.</p>
      <p>
        <b>YIKIMLAR SÜRECEK</b>
      </p>
      <p>Öte yandan, Doğu Karadeniz Bölgesi'nde yer alan yaylalarda inşa edilen kaçak yapıların yıkımı için başlatılan çalışmalar sürüyor. Çalışmalar kapsamında, Düzköy ilçesine bağlı Haçka, Derinoba, Honefter, Alazlı ve Beypınarı yaylalarında toplam 14 kaçak yapının yıkıldığı belirtildi.</p>
    </article>
  </body>
</html>