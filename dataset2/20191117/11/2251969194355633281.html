<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/17/ciclovia-opposizione-allattacco-la-giunta-dimentica-i-cittadini/1326017/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-17T11:35:40+00:00"/>
    <meta property="og:title" content="Ciclovia, opposizione all’attacco: «La Giunta dimentica i cittadini»"/>
    <meta property="og:description" content="POTENZA PICENA - Il gruppo consiliare Partito democratico e Civico 49 criticano le parole del vicesindaco Giulio Casciotti, pronunciate durante l'assemblea pubblica promossa dal comitato contrario al progetto"/>
  </head>
  <body>
    <article>
      <h1>Ciclovia, opposizione all’attacco: «La Giunta dimentica i cittadini»</h1>
      <h2>POTENZA PICENA - Il gruppo consiliare Partito democratico e Civico 49 criticano le parole del vicesindaco Giulio Casciotti, pronunciate durante l'assemblea pubblica promossa dal comitato contrario al progetto</h2>
      <address><time datetime="2019-11-17T11:35:40+00:00">17 Nov 2019, 11:35</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F17%2Fciclovia-opposizione-allattacco-la-giunta-dimentica-i-cittadini%2F1326017%2F">Condividi18</a><a href="https://twitter.com/intent/tweet?text=Ciclovia%2C+opposizione+all%27attacco%3A++%C2%ABLa+Giunta+dimentica+i+cittadini%C2%BB&amp;url=https%3A%2F%2Fwww.cronachemaceratesi.it%2F2019%2F11%2F17%2Fciclovia-opposizione-allattacco-la-giunta-dimentica-i-cittadini%2F1326017%2F">Tweet</a>Email18 Condivisioni</p>
      <p> </p>
      <p> </p>
      <p><b>Partito democratico e Civico 49 sul piede di guerra contro la Giunta Tartabini di Potenza Picena. A scatenare le rimostranze del gruppo consiliare sono state le parole del vicesindaco Giulio Casciotti, pronunciate nel corso di un’assemblea pubblica promossa dal comitato contrario al progetto della ciclovia adriatica.</b> «Un chiaro esempio – attacca il consigliere Enrico Garofolo – dell’idea che l’ala di maggioranza ha della partecipazione cittadina nella formazione delle decisioni amministrative locali. Questa la tesi di Casciotti: dato che il cittadino non ha una visione generale dell’interesse pubblico, ma pensa invece esclusivamente ai propri interessi, sarebbe controproducente prestare attenzione ad una sua opinione in merito. <b>Coerentemente con questa impostazione, la Giunta non ha mai promosso un’assemblea pubblica per informare la cittadinanza delle sue intenzioni, né tanto meno per ascoltare le opinioni dei residenti interessati.</b> Lo ha fatto il nostro gruppo consiliare, mostrando in piazzetta Verde, lo scorso 4 luglio, il progetto definitivo approvato. Lo ha fatto il comitato per il “No alla ciclovia dentro Porto Potenza”, venerdì 8 novembre nella sede della Pro Loco. Non lo ha fatto la Giunta comunale». <b>Il consigliere Garofolo ha quindi sottolineato come l’immagine della partecipazione attiva dei cittadini nelle decisioni amministrative dovrebbe essere totalmente opposta</b>: «Non intendiamo spiegare in questo contesto cosa sono l’urbanistica ed il bilancio partecipato – afferma – ci limitiamo soltanto a dire che i cittadini meritano rispetto e vanno coinvolti. Questa vicenda è emblematica di come l’attuale amministrazione navighi a vista, invece di programmare la propria attività sulla base di una visione complessiva del futuro. Bisogna partire dallo studio dei problemi e delle esigenze della comunità, elaborare delle soluzioni tenute insieme da una visione unitaria, e attraverso il confronto ripetuto con i cittadini tradurre il tutto in progetti concreti: poi, in base ad una coerente scala delle priorità, si stabilisce quali progetti finanziare con risorse proprie e quali riporre in attesa che arrivi il bando su misura». <b>«Se la Giunta Tartabini – conclude Garofolo – avesse ascoltato per tempo i cittadini, non si sarebbe trovata in mezzo alle critiche di forze politiche e residenti a dover fare totale retromarcia rispetto al progetto definitivo approvato nel marzo 2018, con i tempi ormai ristretti per definire le varie modifiche»</b>.</p>
    </article>
  </body>
</html>