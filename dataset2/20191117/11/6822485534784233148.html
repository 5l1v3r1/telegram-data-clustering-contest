<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826068.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T11:49:00+00:00"/>
    <meta property="og:title" content="سازمان صمت استان تهران: اجازه گرانی نمی‌دهیم"/>
    <meta property="og:description" content="یدالله صادقی در گفت‌وگو با ایسنا، اظهار کرد: نظارت ویژه بر فرایندهای تامین، توزیع و فروش کالا برقرار بوده و بر شبکه‌های فروش و خرده‌فروشان نظارت می‌کنیم."/>
  </head>
  <body>
    <article>
      <h1>سازمان صمت استان تهران: اجازه گرانی نمی‌دهیم</h1>
      <address>
        <time datetime="2019-11-17T11:49:00+00:00">17 Nov 2019, 11:49</time>
      </address>
      <p>رییس سازمان صنعت، معدن و تجارت (صمت) استان تهران اعلام کرد: طرح بازرسی و نظارت بر بازار کالا ادامه دارد و تاکنون هیچ گزارشی مبنی بر افزایش قیمت در سطح بازار نداشته‌ایم.</p>
      <p>یدالله صادقی در گفت‌وگو با ایسنا، اظهار کرد: نظارت ویژه بر فرایندهای تامین، توزیع و فروش کالا برقرار بوده و بر شبکه‌های فروش و خرده‌فروشان نظارت می‌کنیم.</p>
      <p>وی ادامه داد: این نظارت‌ها همچنان ادامه داشته و به محض آنکه گزارشی دریافت شود و تغییر قیمت کالایی احساس شود، فورا به آن رسیدگی شده و اجازه افزایش قیمت به آن نخواهیم داد.</p>
      <p>رییس سازمان صنعت، معدن و تجارت استان تهران تاکید کرد: تاکنون تغییر قیمتی در سطح بازار گزارش نشده است. هیچ افزایش قیمتی در کالاهای اولویت‌دار که حدود ۱۰۰ قلم هستند که مایحتاج مردم هست؛ ایجاد نشده است.</p>
      <p>وی خاطرنشان کرد: به اندازه کافی ذخیره‌سازی کالا صورت گرفته و در هیچ کالایی کمبود وجود ندارد ضمن اینکه در صورت نیاز و برای کنترل بازار این ذخایر وارد بازار خواهد شد.</p>
    </article>
  </body>
</html>