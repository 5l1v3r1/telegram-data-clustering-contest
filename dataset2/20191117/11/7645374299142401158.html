<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/17/news/minibasket_varese_allenatore_picchiato_da_papa_-241250163/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T11:29:00+00:00"/>
    <meta property="og:title" content="L'allenatore di minibasket picchiato da un papà: &quot;Non insultate la sua famiglia&quot;"/>
    <meta property="og:description" content="Dopo la notizia di un genitore che ha rotto il naso all'allenatore di suo figlio, sui social si sono scatenati gli attacchi a sua moglie e ai suoi figli."/>
  </head>
  <body>
    <article>
      <h1>L'allenatore di minibasket picchiato da un papà: "Non insultate la sua famiglia"</h1>
      <h2>Dopo la notizia di un genitore che ha rotto il naso all'allenatore di suo figlio, sui social si sono scatenati gli attacchi a sua moglie e ai suoi figli. La società: "Basta polemiche e mancanza di rispetto, potremmo non ammettere più i genitori alle partite"</h2>
      <address><time datetime="2019-11-17T11:29:00+00:00">17 Nov 2019, 11:29</time> by <a rel="author">LUCIA LANDONI</a></address>
      <p>"Chi prende di mira la moglie e i figli di quell'uomo sbaglia almeno quanto ha sbagliato lui quando mi ha picchiato": quello di Roberto Guali, l'allenatore della squadra di minibasket Basket 2000 di Lavena Ponte Tresa (nel Varesotto) che lo scorso weekend al termine di una partita <a href="https://milano.repubblica.it/cronaca/2019/11/15/news/minibasket_luino_aggredito_allenatore_da_genitore-241186039/">è stato aggredito dal padre</a> di uno dei suoi piccoli giocatori, è un appello ad abbassare i toni, in modo che del brutto gesto di cui è stato vittima non facciano le spese bambini incolpevoli.<br/><br/>L'episodio, denunciato prima con un comunicato congiunto firmato dai presidenti delle società Pallacanestro Verbano Luino e Basket 2000 Lavena Ponte Tresa e poi con un lungo sfogo dello stesso Guali pubblicato sulla pagina Facebok "La giornata tipo", ha suscitato un'ondata di indignazione. Al punto tale che ora è proprio chi ha subito l'aggressione a chiedere di mettere un freno: "La famiglia dell'uomo che mi ha colpito sta vivendo troppe difficoltà - spiega Roberto Guali - È giusto che paghi lui, ma non sua moglie e soprattutto non i suoi figli".<br/><br/>Sulla stessa lunghezza d'onda la società: "A noi non interessa alimentare polemiche, ma far arrivare ai bambini e alle loro famiglie un messaggio fondamentale, ovvero che qui le regole della buona educazione e del rispetto reciproco devono sempre essere rispettate - sottolinea Giuseppe Cosentino, presidente del Basket 2000 Lavena Ponte Tresa - Altrimenti potremmo addirittura prendere la decisione drastica di non ammettere più i genitori alle partite".<br/><br/>La moglie del genitore manesco ha scritto una lettera ai giornali locali chiedendo di tenere conto anche dei suoi sentimenti e di quelli dei loro tre figli, che stanno soffrendo per l'odio e il disprezzo che tante persone stanno manifestando nei confronti della loro famiglia. "Lo voglio ribadire, i suoi bambini non devono pagare per il suo errore - conclude Guali - Non li faccio pagare io in nessun modo quando li alleno in palestra e così devono fare anche gli altri".</p>
    </article>
  </body>
</html>