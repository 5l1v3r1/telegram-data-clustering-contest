<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/rus-savas-ucaklari-idlib-i-vurdu-olu-ve-yaralilar-var-1207777.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-17T11:56:00+00:00"/>
    <meta property="og:title" content="Rus savaş uçakları İdlib'i vurdu! Ölü ve yaralılar var"/>
    <meta property="og:description" content="Rus savaş uçaklarının İdlib'e düzenlediği hava saldırılarında 9 sivil hayatını kaybetti, 10 sivil yaralandı."/>
  </head>
  <body>
    <article>
      <h1>Rus savaş uçakları İdlib'i vurdu! Ölü ve yaralılar var</h1>
      <h2>Rus savaş uçaklarının İdlib'e düzenlediği hava saldırılarında 9 sivil hayatını kaybetti, 10 sivil yaralandı.</h2>
      <address>
        <time datetime="2019-11-17T11:56:00+00:00">17 Nov 2019, 11:56</time>
      </address>
      <p><b>Suriye'de</b>, muhaliflere ait uçak gözlemevine göre, Rus savaş uçakları, İdlib Gerginliği Azaltma Bölgesi sınırları içerisindeki Serakib ilçesinde, Ureynibe, Fattire, Bsakla ve Mellace köylerine hava saldırıları düzenledi.</p>
      <p>
        <b>İdlib Sivil Savunma (Beyaz Baretliler) yetkililerinden alınan bilgiye göre, Rusya'nın sabah saatlerindeki saldırılarında, Serakib'de 4 ve Mellace köyünde 5 toplam 9 sivil hayatını kaybetti, 10 sivil yaralandı.</b>
      </p>
      <p>Esad rejimi de İdlib Gerginliği Azaltma Bölgesi sınırları içerisindeki Keferenbil ilçesi, Kebbine ve Maarzite yerleşimlerine kara ve hava saldırısı düzenlendi.</p>
      <p>Sivil Savunma ekipleri, olay yerinde enkaz kaldırma çalışmalarını sürdürüyor.</p>
      <p>
        <b>GEÇEN AY 75 SİVİL ÖLMÜŞTÜ</b>
      </p>
      <p>Yerel sivil toplum kuruluşlarından "Suriye Müdahale Koordinatörlüğü"nün verilerine göre, Esad rejimi ve destekçisi Rusya'nın, İdlib Gerginliği Azaltma Bölgesi sınırları içerisindeki yerleşimlere yönelik saldırıları yüzünden bu ayın ilk yarısında yaklaşık 40 bin sivil yerinden edildi.</p>
      <p>Sivil Savunmanın raporuna göre, Esad rejimi, İran destekli yabancı <b>terörist </b>gruplar ve Rusya'nın, İdlib'de geçen ay sivil yerleşimlere yaptığı saldırılarda 13'ü çocuk 75 sivil hayatını kaybetmişti.</p>
      <p>Türkiye ile Rusya arasında 17 Eylül 2018'de imzalanan mutabakattan bu yana İdlib Gerginliği Azaltma Bölgesi'nde, rejim ve Rusya'nın saldırılarında 1300'den fazla sivil öldü.</p>
      <p>Saldırıların yoğun olduğu yerlerden, nispeten sakin yerlere ve özellikle Türkiye sınırı yakınına göç edenlerin sayısı ise son bir yılda 1 milyonu aştı.</p>
    </article>
  </body>
</html>