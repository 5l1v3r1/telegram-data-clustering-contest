<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33104/disney-e-the-mandalorian-il-torrent-colpisce-ancora"/>
    <meta property="og:site_name" content="DDay.it"/>
    <meta property="article:published_time" content="2019-11-17T11:05:00+00:00"/>
    <meta property="og:title" content="Disney+ e The Mandalorian: “Il torrent colpisce ancora”"/>
    <meta property="og:description" content="Il lancio del servizio di streaming in soli 3 paesi al mondo con un contenuto “esclusivo” di alto livello hanno portato, come previsto, ad un altissimo livello di condivisioni sui siti pirata."/>
  </head>
  <body>
    <article>
      <h1>Disney+ e The Mandalorian: “Il torrent colpisce ancora”</h1>
      <h2>Il lancio del servizio di streaming in soli 3 paesi al mondo con un contenuto “esclusivo” di alto livello hanno portato, come previsto, ad un altissimo livello di condivisioni sui siti pirata.</h2>
      <address><time datetime="2019-11-17T11:05:00+00:00">17 Nov 2019, 11:05</time> by <a rel="author">Roberto Pezzali</a></address>
      <p>Utilizzare una serie TV esclusiva, ambientata in quella galassia lontana, seguita ed amata in tutto il mondo per il lancio di un servizio di streaming, ha avuto un esito assolutamente prevedibile. Sono servite infatti solo 3 ore per avere, condiviso tramite torrent, <b>una copia perfetta in alta definizione di The Mandalorian</b>.</p>
      <p>Niente di troppo difficile: Disney+ usa Widewine come sistema di protezione, scelta praticamente obbligata se si vuole mantenere una buona compatibilità con l’hardware esistente. Nel giro di due giorni The Mandalorian aveva già raggiunto un numero di condivisioni pirata altissimo, e<b> la stessa cosa sta succedendo nelle ultime ore anche con il secondo degli otto episodi</b>.</p>
      <figure>
        <img src="https://cdn.dday.it/system/uploads/picture/image/58781/content_small_mand.jpg"/>
      </figure>
      <p>The Mandarlorian finirà a dicembre, sono solo 8 puntate, e la probabilità che quasi tutti gli appassionati di Guerre Stellari lo vedano per intero, senza pagarlo (non si può), è altissima. Disney sta avviando azioni di disturbo, sta segnalando i link ai motori di ricerca per farli rimuovere, ma è “solletico”: per ogni link cancellato dieci nuovi ne arrivano. </p>
      <p>La presenza di esclusive porta inevitabilmente alla crescita della pirateria, è così da tempo ed è davvero difficile contrastare questo fenomeno, ma in questo caso il lancio di Disney+ in soli tre paesi, Canada, Usa e Olanda <b>ha spinto anche coloro che ci sarebbero volentieri abbonati per vedere la serie TV a scaricarla</b>, impossibile resistere al richiamo del lato oscuro della Forza. </p>
      <p>C’è solo una variabile in tutto questo che esula però dagli schemi e lascia qualche dubbio, il doppiaggio. Perché The Mandalorian, trasmesso solo negli Usa, in Olanda e in Canada, <b>è l’unico contenuto di tutta Disney+ con il doppiaggio e i sottotitoli in tutte le lingue più note al mondo, italiano incluso. </b>Siamo rimasti stupiti pure noi <a href="https://www.dday.it/redazione/33043/disney-plus-italiano-mandalorian-4k">quando abbiamo provato Disney Plus la settimana scorso al lancio</a>, in Usa, e ci siamo trovati davanti ad una serie già doppiata. </p>
      <p>Oltre alla serie TV sul mandaloriano esistono anche altri contenuti originali, non moltissimi, ma per questi è disponibile la sola lingua inglese, ad esempio Lilli e il Vagabondo in versione live action.</p>
      <p>The Mandalorian, fortissimo appeal internazionale, ambientato in una saga seguita da milioni di persone in tutto il mondo, con la lingua e i sottotitoli in tutte le lingue più note <b>sembra quasi fatto apposta per diventare in poche settimane la serie TV più piratata e diffusa del pianeta</b>. Siamo davanti ad un contenuto di ottima qualità, che sicuramente piacerà a chi ha adorato i primi episodi di Star Wars: la pubblicità perfetta per un servizio che tra qualche mese arriverà in tutto il mondo.</p>
    </article>
  </body>
</html>