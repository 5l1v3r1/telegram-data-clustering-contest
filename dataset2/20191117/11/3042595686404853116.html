<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/helt-idiotisk/71828880"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T11:57:57+00:00"/>
    <meta property="og:title" content="- Helt idiotisk"/>
    <meta property="og:description" content="Tidligere Unge Høyre-leder Kristian Tonning Riise snakker ut i sitt første intervju etter metoo-saken."/>
  </head>
  <body>
    <article>
      <h1>- Helt idiotisk</h1>
      <h2>Tidligere Unge Høyre-leder Kristian Tonning Riise snakker ut i sitt første intervju etter metoo-saken.</h2>
      <address><time datetime="2019-11-17T11:57:57+00:00">17 Nov 2019, 11:57</time> by <a rel="author">Arnhild Aass Kristiansen</a></address>
      <p>Det var i januar i fjor at <a href="https://www.aftenposten.no/norge/politikk/i/KvpP0e/hoeyre-syv-nye-varsler-i-unge-hoeyre">Aftenposten</a> avdekket at det var <a href="https://www.dagbladet.no/nyheter/hoyre-til-dagbladet---varslene-gjelder-flere-personer/69335249">kommet inn flere varsler</a> mot Tonning Riise, og at Unge Høyre hadde fått varsel om atferden hans allerede i 2013.</p>
      <p>Søndag sendes dokumentaren <a href="https://sumo.tv2.no/programmer/fakta/vaart-lille-land/sesong-8/vaart-lille-land-8-episode-6-1515136.html?showPlayer=true&amp;utm_source=tv2.no&amp;utm_medium=toppbanner&amp;utm_campaign=november2019">«Vårt Lille Land» på TV 2, </a>der den tidligere Unge Høyre-lederen tar ansvar og erkjenner sine feil, samtidig som han gir sin versjon av hva som skjedde.</p>
      <p>- Du kan være 25 år gammel og ligge med noen på 16 år i en organisasjon hvor du har framtredende tillitsverv. Det er jo helt … Utrolig uansvarlig. Det er ikke noe annet å si om det, sier han.</p>
      <h3>Innrømmer sjekking</h3>
      <p>I programmet innrømmer han aktiv sjekking overfor yngre jenter i ungdomspartiet.</p>
      <p>
        <i>- Hvor stor aldersforskjell var det mellom deg og jentene du fikk et forhold til, eller hadde en affære med? blir han spurt.</i>
      </p>
      <p>- På det meste kunne det være at jeg var 24-25 og de var 16-17. Kan ikke si at det forekom veldig ofte. Men det forekom.</p>
      <p>
        <i>- Hva tenker du om det?</i>
      </p>
      <p>
        <b>- I dag tenker jeg at det er helt idiotisk. Forferdelig dumt, sier han til programleder Gerhard Helskog.</b>
      </p>
      <h3>Vil gi sin versjon</h3>
      <p>Det kom inn<a href="https://www.dagbladet.no/nyheter/15-varsler-om-seksuell-trakassering-i-hoyre-og-unge-hoyre---vi-har-sviktet/69347926"> elleve varsler mot Kristian Tonning Riise </a>som trakk seg som leder av Unge Høyre i januar 2018.</p>
      <p>Høyre konkluderte med at han hadde brutt partiets etiske retningslinjer om <a href="https://www.dagbladet.no/nyheter/gjentatte-brudd-pa-hoyres-retningslinjer/69610700">seksuell trakassering, alkoholbruk, og opptreden overfor medlemmer.</a></p>
      <p>Den mest alvorlige saken var en konkret hendelse på et fylkesårsmøte i 2014. Ifølge varslet skulle Riise ha hatt seksuell omgang med en da 16 år gammel jente, som var svært beruset og ute av stand til å gjøre rede for seg.</p>
      <p>
        <b>I intervjuet med TV 2 beklager han også denne episoden. Han sier imidlertid at han ikke forsto at hun var full og gir en annen versjon av hendelsesforløpet en det som tidligere har vært kjent.</b>
      </p>
      <p>- Det er ikke det at jeg ikke tror på henne når hun sier at hun var så beruset at hun ikke husker noe særlig. Altså det har jeg ikke noe grunnlag for å betvile hennes historie på det. Det eneste jeg kan si at det ikke var mulig for meg å oppfatte det på tidspunktet, sier han i programmet.</p>
      <p>
        <b>Han avviser også at han fikk i oppgave å passe på henne, noe andre som var til stede på festen har sagt.</b>
      </p>
      <p>- Den påstanden skjønner jeg ikke hvor kommer fra, sier han.</p>
      <h3>Vil ikke medvirke</h3>
      <p>16-åringen som omtales er nå voksen. Hun har lagt saken bak seg og ønsker ikke å medvirke, opplyser TV2.</p>
      <p>Advokat Ellen Holager Andenæs, som har bistått kvinnen, sier det samme til Dagbladet etter at programmet har sendt.</p>
      <p>- Hun ønsker ikke å medvirke overhodet, og har ingen kommentarer til dette, sier Andenæs.</p>
      <p>Etter at Aftenposten omtalte saken, ble den undersøkt av politiet, som valgte<a href="https://www.dagbladet.no/nyheter/politiet-apner-ikke-etterforskning-i-tonning-riise-sak/69410553"> å ikke starte etterforskning</a>, noe som var i tråd med den berørte kvinnens ønske.</p>
      <h3>Tung tid</h3>
      <p>Tonning Riise <a href="https://www.dagbladet.no/nyheter/trekker-seg-som-leder-for-unge-hoyre/69331216">trakk seg som leder av Unge Høyre,</a> men sitter som folkevalgt på Stortinget ut perioden. I mars ble det klart at han <a href="https://www.dagbladet.no/nyheter/hjalp-tonning-riise-si-nei/70867158">ikke tar gjenvalg</a> på Stortinget i 2021.</p>
      <p>Høyre-politikeren beskriver en svært tung tid etter at saken sprakk i mediene.</p>
      <p>- Det er jo som om hele livet ditt faller sammen, sier Tonning Riise.</p>
      <p>Verre enn tapet av politiske verv, sier han at følelsen av at alle så på ham opplevdes. Han takker gode venner rundt seg for at han kom seg gjennom det.</p>
      <p>Dagbladet har spurt Tonning Riise om hvorfor han snakker ut nå.</p>
      <p>
        <b>- Jeg har gitt de svarene jeg trenger å gi i programmet. Anbefaler folk å se det. Utover det har jeg ingen ytterligere kommentarer nå, skriver han i en melding.</b>
      </p>
      <h3>Ble ikke varslet</h3>
      <p>Som Dagbladet tidligere har skrevet, <a href="https://www.dagbladet.no/kultur/snakker-ut-om-metoo---spesielt/71822677">reagerer både Unge Høyre og Høyres generalsekretær John-Ragnar Aarset </a>på at de ikke ble kontaktet før programmet ble sendt.</p>
      <p>- Vi fikk ved en tilfeldighet informasjon om at TV 2 skal sende et program hvor Kristian forteller sin side av historien, sier Daniel Skjevik-Aasberg, fungerende leder i Unge Høyre til Dagbladet.</p>
      <p>
        <b>- Jeg synes det er spesielt at de ikke valgte å informere oss slik at vi kan ivareta varslerne på en god måte, sier han.</b>
      </p>
      <p>Etter å ha sett programmet sier Daniel Skjevik-Aasberg at han registrerer at Kristian Tonning Riise har en annen versjon av hva som skjedde enn Unge Høyre.</p>
      <p>- Jeg reagerer på at han sier han ikke forstod hvilken rolle og hvilket ansvar han hadde. Det ble kommunisert til han ved flere anledninger, mener den fungerende Unge Høyre-lederen.</p>
      <p>John-Ragnar Aarset var sentral i behandlingen av varslene mot Tonning Riise og mener de burde blitt informert.</p>
      <p>- Av hensyn til varslerne, burde vi vært kjent med dette, slik at de kunne være forberedt på den belastningen det vil være for dem, sier Aarset.</p>
      <p>
        <b>- Det er bare et varsel vi tar opp, og der er varsleren orientert og har fått tilbud om å kommentere, var Gerhard Helskogs svar på dette.</b>
      </p>
      <p>John-Ragnar Aarset har nå sett intervjuet. Han skriver i en melding at han umiddelbart ikke har noen ytterligere kommentarer. Skjevik-Aasberg har foreløpig ikke hatt anledning til å kommente programmet etter at det er sendt.</p>
    </article>
  </body>
</html>