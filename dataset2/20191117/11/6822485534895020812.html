<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826073.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T11:58:00+00:00"/>
    <meta property="og:title" content="سخنگوی هیات رئیسه مجلس: همه موظفند از افزایش قیمت بنزین حمایت کنند"/>
    <meta property="og:description" content="به گزارش ایسنا، اسدالله عباسی در حاشیه جلسه علنی صبح امروز (یکشنبه) مجلس شورای اسلامی با اشاره به مباحث مطروحه در جلسه غیرعلنی مجلس برای افزایش قیمت بنزین، گفت: مصوبه سران قوا برای افزایش قیمت بنزین پس از تایید رهبری لازم‌الاجراست. پیش از این هم مجلس شورای اسلامی قانون هدفمندی یارانه‌ها را مصوب کرده بود ولی دولت در نحوه‌ی اجرا تاخیر داشت."/>
  </head>
  <body>
    <article>
      <h1>سخنگوی هیات رئیسه مجلس: همه موظفند از افزایش قیمت بنزین حمایت کنند</h1>
      <address>
        <time datetime="2019-11-17T11:58:00+00:00">17 Nov 2019, 11:58</time>
      </address>
      <p>سخنگوی هیات رییسه مجلس شورای اسلامی با بیان این‌که مجلس شورای اسلامی با توجه به فرمایشات رهبری فواید اجرای طرح افزایش قیمت بنزین را به نفع مردم در نظر خواهد گرفت گفت که اگرچه ایرادات و انتقاداتی به زمان و شیوه این طرح وجود داشته، اما همه موظف هستند همه از آن حمایت کنند.</p>
      <p>به گزارش ایسنا، اسدالله عباسی در حاشیه جلسه علنی صبح امروز (یکشنبه) مجلس شورای اسلامی با اشاره به مباحث مطروحه در جلسه غیرعلنی مجلس برای افزایش قیمت بنزین، گفت: مصوبه سران قوا برای افزایش قیمت بنزین پس از تایید رهبری لازم‌الاجراست. پیش از این هم مجلس شورای اسلامی قانون هدفمندی یارانه‌ها را مصوب کرده بود ولی دولت در نحوه‌ی اجرا تاخیر داشت.</p>
      <p>وی ادامه داد: در جلسه امروز تصمیم گرفته شد که کمیسیون برنامه و بودجه و مرکز پژوهش‌های مجلس شورای اسلامی ایراداتی که به شیوه‌ی اجرایی این طرح وارد است را جهت کاهش فشار بر مردم بررسی و رفع اشکال کنند و از سوی دیگر قرار شد هرچه سریع‌تر درآمد حاصل از افزایش قیمت بنزین به حساب‌های مردم واریز شود.</p>
      <p>عباسی ادامه داد: در ارتباط با نظارت بر قیمت‌ها، قوه قضاییه و سایر دستگاه‌های نظارتی به همراه کمیسیون اقتصادی و سایر کمیسیون‌های تخصصی مجلس شورای اسلامی بررسی لازم را انجام خواهند داد تا افزایش قیمت بنزین به سایر کالاها تسری پیدا نکند و بازار نظارت و مدیریت شود.</p>
      <p>سخنگوی هیات رییسه مجلس شورای اسلامی با اشاره به بیانات رهبری درباره افزایش قیمت بنزین اظهار کرد: مجلس شورای اسلامی با توجه به فرمایشات مقام معظم رهبری در تلاش است به نحو شایسته فواید اجرای این طرح را به نفع مردم در نظر بگیرد و از این مساله حمایت کند. البته اشکالات و ایراداتی که وجود دارد باید برطرف شود تا مردم دچار زیان و خسارت نشوند.</p>
      <p>وی با بیان این‌که نمایندگان در جلسه غیرعلنی مجلس شورای اسلامی ایراداتی به زمان و شیوه اجرای طرح افزایش قیمت بنزین وارد می‌دانستند، در پاسخ به سوالی درباره طرح سوال از رییس جمهور در این زمینه اضافه کرد: بحثی درباره استیضاح مطرح نشد اگرچه ایراد و انتقاد به زمان اجرا و شیوه آن که مناسب نبوده وارد شده اما در حال حاضر که طرح اجرایی شده همه موظفند براساس اصل ۱۷۶ قانون اساسی از آن حمایت کنند و مسیر را ادامه دهند البته در آینده اصلاحاتی را در این زمینه شاهد خواهیم بود که به سود مردم است و مردم دچار ضرر و زیان نخواهند شد.</p>
      <p>عباسی درباره طرح‌های ۲ و ۳ فوریتی نمایندگان برای توقف افزایش قیمت بنزین نیز اظهار کرد: جوانب مختلف این موضوع مورد توجه قرار گرفت و پیشنهاداتی مطرح شد، اما طرح دو فوریتی یا سه فوریتی در این زمینه اعلام وصول نشده و قرار است کمیسیون‌های تخصصی درباره چگونگی اجرای بهتر قانون و آنچه به سود مردم است تصمیم‌گیری کنند.</p>
    </article>
  </body>
</html>