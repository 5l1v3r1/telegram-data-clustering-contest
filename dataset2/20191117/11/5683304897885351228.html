<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/kerala-university-mark-row-vc-ordered-to-cancel-moderation.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T11:25:00+00:00"/>
    <meta property="og:title" content="മാര്‍ക്ക് തട്ടിപ്പ് വിവാദം: മോഡറേഷന്‍ റദ്ദാക്കാ‍ന്‍ വൈസ് ചാന്‍സലറുടെ നിര്‍ദേശം"/>
    <meta property="og:description" content="തിരുവനന്തപുരം∙ കേരള സര്‍വകലാശാല മാര്‍ക്ക് തട്ടിപ്പ് വിവാദത്തില്‍ മോഡറേഷന്‍ റദ്ദാക്കാ‍ന്‍ വൈസ് ചാന്‍സലറുടെ നിര്‍ദേശം. മോഡറേഷനില്‍ കൃത്രിമം.Kerala University. mark Moderation Issue. Malayalam news. manorama Online. Kerala University VC. latest news. Mark row. മാർക്ക് തട്ടിപ്പ്.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മാര്‍ക്ക് തട്ടിപ്പ് വിവാദം: മോഡറേഷന്‍ റദ്ദാക്കാ‍ന്‍ വൈസ് ചാന്‍സലറുടെ നിര്‍ദേശം</h1>
      <address><time datetime="2019-11-17T11:25:00+00:00">17 Nov 2019, 11:25</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കേരള സര്‍വകലാശാല മാര്‍ക്ക് തട്ടിപ്പ് വിവാദത്തില്‍ മോഡറേഷന്‍ റദ്ദാക്കാ‍ന്‍ വൈസ് ചാന്‍സലറുടെ നിര്‍ദേശം. മോഡറേഷനില്‍ കൃത്രിമം കണ്ടെത്തിയതിനെത്തുടര്‍ന്നാണ് നടപടി. മാര്‍ക്ക് ലിസ്റ്റുകള്‍ പിന്‍വലിക്കാനും നിര്‍ദേശം നല്‍കി. മോഡറേഷന്‍ ലഭിച്ചവരുടെ മാര്‍ക്ക് ലിസ്റ്റുകളായിരിക്കും പിന്‍വലിക്കുക. 2016 മുതൽ 2019 വരെ നടന്ന പതിനാറോളം ബിഎ, ബിഎസ്‌സി പരീക്ഷകളിലാണ് ക്രമക്കേട് നടന്നിരിക്കുന്നത്.</p>
      <p>മാർക്ക് കംപ്യൂട്ടറിൽ രേഖപ്പെടുത്തുന്നതിനായി രണ്ട് ഡപ്യൂട്ടി രജിസ്ട്രാർമാർക്ക് നൽകിയ പാസ്‌വേർഡ് ദുരുപയോഗം ചെയ്തെന്ന് പ്രാഥമിക അന്വേഷണത്തിൽ തെളിഞ്ഞിരുന്നു. മാർക്ക് കംപ്യൂട്ടറിൽ രേഖപ്പെടുത്താനായി പാസ്‌വേർഡ് പരീക്ഷാ വിഭാഗത്തിലെ പല ജീവനക്കാർക്കും നൽകിയിരുന്നുവെന്ന് ഇവർ സർവകലാശാലയെ അറിയിച്ചിട്ടുണ്ട്.  2018 ൽ ഇതിൽ ഒരു ഉദ്യോഗസ്ഥ തസ്തിക മാറിപ്പോയിട്ടും അവരുടെ പാസ്‌വേർഡ് മരവിപ്പിക്കാൻ ഐടി സെൽ മുൻകൈയെടുത്തില്ല. രണ്ടാമത് ഇതേ തസ്തികയിൽ വന്ന ഉദ്യോഗസ്ഥയുടെ പാസ്‌വേർഡും ദുരുപയോഗം ചെയ്യപ്പെട്ടതായാണ് റിപ്പോർട്ട്.</p>
      <p>2016 ജൂൺ മുതൽ 2019 ജനുവരി വരെ നടന്ന 16 പരീക്ഷകളിലാണു തട്ടിപ്പു നടത്തി നൂറുകണക്കിനു വിദ്യാർഥികളെ ജയിപ്പിച്ചത്. ഇത് ആരാണ് ചെയ്തതെന്നോ തോറ്റ എത്ര പേർക്ക് പ്രയോജനമുണ്ടായെന്നോ കണ്ടെത്താനായിട്ടില്ല. അതേസമയം ക്രൈംബ്രാഞ്ച് അന്വഷണത്തോടൊപ്പം സ്വന്തം നിലയ്ക്ക് അന്വേഷണം നടത്താനും കേരള സർവകലാശാല തീരുമാനിച്ചു. ഇതിനായി മൂന്നംഗ പ്രത്യേക സമിതിയെയും സർവകലാശാല നിയോഗിച്ചു. ഇവരുടെ റിപ്പോർട്ട് കണക്കിലെടുത്താകും സർവകലാശാലയുടെ അന്തിമ തീരുമാനം.</p>
      <p><b>English Summary</b> : Kerala University Mark row: VC asked to cancel moderation</p>
    </article>
  </body>
</html>