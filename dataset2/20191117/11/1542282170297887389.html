<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/17/minimata-politikwn-arxigwn-epeteio-politexneiou"/>
    <meta property="og:site_name" content="euronews"/>
    <meta property="article:published_time" content="2019-11-17T11:43:07+00:00"/>
    <meta property="og:title" content="Τα μηνύματα των πολιτικών αρχηγών για την επέτειο του Πολυτεχνείου"/>
    <meta property="og:description" content="Τι αναφέρουν οι πολιτικοί αρχηγοί στα μηνύματά τους για την επέτειο του Πολυτεχνείου"/>
  </head>
  <body>
    <article>
      <h1>Τα μηνύματα των πολιτικών αρχηγών για την επέτειο του Πολυτεχνείου</h1>
      <address><time datetime="2019-11-17T11:43:07+00:00">17 Nov 2019, 11:43</time> by <a rel="author">euronews </a></address>
      <p>Τα δικά τους μηνύματα έστειλαν οι πολιτικοί αρχηγοί για την επέτειο των <a href="https://gr.euronews.com/2019/11/16/korifonontai-oi-ekdiloseis-mnimis-sto-politexneio">46 χρόνων από την εξέγερση του Πολυτεχνείου.</a></p>
      <p>«Η Επέτειος της Εξέγερσης του Πολυτεχνείου, αυτής της κορυφαίας στιγμής της Αντίστασης κατά της εθνικώς εγκληματικής εφτάχρονης δικτατορίας 1967-1974, είναι Επέτειος Μνήμης των Αγωνιστών και των θυμάτων που έπεσαν στον βωμό της Δημοκρατίας, κατά την διάρκεια αυτής της σκοτεινής περιόδου» σημειώνει ο <b>Πρόεδρος της Δημοκρατίας Προκόπης Παυλόπουλος</b>.</p>
      <p>Στο μήνυμά του για την επέτειο της εξέγερσης του Πολυτεχνείου ο Πρόεδρος της Δημοκρατίας υπογραμμίζει: «Είναι όμως, ταυτοχρόνως, και διαρκής πηγή έμπνευσης ως προς την αξία της Ελευθερίας, η οποία για εμάς, τους Έλληνες, είναι, όπως έχει αποδείξει η Ιστορία μας, αρχή βιωματική, με την έννοια ότι οι Έλληνες είμαστε Λαός και Έθνος της Ελευθερίας».</p>
      <p>«Κατά συνέπεια, η Επέτειος της εξέγερσης του Πολυτεχνείου μας υπενθυμίζει ότι οφείλουμε ν’ αγωνιζόμαστε υπέρ της Ελευθερίας και της Δημοκρατίας στο διηνεκές, εκπέμποντας, urbi et orbi, το μεγάλο “Όχι” σε κάθε μορφής τυραννία και το μεγάλο “Ναι” στον Άνθρωπο και τα Θεμελιώδη Δικαιώματά του” καταλήγει ο κ. Παυλόπουλος.</p>
      <h3>Μητσοτάκης: Μετατρέπουμε την ιστορική μνήμη σε δημιουργικό παρόν</h3>
      <p>«Σαράντα έξι χρόνια μετά, θυμόμαστε και διδασκόμαστε, μετατρέποντας την ιστορική μνήμη σε δημιουργικό παρόν. Τιμούμε τους αγώνες για Δημοκρατία με περισσότερη και καλύτερη Δημοκρατία. Με ανάπτυξη για όλους, ασφάλεια για όλους!» αναφέρει σε ανάρτησή του στο Facebook ο πρωθυπουργός Κυριάκος Μητσοτάκης για την 46η επέτειο από την εξέγερση του Πολυτεχνείου.</p>
      <figure>
        <iframe data-src="https://twitter.com/euronewses/status/1196002892043472898" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κ. Μητσοτάκης σημειώνει «αφήνουμε πίσω ψεύτικα, διχαστικά, συνθήματα. Κάνουμε την φετινή επέτειο του Πολυτεχνείου αφετηρία περισυλλογής, ευθύνης και προόδου. Ενωμένοι οι Έλληνες, οικοδομούμε μια καλύτερη Ελλάδα. Την Ελλάδα που μας αξίζει. Με αλήθεια, σχέδιο, δουλειά και αποτέλεσμα. Προχωρούμε μπροστά!».</p>
      <h3>Τσίπρας: Θα είμαστε εκεί για να στείλουμε μήνυμα αντίστασης στη συντήρηση και την οπισθοδρόμηση</h3>
      <p>«Φέτος έχουμε πολλούς λόγους να είμαστε εκεί», αναφέρει ο αρχηγός της αξιωματικής αντιπολίτευσης, Αλέξης Τσίπρας, στο μήνυμά του για την 46η επέτειο της εξέγερσης του Πολυτεχνείου.</p>
      <p>«46 χρόνια μετά την εξέγερση του Πολυτεχνείου, θυμόμαστε, την έφοδο των παιδιών του Νοέμβρη στον ουρανό και τιμούμε όσους έδωσαν τη ζωή τους για την ελευθερία. Αλλά και όλες και όλους εκείνους που είπαν το μεγάλο «Όχι» στην αμερικανοκίνητη χούντα, όταν αυτό το «Όχι» κόστιζε διωγμούς, βασανιστήρια, φυλακίσεις, εξορίες.</p>
      <figure>
        <iframe data-src="https://twitter.com/euronewses/status/1195980873172160512" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Φέτος έχουμε πολλούς λόγους να είμαστε εκεί.</p>
      <p>Όχι μόνο γιατί οι παλιοί υμνητές της χούντας δε βρίσκονται πια μόνο στο περιθώριο αλλά και σε κυβερνητικούς θώκους να ομνύουν στη κανονικότητα.</p>
      <p>Ούτε μόνο γιατί η άγρια καταστολή αναβαθμίζεται σε κυβερνητική στρατηγική αναγκαστικότητας.</p>
      <p>Θα είμαστε εκεί κυρίως για να στείλουμε μήνυμα αντίστασης στο κύμα της συντήρησης και της οπισθοδρόμησης αλλά και σε όσους έχουν προεξοφλήσει ότι ήρθε το τέλος της ιστορίας», είναι το μήνυμα του Αλέξη Τσίπρα.</p>
      <h3>Γεννηματά: Την εξέγερση του Πολυτεχνείου την γιορτάζουμε, δεν την αμαυρώνουμε</h3>
      <p>«Την εξέγερση του Πολυτεχνείου τη γιορτάζουμε, την τραγουδάμε, δεν την αμαυρώνουμε. Δεν νικήθηκε ποτέ. Ούτε από τανκς, ούτε από παραχάραξη, ούτε από εκμετάλλευση» τονίζει η Φώφη Γεννηματά για την 46η επέτειο της εξέγερσης του Πολυτεχνείου.</p>
      <p>Όπως σημειώνει η πρόεδρος του Κινήματος Αλλαγής: «Το Πολυτεχνείο άλλαξε την Ελλάδα. Άνοιξε το δρόμο για τη Δημοκρατία, την Ελευθερία, άνοιξε το δρόμο σε νέες ιδέες και διεκδικήσεις.</p>
      <figure>
        <iframe data-src="https://twitter.com/euronewses/status/1195968476856422402" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Και είναι καθήκον της Ελλάδας να επιστρέψει τουλάχιστον τιμή και σεβασμό στους αγωνιστές του ‘73!</p>
      <p>Είτε με μολότοφ, είτε με γκλομπ, η βία στην πλάτη της Δημοκρατίας, είναι πληγή στο σώμα της εθνικής μας αξιοπρέπειας!</p>
      <p>Είναι χαρακιά στη μνήμη των θυμάτων.</p>
      <p>Είναι ανοιχτή πληγή στις ελπίδες μας.</p>
      <p>Είναι κερκόπορτα αντιδημοκρατικών αντανακλαστικών».</p>
      <p>«Το Πολυτεχνείο Ζει, όσο κι αν προσπαθούν να το «σκοτώσουν» οι βέβηλοι και οι καπηλευτές!</p>
      <p>Το Πολυτεχνείο ζει, γιατί ήταν γνήσια επαναστατικό, αγνό, συλλογικό.</p>
      <p>Το Πολυτεχνείο ζει, γιατί αν το «σκοτώσουμε», θα έχουμε σκοτώσει και την κοινωνική μας συνείδηση!</p>
      <p>Οι Έλληνες και οι Ελληνίδες θα αγνοήσουμε τις εντάσεις που ανεύθυνα προκαλούν εκείνοι που θέλουν να διχάσουν.</p>
      <p>Θα τιμήσουμε με μνήμη και σεβασμό το Πολυτεχνείο.</p>
      <p>Με ένα γαρύφαλλο και ένα τραγούδι.</p>
      <p>Δυνατά και ειρηνικά.</p>
      <p>Με ανοιχτά, πολύχρωμα, ελεύθερα Πανεπιστήμια» καταλήγει η κ. Γεννηματά.</p>
      <h3>Κουτσούμπας: Συνεχίζουμε στα μηνύματα των αγωνιστών του Πολυτεχνείου</h3>
      <p>Τα μηνύματα του Πολυτεχνείου είναι επίκαιρα και σήμερα, στον αγώνα ενάντια στην αντιλαϊκή πολιτική της φτώχειας, της ανεργίας, της υποβάθμισης της παιδείας, ενάντια στους ιμπεριαλιστικούς σχεδιασμούς των Αμερικανών, του ΝΑΤΟ, της ΕΕ στην περιοχή, ενάντια στην τρομοκρατία, την αστυνομική βία, τον κρατικό αυταρχισμό και την καταστολή. Συνεχίζουμε στα μηνύματα που δίνουν οι αγωνιστές του Πολυτεχνείου, η εξέγερση του Πολυτεχνείου, πιο δυναμικά, πιο μαζικά, με αισιοδοξία, για την τελική νίκη του λαού και της νεολαίας.</p>
      <h3>Βαρουφάκης: Κάθε γενιά είναι καταδικασμένη να κάνει τον ίδιο αγώνα για τα ίδια ιδανικά</h3>
      <p>«Σήμερα 17 Νοέμβρη ξαναθυμόμαστε ότι κάθε νέα γενιά είναι καταδικασμένη να κάνει τον ίδιο αγώνα για τα ίδια ιδανικά, ξανά και ξανά…», τόνισε σε δήλωσή του στο Πολυτεχνείο ο Γιάνης Βαρουφάκης.</p>
      <figure>
        <img src="https://static.euronews.com/articles/stories/04/30/50/24/808x454_cmsv2_b121df13-9208-5056-9194-0c2294313c84-4305024.jpg"/>
      </figure>
      <p>Ο Γραμματέας του ΜέΡΑ25, επικεφαλής αντιπροσωπείας βουλευτών και στελεχών του κόμματος, κατέθεσαν σήμερα συμβολικά κόκκινα γαρύφαλλα στην πόρτα και τα κάγκελα του «Πολυτεχνείου το 1973» και στη συνέχεια προέβη στην εξής δήλωση:</p>
      <p>«Σήμερα βρισκόμαστε στις δαγκάνες μιας παρασιτικής ολιγαρχίας, η οποία είναι πάντοτε, στην ιστορία της χώρας μας, ξενοκίνητη. Δεν υπάρχει τελική νίκη στο λαϊκό κίνημα όπως και δεν υπάρχει και τελική ήττα στο λαϊκό κίνημα. Σήμερα 17 Νοέμβρη ξαναθυμόμαστε ότι κάθε νέα γενιά είναι καταδικασμένη να κάνει τον ίδιο αγώνα για τα ίδια ιδανικά, ξανά και ξανά…»</p>
    </article>
  </body>
</html>