<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Foment-Treball-Luca-Meo-medalla_0_2345765521.html?utm_campaign=echobox&amp;utm_medium=social&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-17T11:24:42+00:00"/>
    <meta property="og:title" content="Foment del Treball atorga a Luca de Meo la seva medalla d'honor"/>
    <meta property="og:description" content="La patronal reconeix el lideratge del president de Seat i el seu compromís amb Barcelona"/>
  </head>
  <body>
    <article>
      <h1>Foment del Treball atorga a Luca de Meo la seva medalla d'honor</h1>
      <h2>La patronal reconeix el lideratge del president de Seat i el seu compromís amb Barcelona</h2>
      <address>
        <time datetime="2019-11-17T11:24:42+00:00">17 Nov 2019, 11:24</time>
      </address>
      <p>El president de Seat, Luca de Meo, rebrà aquest dilluns la medalla d'honor a l'empresari de l'any que concedeix la patronal Foment del Treball, en reconeixement al seu "lideratge al capdavant de la companyia que presideix, que demostra una fortalesa en vendes en una etapa plena de reptes per al sector de l'automòbil".</p>
      <p>En un comunicat d'aquest diumenge, Foment del Treball ha explicat que aquest reconeixement vol premiar De Meo per la seva visió estratègica "de transformar el vehicle en un nou concepte de mobilitat, connectivitat i innovació creativa", i per situar Seat com una de les marques que més creix a Europa alhora que manté el seu compromís amb Barcelona.</p>
      <p>L'entrega tindrà lloc durant un sopar honorífic a l'Hotel Sofia de Barcelona en el qual també s'atorgaran medalles a la trajectòria empresarial a títol pòstum a l'expresident del RACC Sebastià Salvadó i a l'expresident de la Cambra de Comerç de Barcelona Miquel Valls.</p>
      <p>A més, es farà entrega dels premis Carles Ferrer Salat -que porten el nom de qui va ser el primer president de Foment del Treball en la democràcia i fundador de la CEOE-, que reconeixen "el compromís amb el desenvolupament social i empresarial" de les empreses en diferents sectors.</p>
      <p>Torrons Vicens recollirà el premi al compromís social per la seva iniciativa <i>El torró solidari de RAC1</i>; Schenider Electric Espanya serà premiada en la categoria d'innovació; la siderúrgica Celsa Group, en la de medi ambient; la companyia de calçat Castañer rebrà una distinció per la seva estratègia d'internacionalització; Nestlé serà guardonada per les seves polítiques d'igualtat, i la plataforma de reserves Byhours serà nomenada pime de l'any.</p>
    </article>
  </body>
</html>