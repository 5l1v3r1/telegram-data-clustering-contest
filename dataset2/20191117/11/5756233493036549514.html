<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621942/%D8%A8%D8%B9%D8%AF-%D8%A7%D8%B2-%D8%A7%D8%B8%D9%87%D8%A7%D8%B1%D8%A7%D8%AA-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8%7C-%D8%B7%D8%B1%D8%AD%E2%80%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%AC%D9%84%D8%B3-%D8%A8%D8%B1%D8%A7%DB%8C-%D8%AA%D9%88%D9%82%D9%81-%DA%AF%D8%B1%D8%A7%D9%86%DB%8C-%D8%A8%D9%86%D8%B2%DB%8C%D9%86-%D9%85%D9%86%D8%AA%D9%81%DB%8C-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T11:38:00+00:00"/>
    <meta property="og:title" content="بعد از اظهارات رهبر انقلاب| طرح‌ نمایندگان مجلس برای توقف گرانی بنزین منتفی شد"/>
    <meta property="og:description" content="نماینده مردم بهار و کبودرآهنگ در مجلس شورای اسلامی جزئیات نشست غیرعلنی خانه ملت را تشریح کرد."/>
  </head>
  <body>
    <article>
      <h1>بعد از اظهارات رهبر انقلاب| طرح‌ نمایندگان مجلس برای توقف گرانی بنزین منتفی شد</h1>
      <h2>رهبر انقلاب از مصوبه افزایش قیمت بنزین حمایت کردند</h2>
      <address>
        <time datetime="2019-11-17T11:38:00+00:00">17 Nov 2019, 11:38</time>
      </address>
      <p>
        <i>نماینده مردم بهار و کبودرآهنگ در مجلس شورای اسلامی جزئیات نشست غیرعلنی خانه ملت را تشریح کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدعلی پورمختار نماینده مردم بهار و کبودرآهنگ در مجلس شورای اسلامی با اشاره به نشست غیرعلنی امروز مجلس، گفت: در جلسه امروز موضوع افزایش قیمت و سهمیه‌بندی بنزین مورد بحث و بررسی قرار گرفت و نمایندگان نقطه نظرات خود را پیرامون این مسأله مطرح کردند.</p>
      <p>وی افزود: تعدادی از نمایندگان نسبت به این مقدار افزایش قیمت و این نحوه اجرای طرح اعتراض داشتند و عده‌ای هم نسبت به این موضوع که چرا مجلس در جریان افزایش قیمت قرار نگرفته، معترض بودند.</p>
      <figure>
        <img src="https://aftabnews.ir/files/fa/news/1398/8/26/360235_713.jpg"/>
      </figure>
      <p>نماینده مردم بهار و کبودرآهنگ در مجلس اظهار داشت: در این جلسه علی شمخانی دبیر شورای عالی امنیت ملی در گزارش خود عنوان کرد که اعضای شورای عالی امنیت ملی در نشست شب گذشته خود با توجه به تحریم‌های دشمن و هدف قرار دادن معیشت مردم در این تحریم‌ها و تصمیم شورای هماهنگی سران سه قوه برای تخصیص منابع حاصل از افزایش قیمت بنزین به اقشار آسیب‌پذیر، از این تصمیم شورای اقتصادی سران سه قوه حمایت می‌کنند.</p>
      <p>پورمختار خاطرنشان کرد: علاوه بر این در جلسه امروز رئیس مجلس نیز به تشریح جزئیات روند اتخاذ تصمیم برای افزایش قیمت و سهمیه‌بندی بنزین پرداخت و عنوان کرد که این موضوع در جلسات مختلف مورد بحث و بررسی قرار گرفت و نظرات کارشناسان در این باره استماع شد و در نهایت حاضران در جلسه اعم از سران سه قوه و دیگر حضار تصمیم گرفتند تا طرح افزایش قیمت و سهمیه‌بندی بنزین به شکلی که امروز شاهد آن هستیم اجرایی و منابع حاصل از این افزایش قیمت به حساب افراد واجدان شرایط به عنوان یارانه واریز شود.</p>
      <p>نماینده بهار و کبودرآهنگ در پایان گفت: با توجه به مباحث مطرح در جلسه غیرعلنی مجلس درباره افزایش قیمت و سهمیه‌بندی سوخت، تصمیم بر این شد تا تمام طرح‌های نمایندگان درباره بازگشت قیمت بنزین به حالت قبل منتفی و از دستور کار مجلس خارج شود.</p>
      <p>
        <b>دو طرح فراکسیون امید درباره لغو افزایش قیمت بنزین از دستور کار خارج شد</b>
      </p>
      <p>سخنگوی فراکسیون امید گفت: دو طرح فراکسیون امید درباره لغو افزایش تدریجی قیمت بنزین و تک نرخی آن به دلیل تاکیدات صبح امروز مقام معظم رهبری از دستور کار بررسی خارج شد.</p>
      <p>فاطمه سعیدی روز یکشنبه در جمع خبرنگاران اظهار داشت: شورای مرکزی فراکسیون امید با توجه به نظرات کارشناسی کمیته‌های تخصصی طرحی سه فوریتی برای لغو افزایش قیمت بنزین و به دنبال آن افزایش تدریجی آن از طریق بودجه سنواتی را تهیه کرده بود که با توجه به تاکیدات صبح امروز مقام معظم رهبری این طرح از دستور کار خارج شد.</p>
      <p>وی افزود: فراکسیون امید همچنین طرح دو فوریتی دیگری تهیه کرده بود که بر مبنای آن بنزین تک نرخی با نرخ ۱۵۰۰ تومان عرضه شود این طرح هم به دلیل تاکیدات امروز رهبر معظم انقلاب از دستور کار خارج شد.</p>
      <p>منبع: خبرگزاری ایرنا و فارس</p>
    </article>
  </body>
</html>