<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/blog-italia/idee/sorella_greta_thunberg_haters-6565571/news/2019-11-16/"/>
    <meta property="og:site_name" content="Agi"/>
    <meta property="article:published_time" content="2019-11-17T11:15:00+00:00"/>
    <meta property="og:title" content="Il guaio di essere sorella di Greta Thunberg"/>
    <meta property="og:description" content="Ha solo 13 anni ed è una straordinaria cantante. Ma invece di essere ammirata per la sua dote, sui social Beata Ernman è obiettivo di haters che la insultano in ogni modo. Persone tossiche dalle quali dobbiamo imparare a tenerci alla larga"/>
  </head>
  <body>
    <article>
      <h1>Il guaio di essere sorella di Greta Thunberg</h1>
      <h2>Ha solo 13 anni ed è una straordinaria cantante. Ma invece di essere ammirata per la sua dote, sui social Beata Ernman è obiettivo di haters che la insultano in ogni modo. Persone tossiche dalle quali dobbiamo imparare a tenerci alla larga</h2>
      <address><time datetime="2019-11-17T11:15:00+00:00">17 Nov 2019, 11:15</time> by <a rel="author">AGI - Agenzia Giornalistica Italia</a></address>
      <p><b>Beata Ernman</b> è una ragazza svedese di 13 anni dalla voce meravigliosa ereditata dalla madre, nota cantante d'opera. Lo scorso giugno ha preso parte alla trasmissione <b>Bingolotto</b> e, di fronte a milioni di spettatori, ha interpretato senza sbagliare una sola nota la canzone <b>Bara Du Vill</b>, ormai ascoltata da più di 150 mila persone su Spotify e Youtube.</p>
      <p>La sfortuna di questa ragazza poco più che bambina dal talento straordinario, è quella di essere la <b>sorella minore di Greta Thunberg</b>. È una sfortuna perché le persone, invece di limitarsi ad ascoltare la sua voce meravigliosa per quello che è, vanno sui social per <b>insultarla</b> riversando su di lei il livore insensato che alimentano contro Greta.</p>
      <p>La famosissima sorella ha raccontato qualche giorno fa in un'intervista che Bea "è sistematicamente bersaglio di mobbing, cattiveria e molestie", aggiungendo poco dopo: "Tutti quelli che mi minacciano e mi scrivono messaggi di odio, se la prendono con lei: la gente non sa dove mi fermo e dove passo la notte, mentre mia sorella è sempre a casa e cerca di avere una sua vita normale. Così però è più facile da raggiungere".</p>
      <related>
        <a href="https://www.agi.it/estero/greta_thunberg_putin_afd-6369939/news/2019-10-16/"/>
      </related>
      <p>L'aiuto che possiamo dare a Bea è andare sui suoi profili social per scriverle che gli haters sono persone tristi e i loro commenti inutili. Che non vale neppure la pena di <b>arrabbiarsi</b> con loro perché non si meritano nemmeno un grammo della nostra energia emotiva. Bea è una persona che, per avere tredici anni, ha fatto una cosa incredibile e viene mille volte più voglia di passare il tempo con lei piuttosto che con quelli che la denigrano.</p>
      <p>Tutti incontriamo prima o poi <b>individui negativi</b> e la vicenda di Beata Ernman Thunberg ci insegna che bisogna imparare e riconoscerli e a tenersene lontani. Se possibile, è molto importante evitare persino di iniziare a parlare con loro perché non esiste alcuna ragionevolezza nel loro argomentare e si corre solo il rischio concreto di venir trascinati in gorghi di malevolenza appiccicosi e sporchi. Persone come quelle che insultano Beata hanno solo l'intento di distruggere tutto senza costruire mai niente di nuovo e di positivo per sé e per gli altri.</p>
      <p>Coloro che vedono tutto nero, quelli per cui ogni piccola contrarietà è una <b>cospirazione</b> a loro danno, sono individui con i quali non fare neppure un metro di strada. Riconosciamoli fin dal primo borbottio. In genere esordiscono alimentando teorie di <b>complotti</b> ai loro danni, seminando sospetti e pettegolezzi che hanno come unico obiettivo quello di dividere e distruggere.</p>
      <p>Gli insulti che arrivano a Bea da gente che non è d'accordo con le battaglie di Greta mostrano come le <b>persone tossich</b>e manchino di qualsiasi logica: cercano solo altri <b>haters</b> che si uniscano a loro per sentirsi momentaneamente meglio.</p>
      <p>Impariamo anche sui nostri social, nel nostro piccolo, ad ignorarli senza invischiarci con essi in argomentazioni che sono solo la caricatura del ragionamento: frasi capaci solo di risucchiare in spirali negative al fine di inghiottirci.</p>
    </article>
  </body>
</html>