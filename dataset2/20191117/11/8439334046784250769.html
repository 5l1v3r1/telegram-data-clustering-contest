<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/opla-fusiggia-kai-45-kila-chasis-esteilan-duo-stin-dikaiosuni.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-17T11:53:00+00:00"/>
    <meta property="og:title" content="Όπλα, φυσίγγια και 4,5 κιλά χασίς έστειλαν δύο στην δικαιοσύνη"/>
    <meta property="og:description" content="Τι βρήκαν οι αστυνομικές αρχές στη μεγάλη επιχείρηση στην Χερσόνησο"/>
  </head>
  <body>
    <article>
      <h1>Όπλα, φυσίγγια και 4,5 κιλά χασίς έστειλαν δύο στην δικαιοσύνη</h1>
      <address>
        <time datetime="2019-11-17T11:53:00+00:00">17 Nov 2019, 11:53</time>
      </address>
      <p>
        <b>Τι βρήκαν οι αστυνομικές αρχές στη μεγάλη επιχείρηση στην Χερσόνησο</b>
      </p>
      <p>Στη δικαιοσύνη θα οδηγηθούν οι δύο άντρες που συνελήφθησαν, χθες (16.11.2019) το μεσημέρι σε περιοχή του Δήμου Χερσονήσου από αστυνομικούς του Τμήματος Δίωξης Ναρκωτικών της Υποδιεύθυνσης Ασφαλείας Ηρακλείου, με την συνδρομή αστυνομικών του Τμήματος Ειδικών Αποστολών της Γενικής Περιφερειακής Αστυνομικής Διεύθυνσης Κρήτης και της Ομάδας Πρόληψης και Καταστολής Εγκληματικότητας Ηρακλείου, κατηγορούμενοι για τα αδικήματα της κατοχής και διακίνησης ναρκωτικών ουσιών και παραβάσεις της Νομοθεσίας περί όπλων.</p>
      <p>Πρόκειται για δύο άτομα 41 και 30 ετών, που είχαν φροντίσει τα όπλα και τα ναρκωτικά να τα έχουν κρύψει σε περιοχή της Χερσονήσου. Έτσι, κατά τη διάρκεια της επιχείρησης εξακριβώθηκαν υπαίθριοι χώροι απόκρυψης ναρκωτικών ουσιών (καβάντζα).</p>
      <p>Ακολούθησαν έρευνες στις οικίες των δύο ημεδαπών, σε ποιμνιοστάσια ιδιοκτησίας τους και σε υπαίθριους χώρους, όπου βρέθηκαν και κατασχέθηκαν συνολικά:</p>
      <p>• Είκοσι εφτά (27) αυτοσχέδιες συσκευασίες περιέχουσες συνολικά 4 κιλά και 691 γραμμάρια κάνναβης, <br/>• Δύο (2) πολεμικά τυφέκια τύπου Kalasnikov,<br/>• Μία αμυντική χειροβομβίδα,<br/>• Τέσσερις (4) αυτοσχέδιες συσκευασίες περιέχουσες συνολικά 15,3 γραμμάρια κοκαΐνης<br/>• Δύο (2) πιστόλια με τους γεμιστήρες τους,<br/>• Χίλια πενήντα (1.050) φυσίγγια διαφόρων τύπων και διαμετρημάτων,<br/>• Δύο (2) κυνηγετικά όπλα,<br/>• Το χρηματικό ποσό των 6.625 ευρώ,<br/>• Ένα αλεξίσφαιρο γιλέκο,<br/>• Τρείς (3) ηλεκτρονικές ζυγαριές ακριβείας,<br/>• Τρία μαχαίρια και <br/>• Εφτά (7) κινητά τηλέφωνα.</p>
      <p>Επιπλέον κατασχέθηκαν τα τρία Ι.Χ.Φ και ένα Ι.Χ.Ε. αυτοκίνητα ως μέσα μεταφοράς ναρκωτικών ουσιών και όπλων.</p>
      <p>Η προανάκριση διενεργείται από Τμήμα Δίωξης Ναρκωτικών της Υποδιεύθυνσης Ασφαλείας Ηρακλείου ,ενώ οι συλληφθέντες με την σε βάρος τους σχηματισθείσα δικογραφία, θα οδηγηθούν στον κ. Εισαγγελέα Πλημμελειοδικών Ηρακλείου.</p>
      <slideshow>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/17-11/opla_nark_her%20%281%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/17-11/opla_nark_her%20%283%29.jpg"/>
        </figure>
        <figure>
          <img src="https://goodnet.gr/files/goodnet/YLI%202019/NOEMBRIOS%202019/17-11/opla_nark_her%20%284%29.jpg"/>
        </figure>
      </slideshow>
    </article>
  </body>
</html>