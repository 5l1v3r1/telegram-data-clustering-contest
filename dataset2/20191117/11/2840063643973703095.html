<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/soldi/economia/2019/11/17/ilva-boccia-pseudo-nazionalizzazione-con-cdp-non-senso_Ud4FGniIZokQfPgQuUtTnK.html"/>
    <meta property="og:site_name" content="Adnkronos"/>
    <meta property="article:published_time" content="2019-11-17T11:21:00+00:00"/>
    <meta property="og:title" content="Ex Ilva, Boccia: &quot;Pseudo nazionalizzazione con Cdp non ha senso&quot;"/>
    <meta property="og:description" content="Il presidente di Confindustria: &quot;Bisogna rimettere immediatamente lo scudo penale, non prove muscolari ma responsabilità&quot;"/>
  </head>
  <body>
    <article>
      <h1>Ex Ilva, Boccia: "Pseudo nazionalizzazione con Cdp non ha senso"</h1>
      <address>
        <time datetime="2019-11-17T11:21:00+00:00">17 Nov 2019, 11:21</time>
      </address>
      <p>dall'inviato Giuseppe Greco</p>
      <p>"Quello che può fare bene il privato è meglio non farlo fare al pubblico,<b> trovare risorse para pubbliche con la logica di una pseudo nazionalizzazione non ha senso per nessuno</b>". Lo ha detto il presidente di Confindustria Vincenzo Boccia a margine di 'Tutta un'altra storia' parlando di un ingresso di Cdp nell'<a href="https://www.adnkronos.com/Search/Link/keyword/Ex%20Ilva">ex Ilva</a>.</p>
      <p>Sull'ex Ilva serve "una grande operazione di realismo e buonsenso, bisogna rimettere immediatamente lo scudo penale e poi invitare l'azienda a un tavolo di confronto. Lo scudo è la condizione necessaria anche se non sufficiente".</p>
      <p>"Dobbiamo chiedere alla politica e al Paese non una stagione degli alibi ma della responsabilità, delle soluzioni ai problemi - ha spiegato il presidente di Confindustria - Il problema non è se si spegne o no il forno, cosa che non auspico, ma creare le condizioni perché gli investitori non vadano via". Boccia ha sottolineato ancora: "I tempi sono stretti, le operazioni muscolari non convengono a nessuno. Serve responsabilità".</p>
      <p>Per il presidente di Confindustria "bisogna aprire una grande stagione anticiclica per attivare gli investimenti in infrastrutture, abbiamo oltre 60 mld già stanziati, bisogna attivare i cantieri, generare occupazione. E' questa la grande sfida del Paese".</p>
    </article>
  </body>
</html>