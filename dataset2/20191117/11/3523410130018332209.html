<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640353/%D8%B3%D8%B1%D8%A7%D9%86-%D9%82%D9%88%D8%A7-%D8%AA%D8%B5%D9%85%DB%8C%D9%85-%DA%AF%D8%B1%D9%81%D8%AA%D9%86%D8%AF-%D9%88-%D9%85%D9%86-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-17T11:18:00+00:00"/>
    <meta property="og:title" content="سران قوا تصمیم گرفتند و من حمایت می‌کنم"/>
    <meta property="og:description" content="حضرت آیت‌الله خامنه‌ای، در درس خارج فقه امروز خود، سخنانی را درباره مدیریت مصرف سوخت مطرح کرده‌اند."/>
  </head>
  <body>
    <article>
      <h1>
        <a href="https://www.bultannews.com/fa/news/640353/%D8%B3%D8%B1%D8%A7%D9%86-%D9%82%D9%88%D8%A7-%D8%AA%D8%B5%D9%85%DB%8C%D9%85-%DA%AF%D8%B1%D9%81%D8%AA%D9%86%D8%AF-%D9%88-%D9%85%D9%86-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D9%85">سران قوا تصمیم گرفتند و من حمایت می‌کنم</a>
      </h1>
      <h2>حضرت آیت‌الله خامنه‌ای، در درس خارج فقه امروز خود، سخنانی را درباره مدیریت مصرف سوخت مطرح کرده‌اند.</h2>
      <address><time datetime="2019-11-17T11:18:00+00:00">17 Nov 2019, 11:18</time> by <a rel="author">بولتن نیوز | bultannews.com</a></address>
      <p><b>گروه سیاسی: رهبر معظم انقلاب اسلامی</b> صبح امروز (یکشنبه) در ابتدای جلسه‌ درس خارج فقه درباره‌ مسائل پیش‌آمده پس از اجرای <b>طرح مدیریت مصرف سوخت</b>، مطالبی بیان کردند.     به گزارش بولتن نیوز به نقل از فارس،<b> متن کامل بیانات</b> رهبر انقلاب اسلامی به شرح زیر است: <br/>بسم الله الرحمن الرحیم<br/>و الحمدلله ربّ العالمین و الصّلاة و السّلام علی سیّدنا محمّد و آله الطّاهرین و لعنة الله علی اعدائهم اجمعین.<br/><br/> قبل از اینکه بحث را شروع بکنیم، من عرض بکنم که در این یکی دو روز خب یک حوادثی به دنبال <b>مصوّبه‌ی سران کشور</b>، سران قوا اتفاق افتاد؛ دیروز، دیشب، پریشب، در برخی از شهرهای کشور، و متأسفانه مشکلاتی هم درست شد، تعدادی جان باختند و مراکزی تخریب شد، از این کارها هم شد در این یکی دو روزه. <br/>چند نکته را باید توجه داشت؛ <b>اولاً</b> وقتی یک چیزی مصوبه‌ی سران کشور هست، آدم باید با<b> چشم خوش‌بینی</b> به او نگاه کند، بنده در این قضیه سررشته ندارم یعنی تخصص این کار را ندارم، گفتم هم به آقایان؛ گفتم من چون نظرات کارشناس‌ها هم در این قضیه‌ی بنزین مختلف است، بعضی‌ها آن را لازم و واجب میدانند بعضی‌ها مضر میدانند، بنابراین من هم که صاحبنظر نیستم در این قضایا؛ گفتم من صاحبنظر نیستم لکن اگر سران سه قوه تصمیم بگیرند من حمایت میکنم. <br/>من این را گفتم، حمایت هم میکنم. سران قوایند، نشستند با پشتوانه‌ی کارشناسی یک تصمیمی برای کشور گرفتند، باید عمل بشود به آن تصمیم؛ این یک نکته.<br/><br/><b>نکته‌ دوم</b> اینکه خب بله، یقیناً بعضی از مردم از این تصمیم یا نگران میشوند یا ناراحت میشوند یا به ضررشان است یا خیال میکنند به ضررشان است به هر تقدیر ناراضی میشوند، لکن آتش زدن به فلان بانک این کار مردم نیست، این کار <b>اشرار</b> است؛ کار اشرار است، این را باید توجه داشت. <br/>در یک چنین حوادثی معمولاً اشرار، کینه‌ورزان، انسانهای ناباب وارد میدان میشوند، گاهی بعضی از جوانها هم از روی هیجان با اینها همراهی میکنند و این‌جور <b>مفاسد</b> را به بار می‌آوردند. این مفاسد هیچ مشکلی را درست نمیکند جز اینکه علاوه‌ی بر هر مشکلی که هست، ناامنی را هم اضافه میکند. <br/><b>ناامنی</b> بزرگ‌ترین مصیبت برای هر کشوری است، برای هر جامعه‌ای است، اینها قصدشان این است. شما ملاحظه کنید در این دو روز تقریباً یعنی دو شب و یک روزی که از این قضایا گذشته همه‌ی مراکز شرارت دنیا علیه ما این کارها را تشویق کردند، از <b>خانواده‌ی منحوس خبیث خاندان پهلوی</b> تا مجموعه‌ی خبیث و جنایتکار <b>منافقین</b>، اینها دارند مرتباً در فضای مجازی و در جاهای دیگر دارند تشویق میکنند ترغیب میکنند که این شرارتها انجام بگیرد. <br/>من عرضم این است هیچ کس به این اشرار کمک نکند، هیچ انسان عاقل و شایسته‌ای که به کشور خودش علاقه مند است، به زندگی راحت خودش علاقه مند است، به اینها نباید کمک بکند؛ اینها اشرارند، این کارها کار <b>مردم معمولی</b> نیست.<br/><br/><b> مسئولین</b> هم البته دقّت کنند، مواظبت کنند، هرچه ممکن است از مشکلات این کار کم کنند. حالا من دیروز دیدم در تلویزیون که بعضی از مسئولین محترم آمدند گفتند که ما مراقبیم که این افزایش قیمت موجب افزایش قیمت اجناس و کالاها نشود؛ خب بله این مهم است، چون الان <b>گرانی</b> هست، بنا باشد باز اضافه بشود گرانی خب این برای مردم خیلی مشکلات درست میکند، باید مراقبت کنند. <br/>این مراقبت‌ها را اینها بکنند،<b> مسئولین حفظ امنیت کشور</b> هم به وظایفشان عمل کنند، مردم عزیز ما هم که خوشبختانه در قضایای گوناگون این کشور بصیرت خودشان را، آگاهی خودشان را نشان دادند بدانند که این حوادث تلخ از ناحیه‌ی کیست و چگونه است، این آتش زدن و خراب کردن و ویران کردن و دعوا کردن و ناامنی ایجاد کردن مال چه کسی است، این را بفهمند توجه کنند که میفهمند هم مردم ملتفتند، و از اینها فاصله بگیرند. این آن توصیه‌ی ما است، مسئولین کشور هم به وظایف‌شان به طور جدی عمل کنند.</p>
    </article>
  </body>
</html>