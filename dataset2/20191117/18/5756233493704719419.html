<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622026/%DA%A9%D9%88%D8%A7%DA%A9%D8%A8%DB%8C%D8%A7%D9%86-%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6-%D9%85%D8%AF%D9%86%DB%8C-%D9%85%D8%B9%D9%85%D9%88%D9%84%DB%8C-%D8%A8%D9%87-%DA%A9%D8%AC%D8%A7-%D8%A8%D8%B1%D9%88%D9%86%D8%AF%7C%D9%85%D8%A7%D8%B2%D9%86%DB%8C-%D8%A7%D8%B9%D8%AA%D8%B1%D8%A7%D8%B6-%D9%85%D8%B1%D8%AF%D9%85-%D8%B1%D8%A7-%D8%A8%D9%87-%D8%B1%D8%B3%D9%85%DB%8C%D8%AA-%D8%A8%D8%B4%D9%86%D8%A7%D8%B3%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T18:06:00+00:00"/>
    <meta property="og:title" content="کواکبیان: مردم برای اعتراض مدنی معمولی به کجا بروند؟|مازنی: اعتراض مردم را به رسمیت بشناسید"/>
    <meta property="og:description" content="نماینده مردم تهران در مجلس شورای اسلامی از وزیر کشور پرسید که آیا نیروهای مقتدر نظامی ما به اندازه کافی آموزش دیده‌اند که مردم عادی را از آشوب گر را تفکیک نمایند؟"/>
  </head>
  <body>
    <article>
      <h1>کواکبیان: مردم برای اعتراض مدنی معمولی به کجا بروند؟|مازنی: اعتراض مردم را به رسمیت بشناسید</h1>
      <h2>کاش قبل از اجرای طرح گرانی بنزین با مردم و نمایندگان مشورت می‌شد</h2>
      <address>
        <time datetime="2019-11-17T18:06:00+00:00">17 Nov 2019, 18:06</time>
      </address>
      <p>
        <i>نماینده مردم تهران در مجلس شورای اسلامی از وزیر کشور پرسید که آیا نیروهای مقتدر نظامی ما به اندازه کافی آموزش دیده‌اند که مردم عادی را از آشوب گر را تفکیک نمایند؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مصطفی کواکبیان نماینده تهران در مجلس شورای اسلامی در نطق میان دستور جلسه علنی نوبت عصر امروز مجلس تصریح کرد: مردم ایران می‌دانند که نمایندگان مجلس هیچ دخالتی در تصمیم افزایش قیمت بنزین نداشتند چند ماه قبل نیز با اکثریت آرا با افزایش قیمت بنزین مخالفت کرده بودند و به دولت هم توصیه کردند که افزایش قیمت‌ها را در قالب بودجه ۹۹ مطرح کند. پس درست نیست به دلیل اجرای این تصمیم به نمایندگان اعتراض شود.</p>
      <p>به گزارش <b>آفتاب‌نیوز</b>؛ وی با انتقاد نسبت به شورای هماهنگی اقتصادی سران قوا ابراز عقیده کرد: این شورا از لحاظ قانون اساسی هیچ جایگاهی ندارد. می‌گفتند این شورا موقتی است و پس از رفع تحریم‌ها تعطیل می‌شود. مگر با وجود ترامپ نامتعادل حالا حالا قرار است تحریم‌ها برداشته شود؟ امیدوارم برای اثبات در راس امور بودن مجلس هر چه سریعتر این شورای محترم منحل شود.</p>
      <figure>
        <img src="https://aftabnews.ir/files/fa/news/1398/8/26/360476_910.jpg"/>
      </figure>
      <p>وی هم‌چنین با انتقاد از رئیس مجلس گفت: چرا به نمایندگی ۲۹۰ نفر نماینده برای اتخاذ چنین تصمیمی هیچ مشورتی با خانه ملت نداشتند مگر شما از مشورت با مجلس چه ضرری کرده‌اید. هنوز هم دیر نشده پیشنهاد می‌کنم در نشست مشترکی با حضور رئیس جمهور و رئیس قوه قضاییه ابعاد مختلف این موضوع بررسی و با کار کارشناسی دقیق تری تصمیمی بهتری اتخاذ شود.</p>
      <p>نماینده تهران اظهار کرد: از وزیر کشور می‌پرسم آیا نیروهای مقتدر نظامی ما به اندازه کافی آموزش دیده‌اند که مردم عادی را از آشوب گر تفکیک نمایند؟ ما هم متاسف هستیم که عده‌ای در این موضوع در برخی شهرها جان باختند ولی به راستی اگر مردم عادی بخواهند یک اعتراض مدنی معمولی نسبت به این تصمیم غیر کارشناسی داشته باشند باید به کجا بروند؟ مگر قرار نبود وزیر کشور در تهران و کلانشهرها مکان‌های را برای تجمعات و اعتراضات مشخص کند و امنیت آن را تضمین کند پس چرا لایحه به مجلس تقدیم نمی‌شود. چرا پس از تفسیرهای غیر حقوقی و بدون وجاهت قانونی دیوان عدالت اداری هیچ واکنشی نشان داده نمی‌شود؟</p>
      <p>وی اضافه کرد: منافقان، سلطنت طلبان، پامپئو و مزدوران خارج نشین بدانند این ملت علیرغم فشارهای ظالمانه آمریکا و برخی بی تدبیری‌های داخلی بر سر میثاق خود با شهدا و جمهوریت و اسلامیت این نظام ایستاده‌اند. از وزیر ارتباطات می‌خواهم سریعا رفع مشکلات اینترنتی را مورد توجه قرار دهد تا بیش از این مانع کسب و کار مردم نشود. همانگونه که دولت می‌گوید امیدواریم منابع این موضوع حتما به جیب ۶۰ میلیون نفر برگردد. از افزایش قیمت کالا و خدمات جلوگیری و به صورت شفاف گزارشی از نحوه توزیع یارانه‌ها به مردم داده شود.</p>
      <p>
        <b>اعتراض مدنی مردم را به رسمیت بشناسید</b>
      </p>
      <p>نماینده تهران در مجلس شورای اسلامی نیز با تاکید بر لزوم به رسمیت شناختن اعتراضات مدنی مردم گفت: اگر با شیوه مدنی با مردم و نمایندگان رفتار شود پاسخ مدنی هم دریافت می‌شود.</p>
      <p>احمد مازنی نماینده مردم تهران در مجلس شورای اسلامی در تذکر شفاهی نوبت عصر امروز مجلس، گفت: موضوع افزایش قیمت و سهمیه بندی بنزین از نظر نمایندگان مجلس تا صبح امروز مورد تایید نبود و نمایندگان مجلس نیز اکنون اقناع نشده‌اند. از آن جای که مقام معظم رهبری مبنای تاییدشان از این طرح را اعتماد به سران سه قوه دانستند بنده پس از مشورت با روسای فراکسیون‌های سیاسی مجلس به رئیس قوه مقننه لاریجانی پیشنهاد کردم که از روسای دو قوه دیگر دعوت کنند تا با حضور در مجلس این موضوع را مورد بررسی قرار دهند.</p>
      <p>مازنی خطاب به وزیر کشور ابراز عقیده کرد: به جای تصویب اخلال در شبکه اینترنت در «شاک» و قلع و قمع معترضان ای کاش قبل از ابلاغ اجرای طرح با مردم و نمایندگان مردم مشورت می‌کردید. اکنون هم دیر نشده، شورای امنیت کشور اعتراض مدنی مردم را به رسمیت بشناسد و امکان اعتراض مدنی را برای معترضین فراهم کند. اگر با شیوه مدنی با مردم و نمایندگان رفتار شود پاسخ مدنی دریافت می‌شود. اگر با بی اعتمادی به نمایندگان و تحقیر خانه ملت برخورد شود نتیجه همان است که ضد انقلاب سو استفاده کند.</p>
    </article>
  </body>
</html>