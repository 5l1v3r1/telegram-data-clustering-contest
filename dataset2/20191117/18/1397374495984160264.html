<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/jedna-od-boljih-utakmica-ovo-je-najkvalitetnije-sto-srbija-ima-393029.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T18:34:00+00:00"/>
    <meta property="og:title" content="&quot;Jedna od boljih utakmica, ovo je najkvalitetnije što Srbija ima!&quot;"/>
    <meta property="og:description" content="Da li delite selektorovo mišljenje?"/>
  </head>
  <body>
    <article>
      <h1>"Jedna od boljih utakmica, ovo je najkvalitetnije što Srbija ima!"</h1>
      <h2>Da li delite selektorovo mišljenje?</h2>
      <address><time datetime="2019-11-17T18:34:00+00:00">17 Nov 2019, 18:34</time> by <a rel="author">Ivan Cvetković</a></address>
      <p>Selektor Srbije Ljubiša Tumbaković istakao je da je <anchor name=""/><a href="https://www.sportske.net/vest/domaci-fudbal/uzalud-smo-se-nadali-ronaldo-i-besedin-zapecatili-sudbinu-srbije-ali-ima-i-taj-baraz-393018.html">meč sa Ukrajinom (2:2)</a> bio jedan od boljih od kako je on stigao na klupu "orlova".<br/><br/><i>"Ne bih bio tako strog, ipak su to naši reprezentativci. Treba im dati šansu. <b>Ovo je jedna od boljih utakmica kada je nagoveštaj u pitanju.</b> Ostavio bih te momke da rade i napreduju, ostanu u tonusu forme do marta i da najveću grupu eksploatišemo za baraž"</i>, kazao je on nakon utakmice u Beogradu upitan da li je razočaran igrom pojedinaca i da li su neki pokazali da im nije mesto u reprezentaciji.<br/><br/>Reprezentacija Srbije do baraža neće imati novo okupljanje, a Tumbaković je naveo da je Savez tu nemoćan.<br/><br/><i>"Ne postoji mogućnost da se okupimo pre toga. Drage volje bih da imam svakodnevno ekipu na raspolaganju. Tu su Savez i reprezentacija potpuno nemoćni. Ima samo tih pet termina godišnje i to je to"</i>, kazao je Tumbaković.<br/><br/>Selektor smatra da su igrači koji su u timu najbolji koje Srbija ima, a na pitanje da li je problem u veznom redu, odnosno sporosti, istakao je da bi teško mogao da nađe bolje fudbalere.<br/><br/><i>"Ne znam gde biste pronašli neke druge. Tražimo, istražujemo... <b>Kada je svaki deo tima u pitanju. Srbija ovog momenta teško da ima nešto bolje"</b></i>. <br/><br/>Ukrajinske medije je zanimalo Tumbakovićevo mišljenje o reprezentaciji te zemlje, a on je rekao da ona nije slučajno prva u grupi i da ima lepu perspektivu na Evropskom prvenstvu.<br/><br/>Srbija će u polufinalu igrati protiv Norveške 26. marta u Oslu. Finale će se igrati četiri dana kasnije, a protivnik kao i ko će biti domaćin tog duela biće naknadno poznato.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/poruka-sevcenka-koja-je-odusevila-celu-srbiju-393026.html"/>
        <a href="https://www.sportske.net/vest/domaci-fudbal/pesimizam-glavni-motiv-nakon-ukrajine-tvitovi-393020.html"/>
        <a href="https://www.sportske.net/vest/domaci-fudbal/uzalud-smo-se-nadali-ronaldo-i-besedin-zapecatili-sudbinu-srbije-ali-ima-i-taj-baraz-393018.html"/>
        <a href="https://www.sportske.net/vest/domaci-fudbal/mitro-s-on-fire-jos-ima-nade-srbija-ponovo-vodi-393016.html"/>
        <a href="https://www.sportske.net/vest/domaci-fudbal/poluvreme-sve-se-brzo-promenilo-sad-smo-jos-dalje-od-evropskog-prvenstva-393012.html"/>
      </related>
    </article>
  </body>
</html>