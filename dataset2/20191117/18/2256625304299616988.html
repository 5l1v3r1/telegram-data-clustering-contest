<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158679_1011.html"/>
    <meta property="og:site_name" content="Novsport"/>
    <meta property="article:published_time" content="2019-11-17T18:40:00+00:00"/>
    <meta property="og:title" content="Цветан Соколов класира Зенит за финалната четворка на Купата в Русия"/>
    <meta property="og:description" content="Българинът заби 31 точки, тимът му направи фантастичен обрат срещу Локо на Гибона"/>
  </head>
  <body>
    <article>
      <h1>Цветан Соколов класира Зенит за финалната четворка на Купата в Русия</h1>
      <address><time datetime="2019-11-17T18:40:00+00:00">17 Nov 2019, 18:40</time> by <a rel="author">Пламен Димитров</a></address>
      <p>Националът Цветан Соколов и грандът Зенит (Казан) се класираха за финалната четворка от турнира за Купата в Русия. Волейболистите на Алексей Вербов направиха страхотен обрат при гостуването на водения от Пламен Константинов Локомотив (Новосибирск) с 3:2 (25:21, 23:25, 27:29, 25:23, 19:17) в последен мач в група Б от полуфиналната фаза на турнира, изигран в зала "Север".</p>
      <p> <br/>Така Зенит спечели първото място в групата с 8 точки (3 победи), с което се класира за финалния турнир за Купата на Русия. От друга страна Локомотив за поредна година не успя да стигне до финалната фаза на тази надпревара.<br/> <br/>Цецо Соколов изигра страхотен мач за Зенит и стана топреализатор с 31 точки (4 аса, 2 блокади). Френската звезда Ървин Нгапет добави 22 точки (3 аса), Артьом Волвич приключи с 15 точки. <br/> <br/>За тима на Гибона Константин Бакун реализира 21 точки (1 ас, 2 блокади), сръбският национал Марко Ивович завърши с 18 точки (4 аса, 1 блокада), но усилията им не бяха достатъчни за победа. <br/> <br/>Двубоите от финалната четворка ще се състоят на 25 и 26 декември (сряда и четвъртък) в Москва. За тях се класират лидерите в трите групи и домакинът по право Динамо (Москва). <br/> </p>
    </article>
  </body>
</html>