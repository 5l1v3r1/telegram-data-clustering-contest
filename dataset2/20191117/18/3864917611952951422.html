<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2819875-u-niderlandah-vidznacaut-priizd-sinterklaasa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T18:32:00+00:00"/>
    <meta property="og:title" content="У Нідерландах відзначають приїзд Сінтерклааса"/>
    <meta property="og:description" content="До Нідерландів прибув Сінтерклаас (так у Нідерландах і Бельгії називають Святого Миколая). До 5 грудня він у супроводі свої помічників — Чорних Пітів мандруватиме країною і даруватиме дітям солодощі."/>
  </head>
  <body>
    <article>
      <h1>У Нідерландах відзначають приїзд Сінтерклааса</h1>
      <h2>До Нідерландів прибув Сінтерклаас (так у Нідерландах і Бельгії називають Святого Миколая). До 5 грудня він у супроводі свої помічників — Чорних Пітів мандруватиме країною і даруватиме дітям солодощі.</h2>
      <address>
        <time datetime="2019-11-17T18:32:00+00:00">17 Nov 2019, 18:32</time>
      </address>
      <p>Про це повідомляє власний кореспондент Укрінформу в Гаазі.</p>
      <p>Сінтерклаас прибув до Нідерландів потягом (за традицією він приїжджає кораблем із Іспанії). Але цього року Сінтерклааса офіційно зустрічали в нідерландському місті Апельдорн, яке не має ані виходу до моря, ані каналів. <a href="https://dutchreview.com/culture/holidays/sinterklaas-arrives-in-the-netherlands-when-will-the-sint-be-visiting-your-hometown/">Місцева преса</a> писала, що буде цікаво подивитися, як місто виходитиме з такої ситуації.</p>
      <figure>
        <img src="https://static.ukrinform.com/photos/2019_11/1574001739-945.jpg"/>
      </figure>
      <p>Водночас в країні відбулися акції протестів, зокрема, в Гаазі, Гронінгені, Леувардені, Апельдорні. За порушення громадського порядку в Апельдорні було затримано 11 осіб.</p>
      <p>Останнім часом до переліку зауважень додалися звинувачення Сінтерклааса у "расизмі". Нідерландський Святий Миколай не приносить подарунки сам. "Доставку" здійснюють помічники персонажа — Чорні Піти — білошкірі люди з чорними обличчями, які потрапляють до будинків через димарі.</p>
      <figure>
        <img src="https://static.ukrinform.com/photos/2019_11/1574001748-115.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2817201-pikkardijska-tercia-ta-nezraci-diti-zapisali-albom-rizdvanih-pisen.html">"Піккардійська Терція" та незрячі діти записали альбом різдвяних пісень</a>
      </blockquote>
      <p>Сінтерклаас прибуває до <a href="https://www.ukrinform.ua/tag-niderlandi">Нідерландів</a> і Бельгії з Іспанії, бо саме звідти у XVI столітті завозили найкращі смаколики. Він ходить із великою книгою, де записані імена й адреси всіх дітей. Чорні Піти слухняним дітям приносять солодощі, неслухів — б'ють різками і забирають в Іспанію (про цю частину їхніх обов’язків останнього часу згадують рідко). На відміну від Діда Мороза і Святого Миколая Сінтерклаас не слухає побажань напряму від дітей. Прохання про подарунки треба передавати через батьків.</p>
    </article>
  </body>
</html>