<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1561960/tragiko-finale-nekres-i-17chroni-kai-i-mitera-tis-oi-prwtes-eikones-apo-to-simeio-video-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-17T18:00:00+00:00"/>
    <meta property="og:title" content="Τραγικό φινάλε: Νεκρές η 17χρονη και η μητέρα της - Οι πρώτες εικόνες από το σημείο [video] [pics]"/>
    <meta property="og:description" content="Τραγικός επίλογος στην υπόθεση της εξαφάνισης μιας 17χρονης κοπέλας και της 45χρονης μητέρας της, οι οποίες αγνοούνταν από τις 8 Νοεμβρίου και για την περίπτωση τους είχε σημάνει συναγερμός “Ambert Alert”."/>
  </head>
  <body>
    <article>
      <h1>Τραγικό φινάλε: Νεκρές η 17χρονη και η μητέρα της - Οι πρώτες εικόνες από το σημείο [video] [pics]</h1>
      <address>
        <time datetime="2019-11-17T18:00:00+00:00">17 Nov 2019, 18:00</time>
      </address>
      <p>
        <b>Τραγικός επίλογος στην υπόθεση της εξαφάνισης μιας 17χρονης κοπέλας και της 45χρονης μητέρας της, οι οποίες αγνοούνταν από τις 8 Νοεμβρίου και για την περίπτωση τους είχε σημάνει συναγερμός “Ambert Alert”.</b>
      </p>
      <p>Βρέθηκαν <b>νεκρές σε χαράδρα βάθους 120 μέτρων, </b>κοντά στην ορεινή περιοχή Φωτεινά, απ’ όπου διέρχεται η παλιά εθνική οδός Κατερίνης - Ελασσόνας.</p>
      <p>Το μακάβριο εύρημα εντοπίστηκε στις 11:40 το πρωί από μικτό κλιμάκιο πυροσβεστών, ανδρών της ΕΜΑΚ και αστυνομικών που “χτένιζαν” την περιοχή και με τη βοήθεια drones.</p>
      <p><b>Οι δύο σοροί βρέθηκαν δίπλα και εξωτερικά από αυτοκίνητο</b>, όπου επέβαιναν.</p>
      <figure>
        <img src="https://www.nooz.gr/Multimedia/2019/11/32e7a01a-d8e2-4aed-a0a4-97ced0331d91.jpg"/>
      </figure>
      <figure>
        <img src="https://www.nooz.gr/Multimedia/2019/11/e54a9cbb-96a1-4324-b5a6-265fecd6a42b.jpg"/>
      </figure>
      <p>Από τα πρώτα στοιχεία της αστυνομικής έρευνας <b>δεν διαφαίνονται ίχνη εγκληματικής ενέργειας, </b>παρ’ όλα αυτά ειδοποιήθηκαν να φτάσουν στο σημείο ιατροδικαστής αλλά και αστυνομικοί των εγκληματολογικών ερευνών.</p>
      <figure>
        <img src="https://www.nooz.gr/Multimedia/2019/11/283a288e-e71b-45d5-84a1-4f6474a176ce.jpg"/>
      </figure>
      <p>
        <b>Ψυχολόγοι έχουν ενημερώσει την υπόλοιπη οικογένεια για την τραγική κατάληξη.</b>
      </p>
      <figure>
        <iframe src="https://www.youtube.com/embed/4AgFinVoNbY" width="640" height="360" data-service="Youtube" scrolling="no"/>
      </figure>
      <p>Οι δύο γυναίκες αγνοούνταν από το μεσημέρι της Παρασκευής.</p>
      <p>Η μητέρα της 17χρονης Μαρίας – Ιωάννας Δεληγιάννη την είχε πάρει από το σπίτι τους στην Κατερίνη για να πάνε μια βόλτα και έκτοτε χάθηκαν τα ίχνη τους.</p>
      <p>Το "Χαμόγελο του Παιδιού" είχε ενημερώσει ότι υπάρχουν πληροφορίες πως η ανήλικη και η μητέρα της πιθανόν να επιβαίνουν σε όχημα Ι.Χ χρώματος μπλε, μάρκας Mazda με αριθμό κυκλοφορίας ΥΡΙ 8456.</p>
      <p>Τραγική ειρωνία, <b>την ημέρα της εξαφάνισης, η 17χρονη θα γιόρταζε τα γενέθλιά της κ</b>αι η οικογένεια -όπως έχει δηλώσει η γιαγιά της- ετοίμαζε πάρτι.</p>
      <p>Σύμφωνα με πληροφορίες,<b> η μητέρα βρισκόταν σε άσχημη ψυχολογική κατάσταση</b> όταν είχε ξεκινήσει με την κόρη της για μια βόλτα.</p>
      <p>"Η γυναίκα δεν είναι καλά, θέλει βοήθεια και συμπαράσταση. Η Μαρία γεννήθηκε μία χαρά. Κατά τον 6ο μήνα διαγνώστηκε με εγκεφαλική αιμορραγία, τετραπληγία" είχε δηλώσει η γιαγιά της.</p>
      <h3>Ξεσπά ο πρόεδρος του "Χαμόγελου του Παιδιού"</h3>
      <p>Την τραγική είδηση μετέδωσε πρώτη η εκπομπή “Μαζί σου Σαββατοκύριακο” με την Τατιάνα Στεφανίδου. Σε παρέμβαση που έκανε ο πρόεδρος του “Χαμόγελου του Παιδιού", ανέφερε ότι χάθηκε πολύτιμος χρόνος.</p>
      <p>Σύμφωνα με την κοινωνική λειτουργό του “Χαμόγελου του Παιδιού” και συντονίστρια στην ευρωπαϊκή γραμμή για τα εξαφανισμένα παιδιά 116000,<b> Σια Κακαρούμπα,</b> ο οργανισμός δεν ενημερώθηκε άμεσα για την εξαφάνιση της Μαρίας – Ιωάννας, αλλά μετά από τέσσερις ημέρες!</p>
      <p>
        <b>Πηγή βίντεο: efteria.blogspot Πιερία</b>
      </p>
    </article>
  </body>
</html>