<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/foto-nogavice-michaela-jacksona-za-milijon-243315"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T18:25:00+00:00"/>
    <meta property="og:title" content="FOTO: Nogavice Michaela Jacksona za milijon"/>
    <meta property="og:description" content="Oboževalci kralja popa, ki imajo morda kakšen milijonček odveč, se lahko nadejajo novega zaklada v svoji zbirki spominkov, kajti na dražbi bodo nogavice pokojnega Michaela Jacksona, strokovnjaki ..."/>
  </head>
  <body>
    <article>
      <h1>FOTO: Nogavice Michaela Jacksona za milijon</h1>
      <h2>Michael Jackson je z njimi očaral med znamenitim moonwalkom. Dokolenke so zdaj na voljo zbirateljem, spletna dražba se bo začela 13. novembra.</h2>
      <address><time datetime="2019-11-17T18:25:00+00:00">17 Nov 2019, 18:25</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1597363.jpg"/>
          <figcaption>Leta 1983 je obut vanje predstavil znameniti ples.</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1597364.jpg"/>
          <figcaption>Dragocene rabljene nogavice bodo na voljo premožnim zbirateljem.</figcaption>
        </figure>
      </slideshow>
      <p>Oboževalci kralja popa, ki imajo morda kakšen milijonček odveč, se lahko nadejajo novega zaklada v svoji zbirki spominkov, kajti na dražbi bodo nogavice pokojnega <b>Michaela Jacksona</b>, strokovnjaki pa ocenjujejo, da bi lahko dosegle osupljivo ceno – 900.000 dolarjev, to je približno 815 tisočakov v evrih.</p>
      <h3>S kristalčki in posvetilom</h3>
      <p>Resnično drag par nogavic, a naj potrdimo njihovo vrednost in upravičimo vrtoglavi znesek s podatkom, da jih je pevec nosil na premierni izvedbi slovitega moonwalka med televizijskim nastopom 1983, ko je zapel (in zaplesal) na Billie Jean. Zgodovinski kos garderobe je potem podaril glasbenemu mogotcu <b>Franku DiLeu</b>, ki je Jacksona povezal z založbo Epic Records in potem tudi pet let deloval kot pevčev menedžer. Frank DiLeo je poleg nogavic, ki so, mimogrede, posute s kristalčki, prejel podpisano pismo s posvetilom in zahvalo za spodbudo med turnejo Victory, zaklad pa je od menedžerjeve smrti v lasti njegove žene. K spominku kralja popa bo priložila certifikat o pristnosti.</p>
      <figure>
        <img src="https://www.slovenskenovice.si/images/slike/2019/10/28/1597364.jpg"/>
        <figcaption>Dragocene rabljene nogavice bodo na voljo premožnim zbirateljem.</figcaption>
      </figure>
      <p>Po nekaterih namigovanjih in glede na odlične izkupičke na dražbah zvezdniških dragocenosti zadnja leta nekateri menijo, da bi se rabljene nogavice lahko približale celo dvema milijonoma, a bo na dražbi na voljo še mnogo drugih (tudi cenovno ugodnejši spominkov), kot so zlate in platinaste nagrade za albume Thriller, Dangerous, Bad, This Is It in Off The Wall in še pripomočki s prizorišč snemanja nekaterih videospotov. Dražba bo potekala le na spletu, in sicer na gottahaverockandroll.com od 13. do 22. novembra. </p>
    </article>
  </body>
</html>