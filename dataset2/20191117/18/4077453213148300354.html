<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/17/news/catania_militare_vittima_dell_uranio_impoverito_maxi_risarcimento_ai_familiari-241283717/"/>
    <meta property="og:site_name" content="Repubblica.it"/>
    <meta property="article:published_time" content="2019-11-17T18:57:00+00:00"/>
    <meta property="og:title" content="Catania, militare vittima dell'uranio impoverito: maxi risarcimento ai familiari"/>
    <meta property="og:description" content="Condannato il ministero della Difesa. Il sergente Salvatore Cannizzò morì per un tumore al cervello"/>
  </head>
  <body>
    <article>
      <h1>Catania, militare vittima dell'uranio impoverito: maxi risarcimento ai familiari</h1>
      <h2>Condannato il ministero della Difesa. Il sergente Salvatore Cannizzò morì per un tumore al cervello</h2>
      <address><time datetime="2019-11-17T18:57:00+00:00">17 Nov 2019, 18:57</time> by <a rel="author">SALVO INTRAVAIA</a></address>
      <p>Ancora una morte di Stato per uranio impoverito. Salvatore Cannizzo è deceduto a 36 anni, lasciando moglie e figli, per il contatto con la micidiale sostanza. Ma solo adesso una sentenza ha riconosciuto il nesso tra causa ed effetto legato al tumore al cervello che lo ha ucciso. Un maxi risarcimento di oltre un milione di euro è stato deciso per la moglie, i figli e i genitori. La sentenza della terza sezione civile del tribunale di Catania è arrivata lo scorso 12 novembre, a più di sei anni dal decesso del sergente della marina militare che dal 1999 al 2001 è stato impegnato in missione in Kosovo e Albania.<br/><br/>La lunga battaglia legale patrocinata dallo studio dell’avvocato Sergio Consoli e dal collega Davide Preziosi inizia nel 2007, quando il militare presenta la prima domanda di risarcimento danni alla Commissione medica di Augusta. La malattia era insorta un anno prima, nel 2006, diversi anni dopo le spedizioni che hanno portato il soldato siciliano a contatto con le micidiali polveri. Cannizzo, residente in un quartiere popolare di Catania, si era arruolato nel 1995 e dopo qualche anno veniva destinato alle missioni di pace nei Balcani. Dove per l'uso delle armi con l'uranio impoverito i soldati americani usavano dispositivi di protezione (tute ignifughe e autorespiratori), mentre i militari italiani non erano dotati di alcuna protezione specifica.<br/><br/>La sentenza di qualche giorno fa assume una particolare importanza perché “è la prima volta – spiega l’avvocato Sergio Consoli – che una sentenza di primo grado condanna il ministero della Difesa per l’insorgenza di un tumore al cervello”. “Finora – prosegue il legale – tutte le sentenze hanno riconosciuto la leucemia come malattia insorta a seguito dell’uranio impoverito”. “Deve ritenersi accertata la responsabilità – scrive il giudice Angelo Pappalardo – del ministero della Difesa per l'insorgenza della patologia tumorale in capo a Cannizzo Salvatore e per il conseguente decesso, in ragione della condotta omissiva colposa dell'autorità militare che non ha fornito adeguate informazioni al personale militare in servizio, non ha pianificato e valutato gli elementi di rischio e non ha predisposto delle misure di protezione individuale-DIP, atte, se non ad eliminare l'assorbimento di sostanze dannose confuse nelle polveri dell'aria, almeno a ridurre in termini apprezzabili i rischi per la salute”. Ma per i familiari del soldato deceduto sei anni fa si tratta soltanto di una prima vittoria. Il risarcimento resterà, per il momento, sulla carta perché quasi certamente il ministero della Difesa ricorrerà in appello.</p>
    </article>
  </body>
</html>