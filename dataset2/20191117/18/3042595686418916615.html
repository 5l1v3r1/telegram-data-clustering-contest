<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/henrettelse-utsatt-for-andre-gang-etter-kjendispress/71829584"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T18:18:52+00:00"/>
    <meta property="og:title" content="Henrettelse utsatt for andre gang etter kjendispress"/>
    <meta property="og:description" content="Kim Kardashian West var til stede i fengselet da Rodney Reed fikk vite at henrettelsen utsettes - for andre gang."/>
  </head>
  <body>
    <article>
      <h1>Henrettelse utsatt for andre gang etter kjendispress</h1>
      <h2>Kim Kardashian West var til stede i fengselet da Rodney Reed fikk vite at henrettelsen utsettes - for andre gang.</h2>
      <address><time datetime="2019-11-17T18:18:52+00:00">17 Nov 2019, 18:18</time> by <a rel="author">Lars Martin Gimse</a></address>
      <p>Fredag kom beskjeden den dødsdømte fangen Rodney Reed hadde håpet på: Henrettelsen av ham er utsatt - for andre gang.</p>
      <h3>«Ekstremt takknemlige»</h3>
      <p>Det var fem dager til henrettelsesdatoen da ankedomstolen i Texas bestemte seg for å blokkere henrettelsen på ubestemt tid, og sende saken tilbake til domstolen i Bostrop, der han i 1998 ble dømt for drapet på 19 år gamle Stacey Stites.</p>
      <p>
        <b>Også i 2015 fikk Reed henrettelsen utsatt 10 dager før fastsatt henrettelsesdato, men den gang var utsettelsen altså bare midlertidig.</b>
      </p>
      <p>I en uttalelse fra Reeds forsvarere heter det at de er «ekstremt lettet og takknemlige (...) dette vil muliggjøre en skikkelig gjennomgang av de sterke og omfattende nye bevisene for Reeds uskyld», ifølge <a href="https://www.theguardian.com/us-news/2019/nov/15/rodney-reed-execution-texas-appeals-court-blocks?CMP=Share_AndroidApp_Kopi%C3%A9r_til_utklippstavlen">The Guardian.</a></p>
      <p>Domstolen i Bostrop har gjentatte ganger avvist Reeds ankeforsøk, men den dødsdømte mannens forsvarere har argumentert for at nye bevis har styrket hans påstand om at han er uskyldig.</p>
      <h3>Massiv kjendisstøtte</h3>
      <p>Det har neppe vært til hinder for Reed at han<a href="https://www.dagbladet.no/nyheter/dodsdomte-rodney-far-kjendisstotte/71771596"> den siste tida har fått store mengder kjendisstøtte,</a> noe som igjen har ført til større oppmerksomhet rundt hans sak.</p>
      <p>
        <b>Blant folkene som har talt 51-åringens sak er Doctor Phil, Beyoncé, Rihanna og Kim Kardashian West.</b>
      </p>
      <p>Spesielt sistnevnte har drevet lobbyvirksomhet og gitt uttrykk for sin støtte via sosiale medier. Kardashian West var også til stede i fengselet hos Rodney Reed, da han fikk beskjed om at saken hans blir sendt tilbake til domstolen i Bostrop.</p>
      <p>«I dag hadde jeg æren av å møte Rodney Reed personlig og privilegiet av å sitte sammen med ham da han fikk nyheten om at den høyeste domstolen i Texas har stanset henrettelsen og sendt saken tilbake til første rettsinstans for ny behandling», skriver realitystjerna på Twitter.</p>
      <p>
        <b>«Ord kan ikke beskrive lettelsen og håpet som fylte rommet i det øyeblikket».</b>
      </p>
      <p>På Instagram har hun lagt ut et bilde av Reed, og gir uttrykk for at hun er takknemlig for at aktivister, og politikere fra begge sider av det politiske spekteret, har slått seg sammen for å tale Reeds sak.</p>
      <p>«Og alt på grunn av en dyp tro på at hver mann og kvinne som er anklaget for et lovbrudd - spesielt et som kan straffes med døden - fortjener sjansen til å ha alle tilgjengelig bevis vurdert», skriver Kardashian West.</p>
      <p>I tillegg til kjendisene sendte også en gruppe på 16 tidligere og nåværende politimenn et brev til høyesterett der de ba om at henrettelsen ble stanset.</p>
      <p>26 politikere, både republikanere og demokrater, sendte tidligere denne måneden et brev til Texas-guvernør Greg Abbott, og advarte mot at å henrette Reed «uten å være sikre på skyldspørsmålet» kan ødelegge publikums tillit «ikke bare til dødsstraff, men til rettsvesenet i Texas i seg selv».</p>
      <h3>Funnet drept ved vei</h3>
      <p>19 år gamle Stacy Stites ble funnet drept 19 dager før hun skulle gifte seg med en politimann, som nå har fått en svært sentral rolle i saken.</p>
      <p>Stites ble funnet av tilfeldig forbipasserende like ved siden av en vei i et øde område ikke langt fra Austin i Texas.</p>
      <p>
        <b>Det ble fastslått at hun hadde blitt kvalt med beltet hun hadde hatt på seg, og det ble funnet sperm i undertøyet hennes og på kroppen hennes.</b>
      </p>
      <p>Spermaet var Reeds. Han har hele tiden hevdet at han og Stites hadde et samtykkende seksuelt forhold, og at det var derfor hans sperm ble funnet i og på henne.</p>
      <p>Spermfunnet ble uansett viktig under rettssaken, da påtalemyndigheten mente at det beviste at Reed hadde voldtatt Stites før han drepte henne.</p>
      <h3>Vitner peker på annen gjerningsmann</h3>
      <p>Men i åra som har gått siden Reed, som er svart, ble dømt til døden av en helt hvit jury, har det kommet flere vitnebeskrivelser som kan peke i en retning av en annen gjerningsmann enn Reed, som hele veien har stått fast ved at han er uskyldig.</p>
      <p>I høst kom det fram at Arthur Snow, som tilhørte en høyreekstrem gjeng i et fengsel der Stites forlovede sonet, har forklart at forloveden skal ha sagt at han visste at Stites hadde et forhold med en svart mann, og at han derfor måtte drepe henne.</p>
      <p>Stites forlovede sonet 10 år i fengsel for kidnapping og upassende atferd mot en kvinne han hadde pågrepet noen år etter drapet på Stites.</p>
      <p>Også en av mannens tidligere klassekamerater, Mary Blackwell, har forklart seg om noen urovekkende kommentarer mannen kom med til en annen klassekamerat i forkant av drapet.</p>
      <p>
        <b>- Han sa at hvis han fant ut at kjæresten hans var utro, så ville han kvele henne, har Blackwell forklart.</b>
      </p>
      <p>Så seint som denne uka la Reeds forsvarere fram et dokument for retten, som inneholder en vitneforklaring som indikerer at forloveden oppførte seg aggressivt mot Stites.</p>
      <p>Jim Clampit, tidligere assisterende politisjef, har forklart at han var til stede under Stites begravelse og at han der hørte forloveden si til kista «noe sånt som 'du fikk som fortjent'».</p>
      <h3>Nekter skyld</h3>
      <p>Stites forlovede nekter for å ha hatt noe med drapet å gjøre, og ifølge hans forsvarer har det «aldri vært en mer skyldig mann i Texas' historie enn Rodney Reed».</p>
      <p>
        <b>Uansett er saken nå altså sendt tilbake til første rettsinstans. Der ønsker Reeds forsvare, blant annet, å få gjennomført nye DNA-prøver av bevismaterialet.</b>
      </p>
      <p>- Det man åpenbart må teste er beltet, fordi det var det som ble brukt til å kvele offeret, sier advokat Bryce Benjet ved The Innocent Project, som representerer Reed.</p>
      <p>Nå får de trolig muligheten til å gjøre nye undersøkelser.</p>
    </article>
  </body>
</html>