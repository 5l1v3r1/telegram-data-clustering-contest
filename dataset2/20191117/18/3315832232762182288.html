<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2d6551b0cd51183d/china-un-nou-caz-de-ciuma-bubonica-dupa-alte-doua-confirmate-recent.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-17T18:17:06+00:00"/>
    <meta property="og:title" content="China: Un nou caz de ciumă bubonică, după alte două confirmate recent"/>
    <meta property="og:description" content="Mongolia Interioară a raportat un nou caz de ciumă bubonică ce a fost confirmat duminică în regiunea din nordul Chinei, în ciuda declaraţiilor anterioare ale autorităţilor din domeniul sanitar potrivit cărora riscul izbucnirii unei epidemii este minim, informează Reuters."/>
  </head>
  <body>
    <article>
      <h1>China: Un nou caz de ciumă bubonică, după alte două confirmate recent</h1>
      <address><time datetime="2019-11-17T18:17:06+00:00">17 Nov 2019, 18:17</time> by <a rel="author">Jurnal.md</a></address>
      <p>
        <b>Mongolia Interioară a raportat un nou caz de ciumă bubonică ce a fost confirmat duminică în regiunea din nordul Chinei, în ciuda declaraţiilor anterioare ale autorităţilor din domeniul sanitar potrivit cărora riscul izbucnirii unei epidemii este minim, informează Reuters.</b>
      </p>
      <p>Comisia de sănătate din cadrul regiunii autonome a anunţat că un bărbat în vârstă 55 de ani a fost diagnosticat cu ciumă bubonică după ce a consumat carne de la un iepure sălbatic, la data de 5 noiembrie.</p>
      <p>Ciuma bubonică este cea mai comună formă de ciumă la nivel mondial şi poate evolua în ciumă pulmonară, sau pneumonică, potrivit Organizaţiei Mondiale a Sănătăţii (OMS).</p>
      <p>Cazul din Mongolia Interioară vine la scurt timp după ce boala a fost confirmată recent la alte două persoane, la începutul acestei luni, în Beijing. Ambii pacienţi proveneau din Mongolia Interioară şi au fost plasaţi în carantină într-o instituţie din capitala Chinei după ce au fost diagnosticaţi cu ciumă pneumonică, au indicat autorităţile din domeniul sanitar.</p>
      <p>Comisia de sănătate din Mongolia Interioară a declarat că nu au fost identificate până în prezent asocieri între cazul cel mai recent şi cele două persoane diagnosticate anterior în Beijing.</p>
      <p>Pacientul din Mongolia Interioară a fost izolat şi este tratat la un spital din Ulanqab.</p>
      <p>28 de persoane care au intrat în contact cu pacientul sunt în prezent în carantină şi se află sub supraveghere medicală. Comisia de sănătate a precizat că acestea nu au prezentat până în prezent simptome asociate afecţiunii.</p>
      <p>Cazurile de ciumă sunt rar întâlnite în China, însă zone extinse din oraşul Yumen din nord-vest au fost închise în 2014 când un locuitor în vârstă de 38 de ani a decedat după ce a contractat ciumă bubonică, boală cunoscută şi sub numele de "moarte neagră" în "Evul Mediu, provocată de aceeaşi bacterie ca şi varianta pneumonică.</p>
      <p>Populaţia de rozătoare a înregistrat o creştere în Mongolia Interioară după seceta persistentă, înrăutăţită de schimbările climatice, notează Reuters.</p>
      <p>Ciuma pneumonică este cea mai rară, însă cea mai virulentă formă de ciumă, cu o posibilă transmitere de la persoană la persoană printr-o simplă tuse. Rata mortalităţii sale poate fi ridicată, însă tratamentul cu antibiotice este eficient, dacă este administrat în 24 de ore.</p>
    </article>
  </body>
</html>