<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/srecko-ostal-brez-zene-zdaj-se-ga-izogiba-brat-222433"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T18:03:00+00:00"/>
    <meta property="og:title" content="Srečko(70) ostal brez žene, zdaj se ga izogiba brat"/>
    <meta property="og:description" content="Pozdravljena, ga. Elena! Nisem vešč tarnanja, še manj pisanja, vendar bi vas vseeno prosil za nasvet. Živimo na podeželju in okoli nas je prav lepo. Za štirimi zidovi pa nisem prav prepričan, d..."/>
  </head>
  <body>
    <article>
      <h1>Srečko(70) ostal brez žene, zdaj se ga izogiba brat</h1>
      <h2>Pusti ga, saj je majhen, je bil velikokrat izrečen stavek. V nasprotju z bratom ste vi morali hitro odrasti, prevzeti odgovornost, pa še za bratom ste morali gledati.</h2>
      <address><time datetime="2019-11-17T18:03:00+00:00">17 Nov 2019, 18:03</time> by <a rel="author">ELENA SOFIA SENIČAR</a></address>
      <p>Pozdravljena, ga. <b>Elena</b>!<br/>Nisem vešč tarnanja, še manj pisanja, vendar bi vas vseeno prosil za nasvet. Živimo na podeželju in okoli nas je prav lepo. Za štirimi zidovi pa nisem prav prepričan, da je tako. Imam mlajšega brata (sam jih štejem nekaj čez 70, on pa dobrih 60), ki je presrečen, če lahko pomaga drugim ter jim je vedno tudi na voljo.<br/><br/>Ko je treba kaj postoriti doma, na kmetiji, pa na mizo položi milijon izgovorov. In ker smo že dolgo brez ženske roke, na katero je bil bratec zelo navezan, sem ženino nalogo prevzel sam. Kuham, organiziram … in ko je kaj narobe, sem vedno jaz kriv, ko pa se je treba pogovoriti, pa nihče nima veliko časa oz. ima druge obveznosti. Svetujte mi, prosim, spoštovana Elena, kako se lotiti te situacije.<br/>Hvala vnaprej,<br/><b>Slavko</b><br/><br/><br/>Pozdravljen g. Slavko.<br/>Kako se lotiti te situacije?<br/>To je vprašanje, ki bi si ga morali postaviti že vajini starši, pa so vedno bežali pred njim. Ker kri ni voda, je isto z vašim bratom. To, da se ne želi pogovarjati na to temo. Vaš brat trpi zaradi pomanjkanja pozornosti, saj, ko so bili starši še živi, ko je bil še sam majhen otrok, so se do njega tudi tako obnašali.<br/><br/>Pusti ga, saj je majhen, je bil velikokrat izrečen stavek. V nasprotju z bratom ste vi morali hitro odrasti, prevzeti odgovornost, pa še za bratom ste morali gledati. In kot takšni ste mu postali na neki način nevšečni, ker ste bili bolj podobni staršem kot pa bratu. Zato vaš brat išče razloge, da lahko hodi delat k sosedom, ne pa doma. Tam se počuti potrebnega, zaželenega, tudi pohvalijo ga za njegov trud.<br/><br/>Da ga boste pridobili k sebi, na svojo stran, bo potrebno nekaj taktike, modrosti, predvsem pa potrpljenja. Namesto tega, da ga komandirate, ga rajši pohvalite. Četudi za kakšno malenkost, ker iz malega zraste veliko.<br/>Pohvala je ta »čudežna« beseda, ki bo spremenila vajin odnos.<br/>BODITE SREČNI!</p>
    </article>
  </body>
</html>