<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/259579/xaos-me-tis-plimmyres-sti-venetia-kleisti-ksana-i-plateia-toy-agioy-markoy-gia-triti-fora-se-mia-evdomada"/>
    <meta property="og:site_name" content="LiFO"/>
    <meta property="article:published_time" content="2019-11-17T18:21:00+00:00"/>
    <meta property="og:title" content="Χάος με τις πλημμύρες στη Βενετία - Κλειστή ξανά η πλατεία του Αγίου Μάρκου"/>
    <meta property="og:description" content="Το κόστος των καταστροφών από τις πλημμύρες στη Βενετία υπολογίζεται πως ξεπερνά το ένα δισεκατομμύριο ευρώ"/>
  </head>
  <body>
    <article>
      <h1>Χάος με τις πλημμύρες στη Βενετία - Κλειστή ξανά η πλατεία του Αγίου Μάρκου</h1>
      <h2>Το κόστος των καταστροφών από τις πλημμύρες στη Βενετία υπολογίζεται πως ξεπερνά το ένα δισεκατομμύριο ευρώ</h2>
      <address><time datetime="2019-11-17T18:21:00+00:00">17 Nov 2019, 18:21</time> by <a rel="author">LIFOTEAM</a></address>
      <p>
        <b>Η <a href="https://www.lifo.gr/tags/%CE%92%CE%B5%CE%BD%CE%B5%CF%84%CE%AF%CE%B1">Βενετία</a> έκλεισε την πλατεία του Αγίου Μάρκου καθώς η πόλη πλημμύρισε για τρίτη φορά σε λιγότερο από μια εβδομάδα, ενώ συνεχίζεται η σφοδρή κακοκαιρία σε όλη την Ιταλία.</b>
      </p>
      <p>Την Κυριακή, η στάθμη του νερού λόγω της πλημμυρίδας έφτασε τα 150 εκατοστά, επίπεδο χαμηλότερο από εκείνο της περασμένης Τρίτης, όταν άγγιξε τα 187 εκατοστά- το υψηλότερο επίπεδο τον τελευταίο μισό αιώνα.</p>
      <p>«Μέγιστη προσοχή για την σημερινή πλημμυρίδα», προειδοποίησε μέσω Twitter ο δήμαρχος της πόλης, Luigi Brugnaro, που εκτίμησε την ζημιά από τις πλημμύρες σε περισσότερο από ένα δισεκ. ευρώ. «Η πλατεία του Αγίου Μάρκου είναι κλειστή. Προέχει η ασφάλεια», πρόσθεσε ο ίδιος, με τα νερά να πνίγουν εκ νέου την ήδη κατεστραμμένη ιστορική πόλη, που οι τοπικές αρχές κήρυξαν σε κατάσταση εκτάκτου ανάγκης.</p>
      <figure>
        <img src="https://www.lifo.gr/uploads/image/1568770/benetia-plateia-agiou-markou_-3-.jpg"/>
      </figure>
      <p>Η πλατεία του Αγίου Μάρκου έκλεισε και την Παρασκευή για αρκετές ώρες καθώς ισχυρές καταιγίδες και άνεμοι έπλητταν την περιοχή, αφήνοντάς την βυθισμένη στο νερό. Εκκλησίες, καταστήματα και σπίτια έχουν επίσης κατακλυστεί με νερό.</p>
      <figure>
        <img src="https://www.lifo.gr/uploads/image/1568771/benetia-plateia-agiou-markou_-4-.jpg"/>
      </figure>
      <p>Η κρίση οδήγησε την κυβέρνηση να χορηγήσει έκτακτα κονδύλια 20 εκατ. ευρώ για να αντιμετωπιστούν οι καταστροφές.</p>
      <p>Ο υπουργός Πολιτισμού, Dario Franceschini, δήλωσε πως το κόστος αποκατάστασης των ζημιών στην πόλη, όπου έχουν υποστεί ζημιές περισσότερες από 50 εκκλησία, θα είναι τεράστιο.</p>
      <figure>
        <img src="https://www.lifo.gr/uploads/image/1568769/benetia-plateia-agiou-markou_-1-.jpg"/>
      </figure>
      <p>Οι κάτοικοι των οποίων τα σπίτια έχουν πλημμυρίσει θα λάβουν άμεσα επίδομα 5.000 ευρώ, ενώ εστιατόρια και ιδιοκτήτες καταστημάτων μπορεί να λάβουν μέχρι 20.000 ευρώ και αργότερα να κάνουν αίτηση για περισσότερη αποζημίωση.</p>
      <figure>
        <img src="https://www.lifo.gr/uploads/image/1568772/benetia-plateia-agiou-markou_-5-.jpg"/>
      </figure>
      <p>Τα περισσότερα μηχανήματα ανάληψης χρημάτων στην πόλη έχουν πάψει να λειτουργούν λόγω τους νερού, δυσκολεύοντας ακόμη περισσότερο την ζωή τουριστών και ντόπιων. Την ίδια στιγμή, ξενοδοχεία ανέφεραν μαζικές ακυρώσεις κρατήσεων που είχαν γίνει μέχρι και για τον μήνα Δεκέμβριο.</p>
      <p>Σύμφωνα με τις τοπικές αρχές, περισσότερο από το 80% της πόλης έχει βυθιστεί κάτω από το νερό.</p>
      <p>Με πληροφορίες από Guardian</p>
    </article>
  </body>
</html>