<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/u-hokejistu-brna-skoncil-po-porazce-s-karlovymi-vary-trener-fiala/1822172?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-17T18:24:00+00:00"/>
    <meta property="og:title" content="U hokejistů Brna skončil po porážce s Karlovými Vary trenér Fiala"/>
    <meta property="og:description" content="Brno - Hokejisté Komety Brno jsou bez trenéra. Hlavní kouč Petr Fiala se vzdal funkce bezprostředně po dnešní extraligové porážce s Karlovými Vary 2:7, což byla pátá prohra týmu v řadě."/>
  </head>
  <body>
    <article>
      <h1>U hokejistů Brna skončil po porážce s Karlovými Vary trenér Fiala</h1>
      <address><time datetime="2019-11-17T18:24:00+00:00">17 Nov 2019, 18:24</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Hokejisté Komety Brno jsou bez trenéra. Hlavní kouč Petr Fiala se vzdal funkce bezprostředně po dnešní extraligové porážce s Karlovými Vary 2:7, což byla pátá prohra týmu v řadě.</p>
      <slideshow>
        <figure>
          <img src="https://i3.cn.cz/6/1573851755_P201911151250201.jpg"/>
        </figure>
        <figure>
          <img src="https://i3.cn.cz/6/1573851497_P201911151244601.jpg"/>
        </figure>
        <figure>
          <img src="https://i3.cn.cz/6/1573847175_P201911151176701.jpg"/>
        </figure>
        <figure>
          <img src="https://i3.cn.cz/6/1573846958_P201911151172201.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Hráčům a spolupracovníkům oznámil Fiala svoji rezignaci pár minut po skončení duelu se Západočechy. "Poslední třetina nebyla hodná jména Komety. Pro mě to byl poslední signál k tomu, abych odstoupil," řekl Fiala na tiskové konferenci.</p>
      <p>Kometa hraje další extraligové utkání v úterý na ledě mistrovského Třince. Zatím není jasné, kdo tým povede. "Situaci řešíme a v pondělí k ní vydáme prohlášení," uvedl majitel klubu Libor Zábranský.</p>
      <p>Fiala přišel k týmu Komety letos v létě od olomoucké mládeže jako nástupce Zábranského. Po první čtvrtině Brno dokonce vedlo extraligu, nyní však přišla série porážek, po níž kouč rezignoval.</p>
      <p>"Hráli jsme špatně výsledkově," připomněl Fiala například vedení 4:1 na Spartě a 3:0 ve Vítkovicích, které jeho tým nedokázal dotáhnout do vítězného konce. "Tam to byl totální propadák," řekl o pátečním duelu v Ostravě.</p>
      <p>Podle Fialy nebylo na co čekat. "Přišly by třeba další porážky, Kometa by byla desátá a to tady nikdo nechceme," řekl. "Já určuju, jak se má hrát, a když to hráči nejsou schopni zrealizovat, tak bude lepší, aby to vedl někdo jiný a Kometa nespadla tam, kam nepatří," dodal.</p>
      <p>Hlavním problémem mužstva byla podle něj nevyrovnanost výkonů. "V některých fázích jsme sice podali vynikající výkony, ale jindy zase velmi špatné," poznamenal Fiala. "Pořád jsem měl v hlavě, že nehrajeme to, na co tým má. Ale nesmí tam být takové výkyvy," zdůraznil.</p>
      <p>Tvrdí, že za ním nešli ani hráči. "Kdyby za mnou šli, asi bych to nepokládal," řekl. "Nepřesvědčovali mě v posledních zápasech, že všichni kopeme za stejný cíl. Snad se někteří chytnou za nos a budou předvádět lepší výkony než dosud. Ale to už nebude moje starost," prohlásil. "Deset hráčů nevyměníte, že?" položil řečnickou otázku a dodal, že své krátké angažmá v Kometě uzavře při středečním jednání se Zábranským.</p>
      <p>Brněnská změna je třetím předčasným trenérským koncem v této sezoně extraligy. Nejdříve byl po porážce 4. října ve Zlíně v 7. kole odvolán z lavičky Pardubic Ladislav Lubina a tým převzal asistent Radek Bělohlav. Ve Zlíně skončil 17. října Antonín Stavjaňa a nahradil jej Robert Svoboda. Změnil se i realizační tým Hradce Králové: Vladimír Růžička starší doplnil 23. října na pozici hlavního trenéra Tomáše Martince.</p>
    </article>
  </body>
</html>