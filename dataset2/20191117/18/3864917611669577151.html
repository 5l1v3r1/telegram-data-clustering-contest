<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2819944-stvorenna-muzeu-sucasnogo-mistectva-u-hersoni-rojtburd-gotovij-stati-konsultantom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-17T18:14:00+00:00"/>
    <meta property="og:title" content="Створення музею сучасного мистецтва у Херсоні: Ройтбурд готовий стати консультантом"/>
    <meta property="og:description" content="Директор Одеського художнього музею Олександр Ройтбурд готовий сприяти створенню на Херсонщині музею сучасного мистецтва та надавати поради місцевій владі щодо цього."/>
  </head>
  <body>
    <article>
      <h1>Створення музею сучасного мистецтва у Херсоні: Ройтбурд готовий стати консультантом</h1>
      <h2>Директор Одеського художнього музею Олександр Ройтбурд готовий сприяти створенню на Херсонщині музею сучасного мистецтва та надавати поради місцевій владі щодо цього.</h2>
      <address>
        <time datetime="2019-11-17T18:14:00+00:00">17 Nov 2019, 18:14</time>
      </address>
      <p>Про це Олександр Ройтбурд заявив під час паблік-ток на тему «Чому художник не ризикує мовчати в бурхливому світі?» у Херсоні, відповідаючи на запитання, чи пристане він на пропозицію голови Херсонської ОДА Юрія Гусєва стати його радником, повідомляє кореспондент Укрінформу.</p>
      <p>«По-перше, мене не звільнили (з посади директора Одеського художнього <a href="https://www.ukrinform.ua/tag-muzej">музею</a> – ред.). По-друге, я вже тут. І ми спілкувалися – і в Одесу приїздив Юрій Гусєв, тут ми спілкувалися. Звичайно, я радо буду сприяти тому, щоб у Херсоні з’явився музей сучасного мистецтва… Якщо моя порада буде потрібна, я завжди готовий підтримати. Тим більше, що у місті є прекрасні художники, мої старі друзі», - зазначив Ройтбурд.</p>
      <p>Як раніше повідомляв Укрінформ, одразу після того, як за звільнення Ройтбурда з посади директора Одеського художнього музею у вересні проголосувала Одеська облрада, голова Херсонської ОДА Юрій Гусєв заявляв, що має намір запросити Ройтбурда радником з питань культури.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2796031-sud-moze-viznati-nezakonnim-risenna-pro-zvilnenna-rojtburda-z-posadi-mkms.html">Суд може визнати незаконним рішення про звільнення Ройтбурда з посади - МКМС</a>
      </blockquote>
      <p>У Херсоні триває ініційований Одеським художнім музеєм мистецький проєкт, що реалізується в трьох містах - Одесі, Херсоні і Бердянську. Осінній лекційний курс «Мистецтво в авангарді суспільних змін» від відомих в Україні експертів та ідеатон організував Одеський художній музей в партнерстві з Херсонським художнім музеєм за підтримки Агентства США з міжнародного розвитку (USAID). Доступ до лекцій - безкоштовний.</p>
      <p>Як було анонсовано, директор Одеського художнього музею Олександр Ройтбурд мав провести не лекцію, а паблік-ток, відкриту розмову.</p>
    </article>
  </body>
</html>