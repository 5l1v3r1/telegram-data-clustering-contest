<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622033/%D9%85%D9%82%D8%AF%D8%B3%DB%8C-%D9%81%D8%B1%D9%85%D8%A7%DB%8C%D8%B4%D8%A7%D8%AA-%D8%B1%D9%87%D8%A8%D8%B1%DB%8C-%D8%A8%D8%B1%D8%A7%DB%8C-%D9%85%D8%A7-%D9%81%D8%B5%D9%84%E2%80%8C%D8%A7%D9%84%D8%AE%D8%B7%D8%A7%D8%A8-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T18:27:00+00:00"/>
    <meta property="og:title" content="مقدسی: فرمایشات رهبری برای ما فصل‌الخطاب است"/>
    <meta property="og:description" content="یک عضو کمیسیون صنایع و معادن مجلس شورای اسلامی با اشاره به طرح سه فوریتی فراکسیون امید مبنی بر لغو یا تعدیل افزایش قیمت بنزین، گفت:‌ روز گذشته این طرح سه فوریتی را تهیه کرده بودیم اما پس از استماع سخنان مقام معظم رهبری دست نگه داشتیم."/>
  </head>
  <body>
    <article>
      <h1>مقدسی: فرمایشات رهبری برای ما فصل‌الخطاب است</h1>
      <address>
        <time datetime="2019-11-17T18:27:00+00:00">17 Nov 2019, 18:27</time>
      </address>
      <p>
        <i>یک عضو کمیسیون صنایع و معادن مجلس شورای اسلامی با اشاره به طرح سه فوریتی فراکسیون امید مبنی بر لغو یا تعدیل افزایش قیمت بنزین، گفت:‌ روز گذشته این طرح سه فوریتی را تهیه کرده بودیم اما پس از استماع سخنان مقام معظم رهبری دست نگه داشتیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید مهدی مقدسی در جلسه علنی عصر امروز (یکشنبه) مجلس شورای اسلامی در نطق میان دستور خود گفت: در چند روز گذشته اتفاقات ناگواری در کشور رخ داد مردم ما توقع داشتند مجلس شورای اسلامی به طور جدی‌تری به موضوع ورود کند.</p>
      <p>نماینده مردم اراک و کمیجان در مجلس شورای اسلامی ادامه داد: انتظار داشتیم که هیات رییسه، رییس جمهور و وزرای اقتصادی را به مجلس شورای اسلامی دعوت کنند تا دغدغه مردم بررسی شود. انتظار ما این بود که دولت قبل از اجرای این طرح مردم و نمایندگان را در جریان قرار دهند. دولت باید صادقانه با مردم صحبت کند.</p>
      <figure>
        <img src="https://aftabnews.ir/files/fa/news/1398/8/26/360484_658.jpg"/>
      </figure>
      <p>این عضو کمیسیون صنایع و معادن مجلس شورای اسلامی با انتقاد از بی‌خبر بودن نمایندگان از افزایش قیمت بنزین، تاکید کرد: آیا نمایندگان محرم نیستند که مورد مشورت قرار نمی‌گیرند؟ گر نه این‌که مجلس شورای اسلامی در راس امور است؟</p>
      <p>مقدسی خطاب به رییس جمهور اظهار کرد: برای ایجاد آرامش در جامعه با مردم صادقانه حرف بزنید، مجلس شورای اسلامی را محرم بدانید و وزاری اقتصادی را به مجلس بیاورید تا برنامه‌شان رااعلام کنند شما باید تدبیر کنید.</p>
      <p>وی با بیان این‌که «از هیات رییسه انتظار داشتیم که شأن نمایندگان رعایت شود» از مسعود پزشکیان، نایب رییس مجلس شورای اسلامی خواست تا برای جلسه فردا رییس جمهور و وزرای اقتصادی دعوت شوند و در مورد برنامه‌های آتی اقتصادی توضیح بدهند.</p>
      <p>این عضو کمیسیون صنایع و معادن مجلس شورای اسلامی ادامه داد: ما از هر طیف و جناحی که باشیم از ارزش‌های انقلاب دفاع کرده‌ایم و تا پای جان می‌مانیم، اما با بی‌تدبیری‌ها عده‌ای از مردم معترض برای اعتراض می‌آیند و طبیعی است که ضد انقلاب روی این اعتراضات موج سواری می‌کند.</p>
      <p>مقدسی افزایش ناگهانی قیمت بنزین در شب میلاد رسول اکرم (ص) را «بدسلیقگی» خواند و گفت: انتظار داشتیم رییس جمهور و وزرا پیشنهادشان در این مورد را به مجلس شورای اسلامی بیاورند و اگر کمک می‌خواهند کمک بگیرند و به ما اعتماد داشته باشند. امسال انتخابات است. به مردم چه بگوییم؟ آیا بگوییم ما در جریان این تصمیمات مهم نیستیم.</p>
      <p>نماینده مردم اراک در مجلس شورای اسلامی ضمن تاکید به حفظ انسجام و وحدت در شرایط فعلی، اظهار کرد: اگر فرمایش صبح امروز مقام معظم رهبری نبود به دنبال استیضاح رییس جمهور بودیم، اما فرمایشات ایشان برای ما فصل‌الخطاب است. حال دولت باید وضعیت را سامان دهد و برنامه آتی خود را به طور شفاف ارائه کند.</p>
      <p>وی در پایان در عین حال با اشاره به مسائل حوزه انتخابیه خود تصمیمات دولت در خصوص دو کارخانه هپکو و آذرآب را مثبت اعلام کرد و گفت: تصمیمات مثبت باید تسریع و تصمیمات غلط باید تصحیح شود.</p>
    </article>
  </body>
</html>