<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33082/bonus-tv-domani-in-gazzetta-ufficiale-50-euro-per-tv-e-decoder-dal-18-di-dicembre"/>
    <meta property="og:site_name" content="DDay.it"/>
    <meta property="article:published_time" content="2019-11-17T18:29:00+00:00"/>
    <meta property="og:title" content="Bonus TV oggi in Gazzetta Ufficiale: 50 euro per TV e decoder dal 18 di dicembre"/>
    <meta property="og:description" content="Con la pubblicazione in Gazzetta Ufficiale del decreto attuativo del Bonus TV, parte la fase operativa del nuovo processo di switch-off. Entro un mese da oggi gli aventi diritto potranno avere il decoder gratuitamente o avere un abbattimento di 50 euro sul costo di un TV"/>
  </head>
  <body>
    <article>
      <h1>Bonus TV oggi in Gazzetta Ufficiale: 50 euro per TV e decoder dal 18 di dicembre</h1>
      <h2>Con la pubblicazione in Gazzetta Ufficiale del decreto attuativo del Bonus TV, parte la fase operativa del nuovo processo di switch-off. Entro un mese da oggi gli aventi diritto potranno avere il decoder gratuitamente o avere un abbattimento di 50 euro sul costo di un TV</h2>
      <address><time datetime="2019-11-17T18:29:00+00:00">17 Nov 2019, 18:29</time> by <a rel="author">Gianfranco Giardina</a></address>
      <p>Dopo tante anticipazioni, arriverà finalmente domani 18 novembre la pubblicazione in <b>Gazzetta Ufficiale</b> del decreto interministeriale MISE-MEF che dispone la modalità di erogazione del Bonus TV. Infatti, per ammorbidire l'impatto sulla popolazione del passaggio allo standard trasmissivo DVB-T2, il Governo ha stanziato - per il momento - 151 milioni di euro da qui al 2022 che si trasformeranno in poco più di <b>tre milioni di incentivi da 50 euro ciascuno</b>, riservati alle famiglie in <b>fascia ISEE I e II</b> (un incentivo per famiglia) per abbattere il prezzo di acquisto dei TV o addirittura per azzerare quello di acquisto del decoder.</p>
      <p>Ebbene, la norma, diversamente dalle abitudini (normalmente l'attesa è di 15 giorni)  prevede l'entrata effettiva in vigore degli incentivi 30 giorni dopo la pubblicazione in Gazzetta Ufficiale e quindi <b>a partire dal giorno 18 dicembre</b>, giusto in tempo per gli ultimi acquisiti di Natale. Il tempo che ci separa dall'inizio dell'erogazione, servirà ai produttori per compilare l'anagrafe dei prodotti compatibili e ai negozianti per registrarsi al programma BonusTV sul sito dell'Agenzia delle Entrate che gestisce la procedura.</p>
      <p>Così, come promesso, il Bonus TV arriva come una piccola "tredicesima" televisiva che dovrebbe essere accompagnata anche da una campagna da una prima <b>campagna di comunicazione</b> congiunta tra le emittenti TV e riportata anche, ognuno secondo il proprio stile di comunicazione, anche nei negozi di elettronica. Si lotta contro il tempo anche per inserire nei bouquet di RAI e Mediaset prima del previsto <b>un canale test</b> con un cartello codificato in HEVC Main 10 (anche se ancora diffuso in DVB-T): questo canale, che dovrebbe andare in onda già prima dell'inizio dell'erogazione dei contributi, servirebbe agli utenti per capire immediatamente se il proprio TV è già compatibile con le trasmissioni del dopo switch off o se richiede un adeguamento. Le richieste per le posizioni LCN sarebbero già partite e <b>si parla delle locazioni 100 e 200</b> della numerazione dei canali.</p>
      <p>Ovviamente, chi fosse tra gli aventi diritto e progetti l'acquisto di un TV o di un decoder, deve attendere il 18 dicembre per perfezionare il proprio acquisto fruendo dell'incentivo. Anche se - va detto chiaramente - <b>non c'è fretta</b>: la prima scadenza dello switch off è fissata per il 1 settembre 2021, data in cui il tutta Italia si abbandonerà il codec MPEG2 per passare all'MPEG4. Va anche detto, però, che i contributi non basteranno certamente per accontentare tutti gli utenti e vengono erogati nel classico regime di "fino a esaurimento scorte".</p>
      <p>Chi vuole scoprire tutto quanto c'è da sapere sullo Switch Off e sul Bonus TV, può consultare <b><a href="https://www.dday.it/redazione/33052/switchoff-incentivi-bonus-tv-domande-e-risposte">la nostra guida facile e completa</a></b>.</p>
    </article>
  </body>
</html>