<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Solsona-que-Europa-demanar-capellans_0_2345765550.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T18:55:12+00:00"/>
    <meta property="og:title" content="El bisbe de Solsona diu que Europa podria demanar que els homes casats puguin ser capellans"/>
    <meta property="og:description" content="Novell apunta aquesta via per pal·liar la falta de vocacions a nivell global"/>
  </head>
  <body>
    <article>
      <h1>El bisbe de Solsona diu que Europa podria demanar que els homes casats puguin ser capellans</h1>
      <h2>Novell apunta aquesta via per pal·liar la falta de vocacions a nivell global</h2>
      <address>
        <time datetime="2019-11-17T18:55:12+00:00">17 Nov 2019, 18:55</time>
      </address>
      <p>El bisbe de Solsona, Xavier Novell, ha advertit que si s'aprova l'ordenació d'homes casats per exercir el sacerdoci catòlic a l'Amazònia per falta de clergues també Europa podria fer el mateix. En la seva glossa dominical, el bisbe de Solsona recorda que fa pocs dies s'ha fet públic el document final de l'Assemblea Especial del Sínode dels Bisbes per a la Zona Panamazònica, en què el papa Francesc, en el seu discurs final, va ressaltar la importància del document en relació als desafiaments evangelitzadors, ecològics, socials i pastorals de l'Església en aquelles latituds.</p>
      <p>En el document final de la trobada, s'obre la porta a l'ordenació d'homes casats i l'accés de les dones al diaconat, tot i que el bisbe de Solsona convida a llegir el text complet per trobar els matisos a aquests titulars.</p>
      <h3>L'accés de la dona també entra al debat</h3>
      <p>Novell remarca que el document final d'un sínode "és un document important però que no té valor normatiu". "El que té valor és l'exhortació postsinodal que publiqui el Papa", recorda, per la qual cosa recomana esperar a veure què diu el pontífex sobre les dues qüestions plantejades per l'Església a l'Amazònia.</p>
      <p>En el punt número 111 del document sinodal es demana "establir criteris i disposicions [...] d'ordenar sacerdots homes idonis i reconeguts de la comunitat, que tinguin un diaconat permanent fecund i rebin una formació adequada per al presbiterat, podent tenir família legítimament constituïda i estable". El context d'aquesta petició s'inscriu en què hi ha molts fidels a l'Amazònia que no poden participar gairebé mai en l'eucaristia ni rebre el sagrament per la falta de sacerdots, un problema que arriba a altres latituds i que alguns religiosos defensen que s'abordi de manera universal.</p>
      <p>D'altra banda, el punt número 103 del document constata el gran servei eclesial de les dones a la regió panamazònica, i revela que en les consultes prèvies al sínode molts van demanar que la dona pogués accedir al diaconat permanent. Novell creu que el sacerdoci d'homes casats i el diaconat de dones són "titulars esbiaixats" i recorda que ja existeixen capellans casats a l'Església catòlica, en concret en el seu ritu oriental.</p>
      <p>Va ser l'Església llatina la que a partir del segle V va anar escollint per al presbiterat només homes cridats al celibat, encara que des de fa uns anys, segons recorda el bisbe de Solsona, l'Església catòlica llatina ordena com a preveres pastors anglicans casats que demanen ingressar a l'Església catòlica i continuar sent pastors de comunitats.</p>
      <p>"L'Amazònia pot ser un cas particular més d'ordenació presbiteral d'homes casats. Però, si el motiu d'aquest canvi en la disciplina eclesiàstica –és un tema que no afecta la doctrina– és l'atenció de les comunitats, inevitablement altres regions que pateixen escassetat de clergat demanaran el mateix", adverteix Novell. "Segurament també a Europa, on patim una crisi vocacional molt greu des de fa molts anys", conclou el bisbe. </p>
    </article>
  </body>
</html>