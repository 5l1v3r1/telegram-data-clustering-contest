<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/mnogo-losha-novina-za-vsichki-nashentsi-vv-velikobritaniya-sled-brekzit_news709860.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-17T18:45:00+00:00"/>
    <meta property="og:title" content="Много лоша новина за всички нашенци във Великобритания след Брекзит"/>
    <meta property="og:description" content="Лондон ще повиши медицинската такса за чужденци, което ще важи и за българите след Брекзит"/>
  </head>
  <body>
    <article>
      <h1>Много лоша новина за всички нашенци във Великобритания след Брекзит</h1>
      <h2>Лондон ще повиши медицинската такса за чужденци, което ще важи и за българите след Брекзит</h2>
      <address>
        <time datetime="2019-11-17T18:45:00+00:00">17 Nov 2019, 18:45</time>
      </address>
      <p>https://blitz.bg/svyat/mnogo-losha-novina-za-vsichki-nashentsi-vv-velikobritaniya-sled-brekzit_news709860.html Blitz.bg</p>
      <figure>
        <img src="https://static.blitz.bg/documents/thumbnails/730/201702/1485979852-brexit-1491370-960-720.jpg"/>
      </figure>
      <p>
        <b>Британското правителство смята да повиши медицинската такса за чужденци до 625 британски лири (730 евро) годишно, което след Брекзит ще важи и за гражданите на Европейския съюз, заявиха днес представители на консервативното правителство на Борис Джонсън.</b>
      </p>
      <p>"Хората, които пристигат тук, ще трябва да плащат по 625 лири на година, които ще ни помогне да покрием разходите на Националната система за здравеопазване (NHS)", каза по Би Би Си външният министър на страната Доминик Рааб.</p>
      <p>Медицинската такса за чужденци бе въведена за първи път през 2015 г. и първоначално бе в размер на 200 лири, после бе вдигната на 400 лири годишно, но не важи за граждани на страните от ЕС.</p>
      <p>По-рано днес друг член на правителството - Майкъл Гоув, писа във вестник "Мейл он Сънди", че сегашното положение, при което европейците не плащат за достъп до здравната система, не е честно.<br/><br/>"Нечестно е, че хората от ЕС имат достъп до безплатната здравна система, докато другите дават значителен принос.<br/><br/>Не е правилно хора от България и Словения да могат да идват тук без всякакъв контрол и автоматично да имат права, каквито хората от Бангладеш и Сингапур нямат", подчерта Гоув.</p>
      <p>Торите освен това смятат да изравнят правата на всички чужденци да получават социални помощи.</p>
      <p>Рааб посочи, че след Брекзит всички имигранти, независимо от коя страна пристигат, ще могат да претендират за такива помощи след минимум 5-годишно пребиваване.<br/><br/>В момента трудовите имигранти от страните от ЕС имат право на британски социални помощи след 3-месечно пребиваване в страната.</p>
    </article>
  </body>
</html>