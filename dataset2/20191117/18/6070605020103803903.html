<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/motor/cursa-motogp-moto2-moto3-gp-valencia_0_2345765524.html"/>
    <meta property="og:site_name" content="Ara.cat"/>
    <meta property="article:published_time" content="2019-11-17T18:20:00+00:00"/>
    <meta property="og:title" content="Jorge Lorenzo diu adeu a Xest i tot apunta que la seva moto serà per a Àlex Márquez"/>
    <meta property="og:description" content="Marc Márquez ha guanyat a València i Repsol Honda ha aconseguit el campionat per equips"/>
  </head>
  <body>
    <article>
      <h1>Jorge Lorenzo diu adeu a Xest i tot apunta que la seva moto serà per a Àlex Márquez</h1>
      <h2>Marc Márquez ha guanyat a València i Repsol Honda ha aconseguit el campionat per equips</h2>
      <address>
        <time datetime="2019-11-17T18:20:00+00:00">17 Nov 2019, 18:20</time>
      </address>
      <p>L'adeu de Jorge Lorenzo, que aquest diumenge ha disputat la seva última cursa de MotoGP, ha precipitat els esdeveniments, i tot apunta que aquest dilluns Àlex Márquez serà presentat com a nou company de Marc Márquez al Repsol Honda Team. "No hi ha res fet. Jo m'he centrat en el Gran Premi, ja que si tens el cap en més coses és molt difícil. L'Emilio [Alzamora], Honda i el meu germà han estat parlant, però l'últim que sé és que hi ha tres noms", assegurava Marc Márquez als micròfons de Dazn. El seu germà, l'Àlex, deia després de la cursa que "tant de bo pogués dir-ho". "Ara per ara, l'únic que tinc és contracte a Moto2, però anar a MotoGP m'encantaria". Per respecte a Lorenzo, l'anunci oficial es farà aquest dilluns, just un dia abans que arrenqui el test de pretemporada a Xest.</p>
      <p>Segons ha avançat el programa <i>Tot gira</i>, Àlex Márquez signarà per una temporada. Els dos es convertiran en els primers germans que comparteixen equip a MotoGP. Així doncs, l'any vinent hi haurà dues parelles de germans a la categoria reina del Mundial: els Espargaró (Aleix i Pol) i els Márquez (Marc i Àlex).</p>
      <h3>Triple corona per al Repsol Honda</h3>
      <figure>
        <a href="https://www.ara.cat/2019/11/17/esports/Jorge-Lorenzo-acomiadant-se-Xest-despres_2345775571_67453204_1500x1000.jpg">
          <img src="https://www.ara.cat/2019/11/17/esports/Jorge-Lorenzo-acomiadant-se-Xest-despres_2345775571_67453204_1500x1000.jpg"/>
        </a>
        <figcaption>Jorge Lorenzo acomiadant-se de l'afició a Xest després de la cursa / JOSÉ JORDAN / AFP</figcaption>
      </figure>
      <p>Jorge Lorenzo s'ha acomiadat del Mundial de MotoGP amb un 13è lloc que, sumat al triomf de Marc Márquez (25 punts), a la caiguda de Danilo Petrucci i al quart lloc d'Andrea Dovizioso, fan que el Repsol Honda Team aconsegueixi el títol de campió per equips. Era l'únic que quedava per decidir a Xest i finalment, tot i que l'equip Ducati arribava a l'última cita de l'any amb dos punts d'avantatge, els resultats dels pilots del Repsol Honda han fet capgirar la situació: el Mundial ha acabat amb 458 punts per a l'equip de Márquez i Lorenzo, pels 445 de l'equip Ducati. Així, l'equip ha celebrat la triple corona: campionat del món de pilots, campionat del món de marques i campionat del món d'equips.</p>
      <figure>
        <iframe data-src="https://twitter.com/MotoGP/status/1196062191625093122?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Lorenzo ha creuat la línia d'arribada i ha rebut la bandera del seu club de fans. I, com ja és habitual, el mallorquí ha plantat la seva bandera del "Lorenzo's Land" sobre la grava del traçat valencià.</p>
      <figure>
        <iframe data-src="https://twitter.com/MotoGP/status/1196062645172002817?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>No ha sigut el millor dia per a Lorenzo, que acostuma a no estar còmode quan la temperatura de la pista és baixa, com ha estat aquest diumenge a Xest. Tot i això, el mallorquí ha aconseguit mantenir-se en el catorzè lloc, beneficiat en part per les caigudes que hi ha hagut. I és que no han acabat la cursa molts pilots: Crutchlow, Morbidelli, Iannone, Petrucci, Zarco i Lecuona. El valencià, que aquest diumenge ha disputat la seva primera cursa de la categoria reina, ha caigut en un punt pròxim on acabava de caure Zarco i, quan el francès s'estava posant dempeus, la moto de Lecuona l'ha tornat a fer caure i li ha donat un fort cop als turmells.</p>
      <p>Al davant, tot i que Marc Márquez no ha fet una gran sortida, ha remuntat fins a situar-se segon, darrere Fabio Quartararo. El francès ha mantingut el primer lloc durant set voltes, i és que, quan quedaven vint per al final, el català ha passat a l'atac i l'ha superat amb un gran interior, deixant córrer la moto. Márquez no s'ha escapat del tot, però ha aconseguit un segon i mig d'avantatge sobre Quartararo, que no ha pogut enganxar-s'hi per plantar cara. Amb Quartararo segon, el tercer lloc ha sigut per a Jack Miller, mentre que quart ha acabat Andrea Dovizioso.</p>
      <p>Pel darrere han entrat Maverick Viñales, Joan Mir, Valentino Rossi, Aleix i Pol Espargaró, i Tito Rabat. Lorenzo ha acabat 13è, per darrere Mika Kallio i per davant d'Abraham i Syarhin.</p>
      <h3>Primer triomf per a Sergio García a Moto3 i immillorable debut de Xavier Artigas</h3>
      <figure>
        <a href="https://www.ara.cat/2019/11/17/imatges/Sergio-Garcia-Golz-Artigas-Migno_2345775560_67452293_1200x800.jpg">
          <img src="https://www.ara.cat/2019/11/17/imatges/Sergio-Garcia-Golz-Artigas-Migno_2345775560_67452293_1200x800.jpg"/>
        </a>
        <figcaption>Sergio García Golz, al centre, amb Xavi Artigas a la dreta i Migno a l'esquerra / PIERRE-PHILIPPE MARCOU / AFP</figcaption>
      </figure>
      <p>El pilot de Borriana Sergio García Dols ha aconseguit aquest diumenge el seu primer triomf en la categoria de Moto3. El pilot castellonenc ha sigut el millor en una cursa una mica caòtica i en què el debutant Xavier Artigas ha aconseguit pujar al podi en la seva primera cursa del Mundial.</p>
      <p>La cursa de Moto3 ha començat més tard del previst. I és que en la volta de formació Aron Canet ha tingut problemes amb el motor i ha començat a perdre oli, fet que ha provocat la caiguda del japonès Ayumu Sasaki. Els dos han hagut d'entrar al box a reparar les seves motos i poder sortir a la pista, si bé ho han fet des de les últimes posicions de la graella.</p>
      <p>Però, abans de la tercera volta, amb Marcos Ramírez com a líder destacat, una caiguda múltiple (Tatay, Alcoba, Yurchenko, Arbolino i Foggia) ha provocat que els comissaris mostressin la bandera vermella. I, com que no s'havien completat tres voltes, els pilots han hagut d'entrar a box i tornar a sortir en el mateix ordre que hi havia a la graella de sortida per disputar una cursa retallada a 15 voltes.</p>
      <p>En la represa, Albert Arenas ha caigut, igual que Dalla Porta, Alonso López, McPhee i Arbolino: Dalla Porta ha caigut i els altres no l'han pogut evitar. Per sort, aquest cop no ha fet falta aturar la cursa i els pilots han pogut seguir endavant. Al final, Sergio García Dols ha sigut el més llest de tots. El de Borriana ha superat per poc Andrea Migno per aconseguir el seu primer triomf al Mundial. Migno ha sigut segon i tercer ha acabat un sorprenent Xavi Artigas. El pilot de Sant Andreu de la Barca, de tan sols 16 anys, disputava aquesta cursa com a <i>wild-card</i> i ha donat la sorpresa pujant al podi. Aron Canet, per la seva banda, ha acabat sisè, just per davant de Marcos Ramírez i, per tant, s'ha assegurat el subcampionat.</p>
      <h3>Triomf de Binder i caiguda d'Àlex Márquez</h3>
      <figure>
        <a href="https://www.ara.cat/2019/11/17/esports/Binder-GP-Comunitat-Valenciana-Moto2_2345775566_67452814_1500x1000.jpg">
          <img src="https://www.ara.cat/2019/11/17/esports/Binder-GP-Comunitat-Valenciana-Moto2_2345775566_67452814_1500x1000.jpg"/>
        </a>
        <figcaption>Brad Binder celebra amb el seu equip el triomf en el GP de la Comunitat Valenciana de Moto2</figcaption>
      </figure>
      <p>El sud-africà Brad Binder ha aconseguit, amb la KTM, el triomf en el Gran Premi de la Comunitat Valenciana de Moto2. Ha acabat per davant de Thomas Lüthi i Jorge Navarro i, per tant, ha aconseguit proclamar-se subcampió de la categoria.</p>
      <p>Àlex Márquez, que després d'arrencar 15è havia de remuntar, ha aconseguit situar-se cinquè, però quan estava en terra de ningú (el grup del davant estava lluny i s'havia escapat dels seus perseguidors) ha caigut; tan sols quedaven quatre voltes per al final. El de Cervera, que aquest diumenge hauria disputat la seva última cursa de la categoria intermèdia, ha pogut tornar a la pista, però ha acabat 30è, últim.</p>
    </article>
  </body>
</html>