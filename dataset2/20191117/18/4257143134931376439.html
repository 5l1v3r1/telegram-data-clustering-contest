<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/17/szaz-eve-nem-latott-veszelyes-allatok-elnek-ismet-magyarorszagon"/>
    <meta property="og:site_name" content="infostart"/>
    <meta property="article:published_time" content="2019-11-17T18:18:47+00:00"/>
    <meta property="og:title" content="Száz éve nem látott veszélyes állatok élnek ismét Magyarországon"/>
    <meta property="og:description" content="Bölények valaha Magyarországon is éltek, de a 20. század elejére mindegyiket kiirtották. A faj csak az állatkerteknek köszönhetően maradt fenn. Most azonban egy különleges projektben ismét vadon élhetnek az ország egy sajátos területén."/>
  </head>
  <body>
    <article>
      <h1>Száz éve nem látott veszélyes állatok élnek ismét Magyarországon</h1>
      <address><time datetime="2019-11-17T18:18:47+00:00">17 Nov 2019, 18:18</time> by <a rel="author">Infostart / InfoRádió - Herczeg Zsolt</a></address>
      <h3>Bölények valaha Magyarországon is éltek, de a 20. század elejére mindegyiket kiirtották. A faj csak az állatkerteknek köszönhetően maradt fenn. Most azonban egy különleges projektben ismét vadon élhetnek az ország egy sajátos területén.</h3>
      <p><a href="https://infostart.hu/belfold/2019/11/09/vadonna-alakitjak-magyarorszag-egy-kis-reszet-most-epp-bolenyeket-hoztak">Vadon élő európai bölényeket telepített be</a> az Őrségi Nemzeti Park Kondorfa mellé, egy 70 hektáros területre, amelyet elzártak az emberek elől, és visszaadnak a természetnek. Az őrségi bölényrezervátumról Németh Csaba, az Őrségi Nemzeti Park igazgatóhelyettese az InfoRádióban elmondta: a nemzeti park 2002-es megalapítása után már azon gondolkodtak, hogy a közép-európai kultúrtájban, amelyben nagyon jelentős az emberi gazdálkodás befolyása, szükség lenne olyan területekre, ahol a természet "saját maga tudna működni".</p>
      <p>Ezzel párhuzamosan pedig azt is számba vették, hogy mik lehetnek azok az egykor itt élt, de mára eltűnt nagytestű állatok, amelyek nélkül egészen máshogy néz ki a táj. "Így alakult ki a terv, hogy hozzunk európai bölényeket, amelyek valaha itt éltek, és táplálkozásukkal, mozgásukkal, viselkedésükkel alakították a tájat.</p>
      <blockquote>Hozzunk létre egy olyan vadont, ahol a természet úgy működhet, mint amikor még érintetlen terület volt"</blockquote>
      <p>– magyarázta Németh Csaba.</p>
      <figure>
        <iframe src="https://www.youtube.com/embed/ZrNaWq1FHDc" width="560" height="315" data-service="Youtube" scrolling="no"/>
      </figure>
      <p>Az erre a célra kiválasztott terület Kondorfa határában található, az itt lévő ingatlanokat több éven keresztül vásárolta meg a magyar állam. Most 70 hektár áll az állatok rendelkezésére. Az 1960-70-es években e területek nagy részét szántóként művelték, most gyepként funkcionálnak. Korábban azonban jóval több erdő volt itt, mint most. Az igazgatóhelyettes kifejtette: "Fákat nem kell ültetni, ezt az Őrség megoldja; ha egy területet magára hagyunk, ott erdő keletkezik. A bölények fokozatosan szabályozni fogják, mekkora területet foglaljon el az erdő."</p>
      <p>A szakember hozzátette:</p>
      <blockquote>az európai bölénynek a mi térségünkben élő alfaja teljesen kipusztult,</blockquote>
      <p>másik két alfaja közül a síkvidékiből több példány él még, a hegyvidékből viszont már csak egyetlen hím állat. Korábban Európa jelentős részén előfordult ez a legnagyobb testű növényevő állat. A Kárpát-medencéből a 18. században tűntek el az európai bölények, az Őrségben nyugatról keletre szorult vissza a faj, míg 1919-re eltűnt a lengyelországi, Fehéroroszország határán lévő, emblematikus előfordulási helyeként ismert bialowiezai őserdőből, végül pedig 1927-re a Kaukázusból is, ahol az utolsó, vadon élő példányokat tartották számon.</p>
      <p>A bölények modern kori története 12 ősi egyed állatkertekből való összegyűjtésével és szaporításával indult meg.</p>
      <blockquote>"Ez a természetvédelem egyik sikertörténete, hiszen mára már több mint 3000 állatot tartanak számon, Európában több helyen vadon is élnek.</blockquote>
      <p>Az Őrségben most hat tehén és egy bika él szabadon az új vadonban. Zalafő-Pityerszeren egy 10 hektáros bemutatóterületen – ahol korábban ezek az állatok is éltek – további példányokat lehet megfigyelni: négy tavalyi borjút, egy idei borjút az édesanyjával, valamint két, hároméves bikát" – mondta az Őrségi Nemzeti Park igazgatóhelyettese.</p>
      <figure>
        <iframe src="https://www.youtube.com/embed/el0XxP_CSwo" width="560" height="315" data-service="Youtube" scrolling="no"/>
      </figure>
      <p>Az elzárt vadonterületre egyelőre nem mehetnek be turisták, az emberre sem veszélytelen állatok pillanatnyilag kerítés mögött, teljesen elzártan élnek. Azt azonban nem tartják kizártnak, hogy később indítanak olyan túrákat, amelyek során – megfelelő biztonsági intézkedések mellett – látogatható lesz ez a terület. Addig azonban a nagyközönség a szalafői bemutatóhely bölényeit figyelheti meg.</p>
      <p>
        <i>Nyitókép: YouTube/Tourinform Őrség</i>
      </p>
      <p>
        <b>Kapcsolódó hang</b>
      </p>
      <p>Európai bölények élnek szabadon az Őrségben</p>
      <figure>
        <audio src="https://infostart.hu/audio/00005/000050cfb.mp3"/>
      </figure>
      <p> </p>
    </article>
  </body>
</html>