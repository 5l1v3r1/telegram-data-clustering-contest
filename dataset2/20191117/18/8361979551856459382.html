<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/dopovid-pro-vtruchannya-rosiji-v-politiku-britaniji-oprilyudnyat-pislya-viboriv-50054047.html"/>
    <meta property="og:site_name" content="НВ"/>
    <meta property="article:published_time" content="2019-11-17T18:46:00+00:00"/>
    <meta property="og:title" content="Британський уряд опублікує доповідь про втручання Росії після виборів"/>
    <meta property="og:description" content="Міністр безпеки Великої Британії Брендон Льюїс заявив, що доповідь щодо розслідування ймовірного втручання Росії буде оприлюднено після парламентських виборів 12 грудня."/>
  </head>
  <body>
    <article>
      <h1>Британський уряд опублікує доповідь про втручання Росії після виборів</h1>
      <h2>Міністр безпеки Великої Британії Брендон Льюїс заявив, що доповідь щодо розслідування ймовірного втручання Росії буде оприлюднено після парламентських виборів 12 грудня.</h2>
      <address>
        <time datetime="2019-11-17T18:46:00+00:00">17 Nov 2019, 18:46</time>
      </address>
      <p>Про це пише <a href="https://www.reuters.com/article/us-britain-election-russia/uk-government-will-publish-russia-report-after-election-minister-idUSKBN1XR0A3">Reuters.</a></p>
      <p>За словами Льюїса, звіт не може бути опублікований до виборів через обмеження на оголошення уряду, які встановлюються під час передвиборчої кампанії.</p>
      <p>«Ми хочемо бути впевненими, особливо з урахуванням того, що тут зачіпається національна безпека, що ми пройдемо через цей процес належним чином. Ми не можемо публікувати такі матеріали під час загальних виборів, але після загальних виборів ця доповідь буде опублікована», - заявив він в інтерв'ю Sky News.</p>
      <p>Напередодні в британському уряді заявляли, що доповідь не було опубліковано через перевірки документа, яка займе декілька тижнів.</p>
      <p>Читайте також:<br/><a href="https://nv.ua/ukr/world/countries/boris-dzhonson-proviv-zustrich-iz-milyarderom-lebedyevim-50054045.html">&amp;nbspБорис Джонсон зустрівся з колишнім агентом КДБ після отруєння Скрипалів — ЗМІ</a></p>
      <p>Доповідь про ймовірне втручання Росії в британську політику підготовлено парламентським комітетом з розвідки і безпеки. Протягом півтора року парламентарії досліджували ймовірний вплив Росії на референдум щодо Brexit 2016 року і втручання в парламентські вибори 2017 року.</p>
      <p>За даними ЗМІ, парламентарії прийшли до висновку, <a href="https://nv.ua/ukr/world/geopolitics/u-komiteti-britanskogo-parlamentu-viznali-mozhliviy-vpliv-rf-na-referendum-shchodo-brexit-novini-svitu-50054016.html">що Росія могла вплинути на результати референдуму</a> про вихід Британії з ЄС 2016 року, але обсяг цього впливу виміряти неможливо.</p>
    </article>
  </body>
</html>