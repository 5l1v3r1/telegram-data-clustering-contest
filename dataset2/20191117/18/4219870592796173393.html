<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:830788-Pristina-od-teroriste-pravi-lopova-Istinu-o-planu-da-se-raznesu-Decani-otkriva-hitan-interni-izvestaj"/>
    <meta property="og:site_name" content="Вечерње новости"/>
    <meta property="article:published_time" content="2019-11-17T18:52:00+00:00"/>
    <meta property="og:title" content="Priština od teroriste pravi lopova: Istinu o planu da se raznesu Dečani otkriva hitan interni izveštaj"/>
    <meta property="og:description" content="Naše informacije govore da uhapšenom pljačka nije bila primarni cilj, već - teroristički napad"/>
  </head>
  <body>
    <article>
      <h1>Priština od teroriste pravi lopova: Istinu o planu da se raznesu Dečani otkriva hitan interni izveštaj</h1>
      <address><time datetime="2019-11-17T18:52:00+00:00">17 Nov 2019, 18:52</time> by <a rel="author">E. V. N.</a></address>
      <p>
        <b>Naše informacije govore da uhapšenom pljačka nije bila primarni cilj, već - teroristički napad</b>
      </p>
      <p>ZBOG sumnje da je nameravao da izvede teroristički napad na manastir Dečane, u Prištini je pre dva dana uhapšen Albanac A. I. (38). On je u Ulici Ljuiđa Gurakučija prišao H. H. i njegovom sinu J. H., oteo im torbu i telefon i pokušao da ih, kako su žrtve ispričale u policiji, prisili da napadnu srpsku svetinju.</p>
      <p>Policija je posle ovog incidenta odredila pritvor A. I. zbog dela pljačke i prisile. Kako smo nezvanično saznali, monaštvo niko nije obavestio o ovom događaju.</p>
      <related>
        <a href="https://www.novosti.rs/vesti/naslovna/hronika/aktuelno.291.html:830705-Sprecen-teroristicki-napad-na-Decane-Uhapseni-muskarac-pokusao-da-prislili-dve-osobe-da-mu-pomognu"/>
      </related>
      <p>Zvanične institucije Prištine su, nekoliko sati kasnije, pokušale da demantuju vezu ovog događaja sa terorizmom. Međutim, portparol policije Kosova Daut Hodža nije osporio "hitan interni izveštaj kosovske policije", iz koga su ove veze jasne. Naše informacije govore da uhapšenom pljačka nije bila primarni cilj, već - teroristički napad.</p>
      <figure>
        <img src="http://www.novosti.rs/upload/images/2019b//11/17n/04-teroristi%20(2).jpg"/>
      </figure>
      <p>Ovoj sumnji svakako ide u prilog činjenica da je od dolaska međunarodne zajednice bilo više pokušaja napada na manastir u kojem se nalaze mošti Svetog kralja Stefana Dečanskog.</p>
      <p>
        <i>
          <b>Izveštaj kosovske policije</b>
        </i>
      </p>
      <figure>
        <img src="http://www.novosti.rs/upload/images/2019b//11/17n/04-teroristi-(3).jpg"/>
      </figure>
      <p>Tako su krajem januara 2016. godine, u večernjim satima, pripadnici italijanskog Kfora, koji obezbeđuju svetinju, na prilaznom punktu zaustavili vozilo u kojem su se nalazila četvorica džihadista iz različitih krajeva Kosova. U zajedničkoj akciji sa kosovskom policijom, u vozilu su pronađeni "kalašnjikov", pištolj, veća količina municije, ali i propagandni materijal Islamske države. Islamisti su do prilaznog punkta manastira došli u belom "golfu" uroševačkih registarskih tablica, ali su vojnici Kfora posumnjali da se ne radi o posetiocima svetinje ili vernicima, zbog čega su pretresli vozilo. Džihadisti su uhapšeni, a iz manastira su tada saopštili da je i taj incident pokazatelj da je prisustvo pripadnika Kfora u svetinji neophodno. Inače, Visoki Dečani su jedini pravoslavni manastir na Kosovu i Metohiji koji i dalje obezbeđuju međunarodne snage.</p>
      <p>Srpske bezbednosne snage došle su do saznanja da je ova svetinja, ali i Pećka patrijaršija, bila meta za božićne praznike 2018. godine, ali se od napada odustalo.</p>
      <p>Na zidovima pomoćnih objekata Dečana 2014. godine ispisani su grafiti u znak podrške islamistima - ID, kao i tzv. Oslobodilačkoj vojsci Kosova. Godine 1999. zabeležen je pokušaj granatiranja manastira.</p>
      <p>Priča o napadima nimalo ne čudi ako se zna da je Kačanik označen kao baza za obuku pripadnika Islamske države, odnosno džihadistička prestonica Evrope. Iz kampova u brdima i šumama na ratišta širom sveta otišli su brojni Albanci. "Njujork tajms" je proglasio Kačanik prestonicom vehabizma, a u izveštaju Stejt departmenta je navedeno da je 400 Albanaca sa KiM otišlo da ratuje na strani ID u Siriji. Nezvanično, broj je mnogo veći.</p>
      <p>
        <b>OPASANA SVETINjA</b>
      </p>
      <p>VISOKI Dečani nalaze se na listi Uneskovih zaštićenih spomenika svetske baštine. Vojnici Kfora dežuraju ispred svetinje i upisuju imena svih onih koji u nju dolaze, dok je prilaz manastiru opasan dodatnom gvozdenom ogradom. Posle legitimisanja posetilaca vrata otvara čuvar iz pomoćne zgrade.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/republika_srpska/aktuelno.655.html:830367-Instagram-terorista-oslobodjen-optuzbe"/>
        <a href="http://www.novosti.rs/vesti/naslovna/drustvo/aktuelno.290.html:827850-IZVESTAJ-SAD-Napredak-Srbije-u-borbi-protiv-terorizma-pretnje-ostaju"/>
        <a href="http://www.novosti.rs/vesti/planeta.299.html:825055-Policija-uklonila-sumnjiv-paket"/>
        <a href="http://www.novosti.rs/vesti/naslovna/reportaze/aktuelno.293.html:823920-Neprocenjivo-blago-Decana-i-SPC-U-digitalnim-zapisima-i-fermani-Sulejmana-Velicanstvenog-knjiga-gostiju-sa-potpisima-Tita-i-oficira-Ozne"/>
        <a href="http://www.novosti.rs/vesti/planeta.299.html:823562-NOVI-DETALjI-NAPADA-Dve-rakete-pogodile-iranski-tanker-eksplozija-tesko-ostetila-brod-VIDEO"/>
      </related>
    </article>
  </body>
</html>