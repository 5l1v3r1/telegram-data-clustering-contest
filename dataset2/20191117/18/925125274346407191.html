<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/v-urbonas-nuo-pirmu-minuciu-daveme-suprasti-kad-esame-seimininkai/73254"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-17T18:58:04+00:00"/>
    <meta property="og:title" content="V. Urbonas: &quot;Nuo pirmų minučių davėme suprasti, kad esame šeimininkai&quot;"/>
    <meta property="og:description" content="Lietuvos vyrų futbolo rinktinės treneris Valdas Urbonas po kontrolinių rungtynių su Naująja Zelandija džiaugėsi, jog metus pavyko užbaigti pergale."/>
  </head>
  <body>
    <article>
      <h1>V. Urbonas: "Nuo pirmų minučių davėme suprasti, kad esame šeimininkai"</h1>
      <address>
        <time datetime="2019-11-17T18:58:04+00:00">17 Nov 2019, 18:58</time>
      </address>
      <p>Lietuvos vyrų futbolo rinktinės treneris Valdas Urbonas po kontrolinių rungtynių su Naująja Zelandija džiaugėsi, jog metus pavyko užbaigti pergale.</p>
      <p>„Noriu padėkoti aistruoliams ir žaidėjams už atsidavimą. Nuo pirmų minučių davėme suprasti, kad esame šeimininkai. Ne visas progas išnaudojome, bet pergalė buvo svarbi ir džiaugiuosi, kad ją pasiekėme. Nepaisant to, kad tai kontrolinės rungtynės, svarbu metus užbaigti pergale. Manau, kad ji paskatins siekti tolimesnių pergalių“, - teigė treneris.</p>
      <p>Vertinamas šių metų pasirodymą V. Urbonas pažymėjo, jog kalbant apie rezultatus atrankoje vertėtų atsižvelgti ir į varžovus. „Ne visi turbūt supranta, su kuo turėjome reikalą atrankoje. Portugalija, Ukraina, Serbija – aukšto lygio komandos. Turime pribręsti kautis su tokiomis komandomis, - kalbėjo treneris - Svarbu tai, kad yra bendras kolektyvinis darbas su komanda, ir man tai teikia didžiausią pasitenkinimą. Aš asmeniškai ir komanda įgavo geros patirties. Vaikinai turi ambicijmų, noro ir atsidavimą siekti pergalių. Šiandien aikštėje pavyko ir mėgautis žaidimu.“</p>
      <figure>
        <iframe src="https://www.youtube.com/embed/S2g0iXe5QHo" width="500" height="300" data-service="Youtube" scrolling="no"/>
      </figure>
      <p>Naujosios Zelandijos strategas Danny Hay pripažino, kad lietuviai buvo pranašesni.</p>
      <p>„Sužaidėme nepakankamai gerame lygyje palyginus su paskutinėmis rungtynėmis prieš Airiją. Lietuvos komanda buvo alkanesnė. Neprilygome varžovams noru, nusiteikimu ir kova. Mes galėjome būti drąsesni su kamuoliu. Ne kartą mus pagavo kontratakose, nes klydome ar užsižaisdavome su kamuoliu. Bet mums tai buvo gera praktika ir patirtis, galimybė išbandyti žaidėjus“, - kalbėjo D. Hay.</p>
      <p>Paklaustas apie tai, kaip palygintų Lietuvos komandą su varžovais Okeanijos konfederacijoje, treneris atsakė: „Šios rungtynės mums buvo didesnis iššūkis nei tai ką sutinkame savo regiono atrankoje. Kitas dalykas, lietuviai turi daugiau žaidybinės praktikos ir tai buvo pastebima. Jie labiau užgrūdinti kovose, fiziškai tvirtesni nei tie varžovai kuriuos turime Okeanijoje.“</p>
    </article>
  </body>
</html>