<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826148.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T18:50:00+00:00"/>
    <meta property="og:title" content="پژمانفر: مجلس سه بار عدم تشکیل وزارت بازرگانی را مصوب کرد"/>
    <meta property="og:description" content="به گزارش فارس، حجت‌الاسلام نصرالله پژمانفر نماینده مردم مشهد در مجلس شورای اسلامی در تذکر شفاهی در جلسه علنی عصر امروز (یکشنبه 26 آبان) درباره علت نارضایتی مردم پس از گرانی بنزین گفت: ریشه این موضوع به وعده‌هایی که دولت داده و عمل نکرده بازی می‌گردد."/>
  </head>
  <body>
    <article>
      <h1>پژمانفر: مجلس سه بار عدم تشکیل وزارت بازرگانی را مصوب کرد</h1>
      <address>
        <time datetime="2019-11-17T18:50:00+00:00">17 Nov 2019, 18:50</time>
      </address>
      <p>نماینده مردم مشهد در مجلس گفت:‌ مجلس سه بار عدم تشکیل وزارت بازرگانی را مصوب و اعلام کرد که این وزارتخانه جدید را نمی‌خواهد.</p>
      <p>به گزارش فارس، حجت‌الاسلام نصرالله پژمانفر نماینده مردم مشهد در مجلس شورای اسلامی در تذکر شفاهی در جلسه علنی عصر امروز (یکشنبه 26 آبان) درباره علت نارضایتی مردم پس از گرانی بنزین گفت: ریشه این موضوع به وعده‌هایی که دولت داده و عمل نکرده بازی می‌گردد.</p>
      <p>وی افزود: دولت وعده‌هایی را در موضوع سیل، زلزله، کنترل بازار ارز و رفع مشکلات کشور در 100 روز، مسکن، اشتغال و برجام داده است اما هیچکدام از آنها انجام نشده است.</p>
      <p>نماینده مردم مشهد در مجلس تصریح کرد: اعتماد مردم به دولت سلب شده و دولت دیگر صداقت ندارد.</p>
      <p>پژمانفر گفت: دولت دیگربا مردم صادق نیست و اگر گران کردن بنزین را صادقانه انجام می‌داد و با مردم این موضوع را در میان می‌گذاشت مردم به آنها کمک می‌کردند.</p>
      <p>نماینده مردم مشهد در مجلس افزود: مجلس سه بار عدم تشکیل وزارت بازرگانی را مصوب کرد و اعلام کرد که این وزارتخانه جدید را نمی‌خواهد اما ما شاهد آن هستیم که یک رأی حاکم بر نظر مجلس است که توانسته نظر نمایندگان را وتو کند.</p>
      <p>وی گفت: امروز نظر یک نماینده به عنوان نظر کل مجلس اعلام شده است.</p>
      <p>پژمانفر خاطرنشان کرد: رئیس مجلس به معنای همه کاره پارلمان نیست و در جلسه سران قوا نظر کل مجلس را نمایندگی نمی‌کند.</p>
    </article>
  </body>
</html>