<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/ett-samtal-fran-ost-kan-roman-eremenko-bli-aktuell-for-landslaget-igen/"/>
    <meta property="og:site_name" content="HBL"/>
    <meta property="article:published_time" content="2019-11-17T18:41:00+00:00"/>
    <meta property="og:title" content="Ett samtal från öst – kan Roman Eremenko bli aktuell för landslaget igen?"/>
    <meta property="og:description" content="Finlands spets är tunn och bredden inom truppen är inte heller hisnande. Mot den bakgrunden vore det ingen högoddsare om en eller ett par trotjänare gjorde comeback lämpligt till EM."/>
  </head>
  <body>
    <article>
      <h1>Ett samtal från öst – kan Roman Eremenko bli aktuell för landslaget igen?</h1>
      <h2>Finlands spets är tunn och bredden inom truppen är inte heller hisnande. Mot den bakgrunden vore det ingen högoddsare om en eller ett par trotjänare gjorde comeback lämpligt till EM.</h2>
      <address><time datetime="2019-11-17T18:41:00+00:00">17 Nov 2019, 18:41</time> by <a rel="author">Jonas von Wendt</a></address>
      <p>En rysk reporter ställde på fredagskvällen Markku Kanerva en fråga om hur denne resonerar kring Roman Eremenko och mittfältarens möjliga comeback till landslaget.</p>
      <p>Kanerva svarade som han brukar.</p>
      <p>– Jag vill tacka de här killarna som jag jobbat med. Vi har åstadkommit mycket. Med Roman får jag ta ett snack om han så vill, sade Kanerva då.</p>
      <p>Eremenko försvann från den finska fotbollsradarn hösten 2016 då han åkte fast för kokain. Avstängningen blev lång och dyrköpt för den i dag 32-årige Eremenko som bland annat fick sparken från CSKA Moskva där han åtnjöt en monsterlön på flera miljoner euro om året.</p>
      <p>Efter det har den nuvarande FK Rostov-spelaren konsekvent tigit om vad som egentligen hände den där ödesdigra kvällen för tre år sedan.</p>
      <p>Skulle han mot förmodan ringa upp Kanerva och snacka om en eventuell comeback får Eremenko också förbereda sig på en uppsjö av besvärliga frågor från den samlade presskåren. Frågor som han har lyckats undvika i Ryssland där spelarna om de så vill inte behöver ha särskilt mycket med massmedier att göra.</p>
      <p>Kvalitetsmässigt är det inget snack om saken. Visst skulle Eremenko tillföra en rejäl dos kreativitet och målfarlighet. Samtidigt är Eremenko en spelare som lätt kan skapa oro inom en väldigt homogen trupp. Kanerva har lyckats skapa ett kollektiv där ingen särbehandlas eller står över de övriga. Du behöver inte laga något som inte är sönder är en gammal visdom. Och just där ligger väl pudelns kärna i resonemanget kring Eremenko.</p>
      <p>Det värsta fotbollsklanen Eremenko kan göra är att via diverse trogna medier börja signalera och antyda att Roman vill tillbaka till landslaget. Till att börja med borde Roman själv lyfta luren och knattra in Kanervas nummer för att över huvud taget fråga om det finns plats för honom.</p>
      <p>Personligen tror jag att Kanerva helst inte tar emot ett samtal från öst. En spelare med Eremenkos status och ego påverkar oundvikligen den mentala balansen inom truppen. En balans Kanerva och hans stab jobbat oerhört hårt för att skapa.</p>
      <p>Alexander Ring har gjort succé i MLS och hör till de spelare som Finland kunde ha nytta av. Men i hans fall verkar dörren stängd för gott vad landslaget beträffar.</p>
      <p>Perparim Hetemaj? Niklas Moisander? Blir inte överraskad om någondera finns med i truppen sommaren 2020. Två spelare med huvudet på skaft och som högst sannolikt skulle foga sig vid relativt små roller. Två spelare som också kan det här med toppfotboll. Två spelare som faktiskt kunde bidra med en hel del på det spelmässiga och det mentala planet. Utan att för den skulle rubba balansen inom kollektivet.</p>
      <p><b><a href="https://www.hbl.fi/profil/jonasvonwendt">Jonas von Wendt</a></b> Reporter</p>
    </article>
  </body>
</html>