<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/news/politica/analiza-psd-pune-tunul-stirifalse-iohannis-si-guvernul-orban-spun-specialistii-1_5dd181975163ec42711e0792/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-17T18:36:56+00:00"/>
    <meta property="og:title" content="Analiză. PSD pune tunul cu ştiri false pe Iohannis şi pe Guvernul Orban. Ce spun specialiştii"/>
    <meta property="og:description" content="Confruntarea între PSD şi PNL a depăşit etapa atacurilor politice şi a ajuns în cea a ştirilor false şi a aluziilor referitoare la instaurarea unui regim represiv."/>
  </head>
  <body>
    <article>
      <h1>Analiză. PSD pune tunul cu ştiri false pe Iohannis şi pe Guvernul Orban. Ce spun specialiştii</h1>
      <address><time datetime="2019-11-17T18:36:56+00:00">17 Nov 2019, 18:36</time> by <a rel="author">Radu Eremia</a></address>
      <h4>Confruntarea între PSD şi PNL a depăşit etapa atacurilor politice şi a ajuns în cea a ştirilor false şi a aluziilor referitoare la instaurarea unui regim represiv.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/pitesti/adrian-severin-moartea-fostului-ministru-parlamentar-arges-bogdan-niculescu-duvaz-am-deplans-amandoi-deruta-decaderea-fsn-pd-psd-1_5dd1635f5163ec42711d10a1/index.html"/>
        <a href="https://adevarul.ro/news/politica/rares-bogan-raspunde-olgutei-vasilescu-vom-depune-plangere-poti-scoate-om-prm-nu-poti-scoate-prm-om-1_5dd135e55163ec42711b7337/index.html"/>
      </related>
      <p>Apropierea turului al doilea al prezidenţialelor a dus la apariţia de mesaje din ce în ce mai controversate din partea celor trecuţi de curând în opoziţie, adică PSD. Lia Olguţa Vasilescu, şefa de campanie a Vioricăi Dăncilă, a distribuit vineri pe Facebook o postare în care acuză din nou PNL că taie pensii şi salarii, în ciuda faptului că liberalii au negat categoric că vor lua măsuri de austeritate. „Megaofertă! Black Friday. Comasare nelimitată la spitale. PNL. Reduceri de 25% la salarii şi pensii“, scrie în afişul postat de Lia Olguţa Vasilescu pe Facebook. Şi PSD Teleorman a distribuit articole în care era punctat faptul că urmează tăieri de salarii după 25 noiembrie.</p>
      <p>De asemenea, pagina de Facebook a ministrului Finanţelor, Florin Cîţu, a fost clonată pentru a se putea posta un mesaj care sugerează că PNL va pune impozite românilor care muncesc în străinătate. „Ţara este într-o situaţie dificilă. Ne chinuim să găsim soluţii pe plan intern, dar avem grave dificultăţi. Am alcătuit o comisie pentru a găsi modalităţi de a impozita atât salariile celor aflaţi în diaspora, cât şi serviciile de transfer gen Western Union şi MoneyGram. E timpul să strângem cureaua”, se arată în falsa postare a ministrului Finanţelor. Nu în ultimul rând, social-democraţii au răspândit un alt mesaj atribuit lui Cîţu, prin care se sublinia că Guvernul Orban nu va face nicio investiţie, pentru că aşteaptă ca acestea să fie făcute de privaţi.</p>
      <p>
        <b>Aluzie la nazism</b>
      </p>
      <p>Nu în ultimul rând, după ce Klaus Iohannis a declarat că e în război cu PSD şi vrea dispariţia acestei formaţiuni de la conducerea instituţiilor, social-democraţii l-au acuzat pe preşedinte de faptul că dă dovadă de extremism. Asemenea mesaje au venit de la Viorica Dăncilă, Mihai Fifor sau Ionel Arsene. Însă cea mai vocală a fost Lia Olguţa Vasilescu. „Domnul Klaus deja se şi vede şef de lagăr de concentrare şi toţi PSD-iştii băgaţi acolo la reeducare”, a declarat Olguţa Vasilescu sâmbătă seară, la Antena 3. Aluziile referitoare la etnia lui Iohannis şi practicile regimului nazist nu sunt noi, în trecut fiind mai mulţi social-democraţi criticaţi de comunitatea germană şi de instituţii care se ocupă de problematica Holocaustului. </p>
      <hr/>
      <p>PLUS şi USR dau în judecată PSD</p>
      <p>Dragoş Tudorache, europarlamentar şi membru al Biroului Naţional PLUS, a anunţat că Alianţa USR-PLUS va depune plângere penală după ce PSD a răspândit în mediul online fake-news-uri prin care se încearcă descurajarea votului pentru Klaus Iohannis în turul doi al alegerilor prezidenţiale, în unele mesaje fiind transmisă ideea că aceasta e poziţia formaţiunilor conduse de Dacian Cioloş şi Dan Barna. „Este un furt de identitate, un furt de siglă – acestea sunt protejate prin lege şi avocaţii noştri lucrează deja la o plângere penală în acest sens. Tratăm foarte serios acest lucru. Identitatea folosită în acele mesaje, în îndemnurile de pe Facebook, e exact identitatea noastră, se foloseşte sigla noastră şi aceasta este o faptă penală”, a precizat Tudorache.</p>
      <hr/>
      <p>De asemenea, Viorica  PSD a subliniat că partidul din care face parte nu a răspândit nicio ştire falsă despre PNL, Guvernul Orban sau Klaus Iohannis, ci aceştia sunt vinovaţi de faptul că au minţit lumea când au vorbit de rău guvernarea PSD, „minţind zi de zi că economia României e în colaps”.</p>
      <p>
        <b>Ce spun specialiştii</b>
      </p>
      <p>Ştirile false distribuite de social-democraţi au fost interpretate de specialişti în mai multe feluri. În primul rând, electoratul anti-PSD ar putea să se mobilizeze mai mult pentru turul al doilea, în condiţiile în care susţinătorii USR-PLUS nu dădeau semne că ar merge la urne pe 24 noiembrie.</p>
      <p>„Singurii care decontează avalanşa de fake-news şi mesajele extremiste aruncate în piaţă sunt chiar pesediştii. Prin astfel de mesaje nu fac decât să enerveze, dar şi să îngrijoreze o mare parte din societate care altfel ar fi rămas neutră în acest moment politic. Aşa s-a întâmplat şi în 2014, când atacurile extremiste şi grobiene la adresa candidatului Iohannis au mobilizat în plus aproximativ un milion de votanţi”, a declarat pentru „Adevărul” analistul politic George Rîpă, autor al unei lucrări despre fenomentul fake news.</p>
      <p>De altfel, analistul punctează că prin atitudinea pe care o arată în aceste zile PSD nu face decât să se izoleze şi la nivel european. „Atacurile de tip Olguţa Vasilescu sau Bădulescu (n.r. – Aurelian Bădulescu, viceprimarul Capitalei), adică atacuri antisemite, xenofobe şi extremiste, nu fac decât să marginalizeze PSD pe plan extern. Prin astfel de mesaje asumate chiar de la vârful partidului, şi nu de către marginali, PSD îşi pierde orice credibilitate externă. Socialiştii îşi adâncesc imaginea de partid nedemocratic”, a completat Rîpă.</p>
      <p>În al doilea rând, analistul politic Radu Delicote susţine că efectele ştirilor false venite dinspre PSD ar putea fi resimţite pozitiv pe termen scurt, adică şi prin mobilizarea electoratului tradiţional al social-democraţilor. „Un fake news are o singură caracteristică de bază: este eminamente emoţional. De aceea, efectele sunt şi pe termen scurt, şi pe termen lung. Ca să putem înţelege scopul acestor fake-news-uri, trebuie să ne uitam la context: pe termen scurt, suntem în plină campanie electorală, cu un guvern proaspăt instalat după o moţiune de cenzură. Practic, în cazul de faţă, răspândirea de ştiri false este axata pe demonizare, pe inducerea fricii. Este posibil ca electoratul hotărât al PSD sau din marja nehotărâţilor înclinaţi să voteze cu stânga, asemenea demonizări să funcţioneze pe termen scurt şi să aibă rol mobilizator”, a precizat pentru „Adevărul” Delicote.</p>
      <p>Analistul consideră că pe termen lung PSD va avea de pierdut printr-o asemenea tactică. „Cu toate acestea, pe termen lung ştirile false atentează la încrederea electorală - element vital pentru integritatea imaginii unui partid, care se construieşte foarte greu şi este extrem de sensibilă. În acest caz, se pierde o potenţiala încredere a unei majorităţi tăcute, adică acei 50% din electorat care nu votează”, a conchis Delicote. </p>
      <hr/>
    </article>
  </body>
</html>