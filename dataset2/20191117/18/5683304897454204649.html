<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/17/farmers-cops-clash-in-ups-unnao-in-land-dispute-over-smart-city-project.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T18:28:00+00:00"/>
    <meta property="og:title" content="യുപിയിൽ ആളിക്കത്തി കർഷക പ്രക്ഷോഭം; വനിതകളെ പൊലീസ് തല്ലിച്ചതച്ചെന്ന് പരാതി"/>
    <meta property="og:description" content="ലക്നൗ∙ ഉത്തർ പ്രദേശിലെ ഉന്നാവിൽ പൊലീസും കർഷകരും തമ്മിൽ ഏറ്റുമുട്ടി. ട്രാൻസ് ഗംഗാ സിറ്റി പദ്ധതിക്കായി ഭൂമി ഏറ്റെടുത്തതിനെ തുടർന്നുണ്ടായ തർക്കമാണ്.farmer's protest. up. manorama online. manorama news. malayalam news. yogi adityanath. കർഷക പ്രക്ഷോഭം.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുപിയിൽ ആളിക്കത്തി കർഷക പ്രക്ഷോഭം; വനിതകളെ പൊലീസ് തല്ലിച്ചതച്ചെന്ന് പരാതി</h1>
      <address><time datetime="2019-11-17T18:28:00+00:00">17 Nov 2019, 18:28</time> by <a rel="author">മനോരമ ലേഖകൻ</a></address>
      <p>ലക്നൗ∙ ഉത്തർ പ്രദേശിലെ ഉന്നാവിൽ പൊലീസും കർഷകരും തമ്മിൽ ഏറ്റുമുട്ടി. ട്രാൻസ് ഗംഗാ സിറ്റി പദ്ധതിക്കായി ഭൂമി ഏറ്റെടുത്തതിനെ തുടർന്നുണ്ടായ തർക്കമാണ് ഏറ്റുമുട്ടലിൽ കലാശിച്ചത്. നിർമാണത്തിനായി എത്തിച്ച യന്ത്രങ്ങൾ പ്രതിഷേധക്കാർ അഗ്നിക്കിരയാക്കുകയും പൊലീസിനു നേരെ കല്ലെറിയുകയും ചെയ്തു. പ്രദേശത്തെ പവർ സ്റ്റേഷനിലേക്കുള്ള പൈപ്പ് ലൈനിനും പ്രക്ഷോഭകര്‍ തീയിട്ടു. തുടർന്ന് പൊലീസ് ലാത്തിവീശി.</p>
      <p>ഇന്നലെ ഉച്ചയോടെയായിരുന്നു കർഷകർ പ്രക്ഷോഭം ആരംഭിച്ചത്. ലക്നൗവിൽ നിന്നും 40 കിലോമീറ്റർ അകലെയാണ് ട്രാൻസ് ഗംഗാ സിറ്റി പദ്ധതിക്കായി യുപി സർക്കാർ സ്ഥലം ഏറ്റെടുത്തത്. എന്നാൽ സ്ഥലം ഏറ്റെടുത്ത് 7 വർഷം പിന്നിട്ടിട്ടും നഷ്ടപരിഹാരം ലഭിച്ചിട്ടില്ലെന്നാണ് കർഷകരുടെ പ്രധാന ആരോപണം. പ്രക്ഷോഭത്തിൽ പങ്കെടുത്ത വനിതകളെ പോലും പൊലീസ് തല്ലിച്ചതച്ചെന്നും കർഷകർ പറഞ്ഞു. സർക്കാർ ഉദ്യോഗസ്ഥരുമായും പൊലീസുമായും നിരവധി തവണ ചർച്ച നടത്തിയിട്ടും ഫലം കാണാത്തതിനെ തുടർന്നാണു പ്രതിഷേധം സംഘടിപ്പിച്ചതെന്നും അവർ വ്യക്തമാക്കി. </p>
      <p>അതേസമയം, ആക്രമണം നടത്തിയ കർഷകർക്കു നേരെയാണു ലാത്തിവീശിയതെന്നാണ് പൊലീസിന്റെ വിശദീകരണം. പ്രതിരോധിക്കാൻ വേറെ മാർഗമുണ്ടായിരുന്നില്ലെന്നും ജില്ലാ പൊലീസ് മേധാവി വ്യക്തമാക്കി. കർഷകരുടെ ആക്രമണത്തിൽ എസ്പി അടക്കം ഏഴു പൊലീസുകാർക്കു സാരമായി പരുക്കേറ്റതായും അദ്ദേഹം അറിയിച്ചു. </p>
      <p>എന്നാൽ പൊലീസിന്റെ വിശദീകരണം അപ്രസക്തമാക്കും വിധമുള്ള വിഡിയോയാണ് ഇപ്പോൾ പുറത്തു വന്നിരിക്കുന്നത്. പ്രക്ഷോഭത്തിനിടെ വനിതകൾക്കു നേരെ പൊലീസ് ഉദ്യോഗസ്ഥൻ ലാത്തി വീശുന്നതിന്റെ ദൃശ്യങ്ങളാണു പുറത്തു വന്നത്. കർഷകർക്കുള്ള നഷ്ടപരിഹാരത്തുക നൽകിയെന്നാണ് യുപി വ്യവസായ വകുപ്പിന്റെ അവകാശവാദം. പദ്ധതി ഇല്ലാതാക്കാൻ ചിലർ ബോധപൂർവം ശ്രമിക്കുകയാണ്. കർഷകരെ കാര്യങ്ങൾ പറഞ്ഞു ബോധ്യപ്പെടുത്തി ട്രാൻസ് ഗംഗാ പദ്ധതിയുമായി മുന്നോട്ടു പോകുമെന്നും അധികൃതർ അറിയിച്ചു.</p>
      <p><b>English Summary</b>: Farmers Cops Clash In Ups Unnao In Land Dispute Over Smart City Project </p>
      <figure>
        <iframe data-src="https://twitter.com/ANINewsUP/status/1195661469393858562?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>