<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/papa-frantsisk-nakhrani-1500-bezdomni-406985.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-17T18:27:14+00:00"/>
    <meta property="og:title" content="Папа Франциск нахрани 1500 бездомни"/>
    <meta property="og:description" content="Римокатолическата църква отбеляза Световния ден на бедните"/>
  </head>
  <body>
    <article>
      <h1>Папа Франциск нахрани 1500 бездомни</h1>
      <address><time datetime="2019-11-17T18:27:14+00:00">17 Nov 2019, 18:27</time> by <a rel="author">Пламен Вълков</a></address>
      <p>Папа Франциск беше домакин на обяд за 1500 бездомни и хора в нужда, предаде Ройтерс. Днес римокатолическата църква отбелязва Световния ден на бедните. </p>
      <p>Менюто за всички включваше лазаня, пилешко със сметанов сос и гъби, картофи, сладкиши, плодове и кафе. Обядът се състоя в голяма зала във Ватикана. Гостите на Папата бяха доведени от доброволци от благотворителни организации, които помагат на бедните ежедневно. </p>
      <p>През цялата минала седмица мобилна клиника беше изградена на площада Св. Петър, където доктори доброволци осигуряваха грижи на бедните безплатно. Една от инициативите на Папа Франциск е общомедицинските грижи да са достъпни през цялата година. </p>
      <p>По-рано на литургия на площада Св. Петър главата на римокатолическата църква заяви, че заможните не трябва да се чувстват "раздразнени" от бедните, а да им помагат колкото могат. Той поиска от тях да се запитат по християнски дали имат поне един беден човек за приятел. Франциск изрази съжаление, че хората не се притесняват от това, че разликите в доходите нарастват и че алчността на малцина е причина за повишаването на бедността на много други, допълни Асошиейтед прес</p>
    </article>
  </body>
</html>