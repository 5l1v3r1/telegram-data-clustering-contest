<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/extern/sofer-roman-focuri-de-arma-parcare-franta-unde-camioanele-au-fost-ciuruite-325936.html"/>
    <meta property="og:site_name" content="Observator"/>
    <meta property="article:published_time" content="2019-11-17T18:45:00+00:00"/>
    <meta property="og:title" content="Şofer român prins între focuri de armă, într-o parcare din Franţa, unde camioanele au fost ciuruite"/>
    <meta property="og:description" content="Un şofer român a fost prins între focuri de armă, într-o parcare din Franţa, unde camioanele au fost ciuruite. Peste 40 de jandarmi au intervenit şi au fost efectuate mai multe arestări."/>
  </head>
  <body>
    <article>
      <h1>Şofer român prins între focuri de armă, într-o parcare din Franţa, unde camioanele au fost ciuruite</h1>
      <address><time datetime="2019-11-17T18:45:00+00:00">17 Nov 2019, 18:45</time> by <a rel="author">Cosmin Stăniloiu</a></address>
      <p>
        <b>
          <b>Un şofer român a fost prins între focuri de armă, într-o parcare din Franţa, unde camioanele au fost ciuruite. Peste 40 de jandarmi au intervenit şi au fost efectuate mai multe arestări.</b>
        </b>
      </p>
      <p>În noaptea de joi spre vineri, au fost focuri de armă în zona A10 Chatellerault-Usseau, într-o parcare de camioane. În jurul orei 2:30 au izbucnit schimburi de foc şi zeci de şoferi prezenţi în parcare au fost îngroziţi. Mai mulţi dintre ei au sunat la numărul de urgenţă şi au cerut ajutor. </p>
      <p>Douăzeci și opt de jandarmi din Chatellerault, Poitiers și EDSR (echipa pentru siguranța rutieră) au fost trimiși la fața locului, iniţial, scrie lanouvellerepublique.fr. La sosirea lor, trăgătorii fugiseră. Jandarmii au descoperit însă într-una din clădirile parcării 12 persoane de naționalitate străină, migranţi.</p>
      <p>Au sosit apoi noi forţe de ordine şi criminalişti, peste 40, care au descoperit că gloanţele trase au ciuruit mai multe TIR-uri. Anchetatorii și jandarmii au izolat complet parcarea şi au stat acolo 20 de ore pentru a audia martorii şi a ridica toate probele.</p>
      <p>Împuşcăturile i-au avut ca protagonişti pe mai mulţi migranţi care s-au răfuit în parcare, din fericire focurile de armă nefăcând victime. </p>
      <p>Fotografiile de la faţa locului au devenit virale pe grupurile de şoferi, iar un camionagiu român, Adrian, a povestit că a fost acolo: "Au fost emigranţi, cam 15 persoane, am fost acolo!", a scris el.</p>
    </article>
  </body>
</html>