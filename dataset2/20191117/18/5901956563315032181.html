<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/drava-grozi-v-dravogradu-in-vuzenici-v-pripravljenosti-249910"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T18:04:00+00:00"/>
    <meta property="og:title" content="Drava grozi: v Dravogradu in Vuzenici v pripravljenosti "/>
    <meta property="og:description" content="DRAVOGRAD, VUZENICA – V Dravogradu in Vuzenici so v pripravljenosti ob napovedanem povečanem pretoku reke Drave, ki bo po napovedih največji v noči na ponedeljek, predvidoma po polnoči. Pretok..."/>
  </head>
  <body>
    <article>
      <h1>Drava grozi: v Dravogradu in Vuzenici v pripravljenosti </h1>
      <h2>Po hidrološki napovedi bo pretok Drave predvidoma dosegel 1.200 kubičnih metrov na sekundo, kar je manj od prvotnih napovedi.</h2>
      <address><time datetime="2019-11-17T18:04:00+00:00">17 Nov 2019, 18:04</time> by <a rel="author">STA, M. U.</a></address>
      <p>DRAVOGRAD, VUZENICA – V Dravogradu in Vuzenici so v pripravljenosti ob <u><a href="https://www.slovenskenovice.si/novice/slovenija/clanek/ni-sale-ob-dravi-prejeli-navodila-kako-ravnati-ko-zatulijo-sirene-249866">napovedanem povečanem pretoku reke Drave</a></u>, ki bo po napovedih največji v noči na ponedeljek, predvidoma po polnoči.<br/><br/><b>Pretok Drave manjši od prvotnih napovedi</b><br/><br/>Po popoldanski hidrološki napovedi Agencije RS za okolje (Arso) bo pretok Drave predvidoma dosegel 1.200 kubičnih metrov na sekundo, kar je manj od prvotnih napovedi.<br/><br/>Po napovedih Arsa se bo ponoči povečala tudi vodnatost pritokov Drave v Sloveniji. Drava bo ob tem poplavljala na več mestih ob strugi, napovedujejo hidrologi.<br/><br/><b>Aktivirali štaba civilne zaščite</b><br/><br/>V Dravogradu in Vuzenici so že v soboto aktivirali štaba civilne zaščite in začeli razdeljevati protipoplavne vreče. Civilna zaščita, prostovoljni gasilci in druge službe pa so v pripravljenosti tudi danes že ves dan. Predstavniki dravograjske občine in štaba civilne zaščite so se dopoldne sestali s kolegi v sosednji avstrijski občini Labot, s katerimi so stalno v stiku in si izmenjujejo podatke. V Labotu so opoldne za tovornjake zaprli most čez Dravo proti Pliberku. Popoldne pa so po podatkih slovenskega prometnoinformacijskega centra za državne ceste zaradi poplavljenega cestišča na avstrijski strani za promet zaprli tudi cesto Dravograd–Vič prek mejnega prehoda Vič, ki vodi do Labota.<br/><b>Udor zemlje v občini Ormož</b><br/>Danes okoli poldneva je v kraju Podgorci v občini Ormož prišlo do udora zemlje. Na površini približno štiri kvadratne metre je nastala luknja, globoka prav tako štiri metre, je poročala uprava za zaščito in reševanje.<br/><br/>Domači prostovoljni gasilci so zavarovali kraj nesreče in prekrili luknjo.<br/><br/><br/>Kot je za povedal podžupan občine Dravograd in član civilne zaščite <b>Anton Preksavec</b>, zadnje napovedi agencije za okolje sicer kažejo, da bo pretok Drave predvidoma dosegel 1.200 kubičnih metrov na sekundo, a imajo z avstrijske strani še vedno podatke, da naj bi pretok dosegel 1.600 kubičnih metrov na sekundo, tako da se v skladu s temi napovedmi tudi pripravljajo. Največji val vode pričakujejo v drugi polovici noči na ponedeljek.<br/><br/>Danes čez dan so zato postavili dodatne protipoplavne prepreke in napolnili še več protipoplavnih vreč ter uvedli nočno dežurstvo. »To pomeni, da bodo gasilci izvajali obhode ob reki Dravi na najbolj ogroženih mestih,« je pojasnil Preksavec. S preprekami so zaščitili deset objektov ob Dravi na Ribiški poti, v blokovskem naselju Meža pa je izdano opozorilo, da v primeru sirene prebivalci izvedejo samozaščitne ukrepe. Omenjeno blokovsko naselje je namreč na območju med sotočjem Meže in Mislinje ter reko Dravo, v katero se skupaj izlivata.<br/><br/>Če bo pretok Drave v Dravogradu dosegel 1.200 kubičnih metrov na sekundo, se bo namreč tam preventivno sprožila sirena z alarmom za nevarnost, ki traja dve minuti. To za prebivalce ob Dravi in pritokih Meži ter Mislinji pomeni, da morajo spremljati obvestila v medijih in ravnati samozaščitno. Vrednejše predmete morajo premakniti v višje ležeče prostore in z območij, kjer bi lahko poplavljalo, umakniti tudi avtomobile, je pojasnil Preksavec.<br/><br/><b>Napolnili več kot tisoč protipoplavnih vreč</b><br/><br/>Pri pretoku reke Drave okoli 1.400 metrov na sekundo se Drava pod hidroelektrarno Dravograd že prelije na Ribiško pot in lahko začne zalivati prve hiše. A naj bi prepreke, ki so jih nastavili in jih še bodo, pri takem pretoku to še preprečevale, medtem ko pri pretoku okoli 1.600 kubičnih metrov na sekundo prepreke ne zmorejo več zagotavljati neprepustnosti, je pojasnil Preksavec.<br/><br/>V Dravogradu so prepreke, napolnjene z vodo, že v soboto postavili na več točk, prav tako so napolnili in na kritične točke postavili protipoplavne vreče s peskom. Danes čez dan so nadaljevali. Doslej so v Dravogradu napolnili več kot tisoč protipoplavnih vreč.<br/><br/>Tudi v Vuzenici, kjer so se podobno kot v Dravogradu novembra 2012 spopadali z velikim poplavljanjem Drave, so v pripravljenosti, dopoldne se je ponovno sestal tudi štab civilne zaščite. Kot je povedal župan občine Vuzenica <b>Franjo Golob</b>, jih veseli, da so zdaj napovedi Arsa o pretoku Drave bolj optimistične, za Vuzenico je namreč kritična meja pretoka 1.800 kubičnih metrov na sekundo. Vseeno so tudi v Vuzenici intervencijske službe v pripravljenosti, ta vikend so za občane med drugim pripravili več kot 500 protipoplavnih vreč.</p>
    </article>
  </body>
</html>