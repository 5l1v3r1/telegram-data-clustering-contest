<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125465/staikoyras-den-apokleietai-nea-meiosi-toy-enfia-2020"/>
    <meta property="og:site_name" content="Insider"/>
    <meta property="article:published_time" content="2019-11-17T18:53:00+00:00"/>
    <meta property="og:title" content="Σταϊκούρας: Δεν αποκλείεται νέα μείωση του ΕΝΦΙΑ το 2020"/>
    <meta property="og:description" content="Στόχος μας να είναι να καταστεί η φορολόγηση στην ακίνητη περιουσία πιο αποτελεσματική και κοινωνικά πιο δίκαιη, δήλωσε ο υπουργός Οικονομικών."/>
  </head>
  <body>
    <article>
      <h1>Σταϊκούρας: Δεν αποκλείεται νέα μείωση του ΕΝΦΙΑ το 2020</h1>
      <h2>Στόχος μας να είναι να καταστεί η φορολόγηση στην ακίνητη περιουσία πιο αποτελεσματική και κοινωνικά πιο δίκαιη, δήλωσε ο υπουργός Οικονομικών.</h2>
      <address>
        <time datetime="2019-11-17T18:53:00+00:00">17 Nov 2019, 18:53</time>
      </address>
      <p>Ανοιχτό αφήνει το ενδεχόμενο και <b>νέας μείωσης του ΕΝΦΙΑ </b>ο υπουργός Οικονομικών <b>Χρήστος Σταϊκούρας.</b></p>
      <p>Όπως τονίζει, σε συνέντευξη του στη Βραδυνή της Κυριακής, «η αρχική μας δέσμευση ήταν για μείωση του ΕΝΦΙΑ κατά 30% σε βάθος διετίας και κλιμακωτά, ξεκινώντας με 10%. Προχωρήσαμε, όμως, από φέτος, σε υψηλότερη, από την αναμενόμενη, μείωση, και μας μένει σε εκκρεμότητα ένα ακόμη 10%. Αυτό πράγματι δεν συμπεριλαμβάνεται στον προϋπολογισμό, γιατί επεξεργαζόμαστε και θα ολοκληρώσουμε, πριν το καλοκαίρι του 2020, την αναμόρφωση του πλαισίου προσδιορισμού των αντικειμενικών αξιών της ακίνητης περιουσίας στη χώρα μας. Στόχος μας να καταστεί η φορολόγηση στην ακίνητη περιουσία πιο αποτελεσματική και κοινωνικά πιο δίκαιη».</p>
      <p>«Εκτιμούμε ότι με την αναμόρφωση αυτή, <b>θα έχουμε το περιθώριο να προχωρήσουμε σε νέα μείωση του ΕΝΦΙΑ, από το 2020</b>», πρόσθεσε.</p>
      <p>Ερωτηθείς για τις αλλαγές που θα επέλθουν στη <b>φορολοταρία,</b> ο κ. Σταϊκούρας ανέφερε ότι «όπως έχει αποδειχτεί, η φορολοταρία δεν αποτελεί, πλέον, θελκτικό κίνητρο για τους πολίτες. Γι’ αυτό πρέπει να επινοήσουμε νέα κίνητρα. Αυτή τη στιγμή δεν μπορώ να γίνω περισσότερο συγκεκριμένος. Το μόνο που μπορώ να πω είναι ότι συνεργαζόμαστε με το ΙΟΒΕ, για να βρούμε τη βέλτιστη δέσμη κινήτρων. Όταν είμαστε έτοιμοι, θα τα ανακοινώσουμε».</p>
      <p>
        <b>Οι θετικές προοπτικές της οικονομίας μείωσαν το κόστος δανεισμού</b>
      </p>
      <p>Όπως αναφέρει ο υπουργός Οικονομικών, οι θετικές προοπτικές της ελληνικής οικονομίας μετά την αλλαγή κυβέρνησης έχουν μειώσει το κόστος δανεισμού, με αποτέλεσμα η πρόσβαση των τραπεζών στις αγορές κεφαλαίου σταδιακά να αποκαθίσταται, καταθέσεις να επιστρέφουν στο τραπεζικό σύστημα και η πιστοληπτική ικανότητα εταιριών και νοικοκυριών να βελτιώνεται.</p>
      <p>«Αυτά τα στοιχεία επηρεάζουν θετικά τα πιστωτικά ιδρύματα, τα οποία καλούνται να επανεκκινήσουν, σε υγιείς όμως βάσεις, την πραγματική Οικονομία, αποτελώντας μοχλό ανάπτυξής της» δηλώνει.</p>
      <p>Και συμπληρώνει ότι «αναμφισβήτητα, όμως, το μεγάλο ύψος των μη εξυπηρετούμενων δανείων δυσχεραίνει την αναγκαία πιστωτική επέκταση. Η κυβέρνηση κατανόησε, από την πρώτη στιγμή, ότι η επίλυση του προβλήματος των κόκκινων δανείων είναι υψίστης σημασίας για την ελληνική οικονομία. Για το λόγο αυτό, μετά και την έγκριση του πλαισίου από την Ευρωπαϊκή Αρχή Ανταγωνισμού, προχωρά, άμεσα, στην υλοποίηση του μοντέλου εγγύησης του Δημοσίου σε τιτλοποιημένα περιουσιακά στοιχεία. Παράλληλα, η σημαντική μείωση του ΕΝΦΙΑ έχει ήδη βελτιώσει την ποιότητα του δανειακού χαρτοφυλακίου των τραπεζών».</p>
      <p>Τέλος, όσον αφορά την καταβολή κοινωνικού μερίσματος στα τέλη του έτους, ο κ. Σταϊκούρας δηλώνει πως «οτιδήποτε λέγεται μέχρι σήμερα, είναι χρήσιμο ως σκέψη, αλλά, επί της ουσίας, είναι πρόωρο», καθώς «στα τέλη Νοεμβρίου θα έχουμε ουσιαστικά τα απολογιστικά δεδομένα του έτους. Θα διαπιστώσουμε τα δημοσιονομικά περιθώρια που θα υπάρχουν και θα αποφασίσουμε για την κατανομή και αξιοποίησή τους».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/symvoyles/124309/pos-tha-glitosete-hrono-kai-talaiporia-stin-pliromi-toy-enfia"/>
        <a href="https://www.insider.gr/eidiseis/oikonomia/121824/enfia-pos-oi-tropopoiitikes-diloseis-meionoyn-foro"/>
        <a href="https://www.insider.gr/eidiseis/oikonomia/120680/papanatsioy-skandalodis-i-meiosi-toy-enfia-stis-megales-perioysies"/>
      </related>
    </article>
  </body>
</html>