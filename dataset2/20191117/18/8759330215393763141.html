<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904127/frenkie-de-jong-maakt-megabedrag-waar-hij-helpt-de-coach-heel-veel-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-17T18:19:00+00:00"/>
    <meta property="og:title" content="Frenkie de Jong maakt megabedrag waar: 'Hij helpt de coach heel veel'"/>
    <meta property="og:description" content="Frenkie de Jong staat er goed op in Camp Nou. Eric Abidal, technisch directeur van FC Barcelona, ziet dat de 22-jarige middenvelder uit Arkel zijn torenhoge transfersom van 86 miljoen euro meer dan waarmaakt."/>
  </head>
  <body>
    <article>
      <h1>Frenkie de Jong maakt megabedrag waar: 'Hij helpt de coach heel veel'</h1>
      <address>
        <time datetime="2019-11-17T18:19:00+00:00">17 Nov 2019, 18:19</time>
      </address>
      <p>
        <b>Frenkie de Jong staat er goed op in Camp Nou. Eric Abidal, technisch directeur van FC Barcelona, ziet dat de 22-jarige middenvelder uit Arkel zijn torenhoge transfersom van 86 miljoen euro meer dan waarmaakt.</b>
      </p>
      <p>De Jong heeft sinds de seizoenstart een basisplaats onder trainer Ernesto Valverde. Abidal is niet verrast. "De filosofie van Ajax lijkt op die van Barcelona en dat heeft natuurlijk geholpen bij zijn aanpassing", zegt de Fransman tegen <a href="https://www.sport.es/es/noticias/barca/abidal-somos-barca-hay-que-ganarlo-todo-7737833">Sport</a>. "De Jong is een speler die enorm veel toevoegt aan het middenveld, op meerdere posities kan spelen en het spelletje goed begrijpt. Hij is een goede passer en helpt de coach heel veel."</p>
      <p>"Het belangrijkste is echter dat hij een speler is met ambitie", vervolgt Abidal. "Hij is een speler die hiernaartoe is gekomen omdat hij grote prijzen wil winnen. Frenkie is het type speler waar de club zich op moet richten. Hij is vanuit een ander land gekomen met honger om alles wat er te winnen valt te winnen."</p>
      <p>Barça was afgelopen jaar zéker niet de enige topclub met concrete belangstelling voor De Jong. "Want we hebben het natuurlijk over een topspeler. Het was niet makkelijk om hem vast te leggen, maar we zijn er uiteindelijk wel in geslaagd. We reisden af naar Amsterdam en hebben hem ons project nader toegelicht, zodat hij zou begrijpen wat de club inhoudt. En Frenkie heeft het begrepen."</p>
    </article>
  </body>
</html>