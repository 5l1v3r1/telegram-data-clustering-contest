<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/nuovo-mini-ciclo-fino-a-natale-due-trasferte-difficili-e-un-attacco-ridotto-aspettando-il-mercato-323182"/>
    <meta property="og:site_name" content="FcInterNews.it"/>
    <meta property="article:published_time" content="2019-11-17T18:10:00+00:00"/>
    <meta property="og:title" content="Nuovo mini-ciclo fino a Natale: due trasferte difficili e un attacco ridotto. Aspettando il mercato"/>
    <meta property="og:description" content="Sarà ancora tour de force, almeno per un mese. L'Inter tornerà in campo il 23 novembre e osserverà la pausa per Natale dal 22 dicembre. In mezzo, un altro..."/>
  </head>
  <body>
    <article>
      <h1>Nuovo mini-ciclo fino a Natale: due trasferte difficili e un attacco ridotto. Aspettando il mercato</h1>
      <address><time datetime="2019-11-17T18:10:00+00:00">17 Nov 2019, 18:10</time> by <a rel="author">Redazione FcInterNews.it</a></address>
      <p>Sarà ancora tour de force, almeno per un mese. L'<b>Inter</b> tornerà in campo il 23 novembre e osserverà la pausa per <b>Natale </b>dal 22 dicembre. In mezzo, un altro mini-ciclo di sette partite, anche se stavolta non saranno condensate in 23 giorni (come tra settembre e ottobre) o addirittura in 20 (come tra ottobre e novembre), bensì in 29. Ci sarà quindi un pizzico in più di tempo per smaltire le scorie tra una gara e l'altra, tranne nelle settimane in cui bisognerà affrontare <b>Slavia Praga </b>(27 novembre) e <b>Barcellona </b>(10 dicembre).</p>
      <p>Il problema maggiore sarà quello di dover gestire gli attaccanti. <b>Romelu Lukaku </b>si sta allenando a parte con il Belgio, da inizio anno è alle prese con qualche acciacco che va e viene e nonostante questo ha siglato 9 gol in campionato in 12 partite. Lo stesso <b>Lautaro Martinez </b>è arrivato nel ritiro dell'Argentina dopo una botta alla testa presa durante Inter-Verona che fortunatamente ha smaltito senza problemi. Oltre al duo Lu-La, Conte può contare solo su <b>Esposito </b>(mai impiegato dal 1'), quindi dovrà attingere ai Primavera che ha portato in panchina sabato scorso come Vergani e Fonseca. Se tutto andrà come nelle previsioni, Politano potrà tornare a disposizione dopo le sfide contro <b>Torino</b>, <b>Slavia </b>e <b>Spal</b>, puntando o alla gara contro la <b>Roma </b>oppure a quella contro il <b>Barcellona</b>. Per <b>Sanchez</b>, invece, bisognerà probabilmente attendere il 2020.</p>
      <p>In difesa e sugli esterni, facendo gli scongiuri contro eventuali defezioni, la scelta è ampia grazie anche al ritorno di <b>D'Ambrosio</b> che può giocare interno in difesa ed esterno a centrocampo sia a destra che a sinistra. A centrocampo, considerando lo scarsissimo utilizzo di <b>Borja Valero</b>, le possibilità sono invece piuttosto ridotte. <b>Brozovic</b> giocherà ancora molto, favoriti per affiancarlo sono <b>Sensi </b>e <b>Barella</b> con l'ausilio di <b>Vecino</b> e <b>Gagliardini</b> quando servirà un po' di fisicità.</p>
      <p>In questo lasso di tempo, prima di vedere eventuali innesti richiesti da Conte, le sfide da affrontare non saranno facilissime. Due delle cinque squadre che verranno affrontate in Serie A sono nella parte sinistra della classifica: <b>Roma </b>in casa (6/12) e <b>Fiorentina </b>fuori (14/12) . Più il <b>Torino </b>undicesimo in trasferta (23/11) e due squadre  al Meazza in lotta per la salvezza (<b>Spal </b>l'1/12 e <b>Genoa </b>il 21/12). Senza contare che subito dopo Natale i nerazzurri chiuderanno il girone d'andata tra il 5 gennaio a <b>Napoli </b>(dove in campionato manca una vittoria dal 1997) e il 12 a <b>San Siro </b>contro l'<b>Atalanta</b>.</p>
      <p>Per contro, la Juventus prima con un punto sui nerazzurri ha il vantaggio di essere già qualificata agli ottavi di <b>Champions</b>, il che rende più semplici le sfide in casa con l'<b>Atletico</b> <b>Madrid </b>e in trasferta con il Leverkusen. In campionato ha due trasferte complicate contro <b>Atalanta </b>(23/11) e <b>Lazio </b>(7/12), la terza è in programma nella <b>Genova </b>blucerchiata (18/12) quattro giorni prima della <b>Supercoppa Italiana </b>del 22 dicembre. Sulla carta agevoli i confronti in casa contro <b>Sassuolo </b>(1/12) e <b>Udinese </b>(15/12).</p>
      <p>
        <a href="https://www.videointer.it/watch.php?vid=00db9f57e">
          <b>VIDEO - TRAVERSA DA FERMO, GOL IN SLALOM E ASSIST: ESPOSITO-SHOW CON L'UNDER 19 AZZURRA</b>
        </a>
      </p>
    </article>
  </body>
</html>