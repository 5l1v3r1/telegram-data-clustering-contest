<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/17/nejnata-revoliuciia-na-30-godini-kak-chehi-i-slovaci-smeniha-rejima.429895"/>
    <meta property="og:site_name" content="Dnes.bg"/>
    <meta property="article:published_time" content="2019-11-17T10:25:00+00:00"/>
    <meta property="og:title" content="Нежната революция на 30 години. Как чехи и словаци смениха режима?"/>
    <meta property="og:description" content="На 17 ноември 1989 г. стотици млади демонстранти излязоха на улицата | Dnes.bg"/>
  </head>
  <body>
    <article>
      <h1>Нежната революция на 30 години. Как чехи и словаци смениха режима?</h1>
      <h2>На 17 ноември 1989 г. стотици млади демонстранти излязоха на улицата</h2>
      <address><time datetime="2019-11-17T10:25:00+00:00">17 Nov 2019, 10:25</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Стотици млади демонстранти са уловени от обектива на фотограф как издигат плакати с антикомунистически лозунги, изправени срещу щитовете и палките на полицаи, преградили пътя им на ул. "Народни тршида" край театъра в Прага.</p>
      <p>Снимката е направена на 17 ноември 1989 г., когато в столицата на Чехословакия е организирана демонстрация по случай Международния ден на студента, прераснала бързо в антиправителствен протест, при който са ранени десетки. Днес е част от изложбата "1989 г.: Падането на Желязната завеса", която можем да видим в Летния дворец на кралица Анна в пражкия район Храдчани, пише БТА.</p>
      <p>"Това щеше да бъде една от многото силови намеси, останали без последици. Само че ситуацията онази есен бе по-различна. Събитията на международната сцена, икономическите неволи и насилието, упражнено от режима върху младото поколение, превърнаха тази силова намеса в ключов момент за промяна". С този надпис на табло до "пеещия фонтан" в градината на двореца организаторите на изложбата изтъкват значението на протеста от 17 ноември за началото на Нежната революция.</p>
      <p>Около фонтана, чието име идва от мелодичните тонове, които издава водата, падайки върху направения от мед и бронз басейн, между подстриганите в геометрични форми чемшири и саксии с червени мушката, са изложени снимки, запечатали последните дни на останалите режими в Източния блок, включително на български фотографи от протестите в София през 1989 година. Във вътрешната част на построената през 16 век в ренесансов стил сграда, преустроена в изложбено пространство, снимките проследяват хода на Нежната революция в Чехословакия.</p>
      <p>Тридесет години след тези исторически събития чешките власти, службите за сигурност, неправителствени организации и журналисти са обявили война на ширещата се в онлайн пространството дезинформация, която подкопава устоите на демокрацията и заплашва националната сигурност на Чехия.</p>
      <p>Парадоксалното е, че искрата, разпалила пламъка на революцията, която позволи на чехи и словаци да поемат по пътя на свободния и демократичен Запад, е това, което днес някои наричат "фалшива новина". Слуховете за жестокото убийство на студент на име Мартин Шмит в нощта на 17 ноември 1989 г., осем дни след падането на Берлинската стена, изкарват на улиците стотици хиляди протестиращи на мирен бунт, довел до падането на режима.</p>
      <p>"Най-яркият ми спомен от това време е свързан с известния Вацлавски площад, където всеки ден около 16 часа започваха демонстрации", казва живеещият от 1975 г. в Прага художник Валентин Попов.</p>
      <p>Тогава той е работил в българския културен център, който преди се е намирал на това емблематично за града място.</p>
      <p>"Аз участвах до известна степен наготово", шегува се Попов и разказва как демонстрантите са известявали символично края на режима с дрънкане на ключове.</p>
      <p>Вацлав Пеха е директор на чешката фондация "Бакала", подпомагаща талантливи студенти и млади професионалисти в кариерното развитие. Той си спомня кристално ясно, че денят на протеста на "Народни тршида" е бил петък.</p>
      <p>Пеха, по онова време на 15 години, научил за станалото, когато се прибрал у дома след училище. Още на следващия ден се качил на автобуса и отишъл в Прага да събере възможно повече информация за станалото, която да отнесе обратно в родния си град Чески Крумлов. В понеделник той и съучениците му започнали стачка, в която до петък, по думите му, се включили 90 процента от учениците и част от учителите.</p>
      <p>Студентските протести са подкрепени от знакови дисиденти като чешкия писател и драматург Вацлав Хавел, създаден е опозиционният Граждански форум и е обявена обща стачка в Чехословакия. В деня, в който тя започва, съветският лидер Михаил Горбачов осъжда публично нахлуването на силите на Варшавския договор през 1968 г. и смазването на Пражката пролет. Това е интерпретирано като сигнал, че Съветският съюз няма да използва военна сила срещу Чехословакия и като дискретно съгласие за отстраняване на президента Густав Хусак.</p>
      <p>На 29 декември бившият политически затворник Хавел става президент, през 1990 г. са произведени първите демократични избори, а три години по-късно Чехия и Словакия решават да се разделят.</p>
      <p>"Определението "нежна" идва от факта, че режимът някак си рухна невероятно бързо и с голяма сила и падна по напълно мирен начин", казва Пеха. "Духът на Хавел, насърчаващ любов и разбирателство, бе ключов за това протестът да придобие мирна форма. Може би част от причината е и самата същност на чехите, които, обединени пред обща цел и срещу общ враг, казаха "стига толкова", без да се вдигнат на оръжие", смята той.</p>
    </article>
  </body>
</html>