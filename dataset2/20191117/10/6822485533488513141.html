<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826052.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T10:49:00+00:00"/>
    <meta property="og:title" content="سرلشکر باقری: نیروهای مسلح در مبارزه با ظلم و ستم مسئولیت سنگینی بر عهده دارند"/>
    <meta property="og:description" content="به گزارش مهر، سرلشکر محمد باقری رئیس ستاد کل نیروهای مسلح صبح امروز در دهمین جشنواره مالک اشتر نیروهای مسلح که در سالن پنج آذر این ستاد برگزار شد، اظهار داشت: قدردانی از عزیزانی که با تلاش و مدیریت بهتر بتوانند خود را در راستای فرامین فرمانده معظم کل قوا قرار دهند و رتیه‌های بالاتری کسب کنند، رسم خوبی است."/>
  </head>
  <body>
    <article>
      <h1>سرلشکر باقری: نیروهای مسلح در مبارزه با ظلم و ستم مسئولیت سنگینی بر عهده دارند</h1>
      <address>
        <time datetime="2019-11-17T10:49:00+00:00">17 Nov 2019, 10:49</time>
      </address>
      <p>رئیس ستاد کل نیروهای مسلح گفت: نیروهای مسلح در مبارزه با ظلم و ستم مسئولیت سنگینی بر عهده دارند و در راستای سرافرازی پرچم حق در جهان تلاش می‌کنند.</p>
      <p>به گزارش مهر، سرلشکر محمد باقری رئیس ستاد کل نیروهای مسلح صبح امروز در دهمین جشنواره مالک اشتر نیروهای مسلح که در سالن پنج آذر این ستاد برگزار شد، اظهار داشت: قدردانی از عزیزانی که با تلاش و مدیریت بهتر بتوانند خود را در راستای فرامین فرمانده معظم کل قوا قرار دهند و رتیه‌های بالاتری کسب کنند، رسم خوبی است.</p>
      <p>وی در ادامه گفت: امروز نیروهای مسلح ما در مبارزه با ظلم و ستم مسئولیت سنگینی بر عهده دارند و در راستای سرافرازی پرچم حق در جهان تلاش می‌کنند و در این راه، فشارهای زیادی را متحمل می‌شوند.</p>
      <p>رئیس ستاد کل نیروهای مسلح افزود: امروز نیروهای مسلح ضمن مقابله با تهدیدات نظامی، در حوزه‌های امنیت ملی، حفظ استقلال و تمامیت ارضی، توسعه انقلاب اسلامی در داخل و منطقه مسئولیت‌های سنگینی را بر عهده دارند.</p>
      <p>سرلشکر باقری ادامه داد: نیروهای مسلح در جمهوری اسلامی مسئولیت‌های متنوع و فراوانی بر عهده دارند و ما نیز باید از این فرصتی که برای یکایک ما ایجاد شده است در خدمت به ملت استفاده کنیم و باید قدردان باشیم که بدون واسطه تحت فرماندهی ولی امر مسلمین جهان و نائب حضرت ولی عصر (عج) خدمت می‌کنیم.</p>
      <p>این مقام عالی‌رتبه نظامی تأکید کرد: امروز ما به تناسب مسوولیت سنگینی که بر عهده داریم، باید همواره بیدار و هوشیار و پا در رکاب فرمانده معظم کل قوا باشیم.</p>
      <p>وی در ادامه عنوان کرد: مسئله اشراف، جزو ابداعات فرماندهی معظم کل قواست؛ ایشان مرتبه اول این موضوع را تدبیر کردند که در نیروهای مسلح علاوه بر نظارت‌های ستادی و بازرسی‌های موردی، فرم‌ها و سوالاتی تهیه و در مورد حوزه مسوولیت فرماندهان از آنان سوال شود تا نقاط ضعف و قوت آنان احصا و در نهایت رتبه‌بندی شود.</p>
      <p>رئیس ستاد کل نیروهای مسلح افزود: قطعاً اگر در سطح دولت هم چنین برنامه‌هایی اجرا می‌شد، عملکرد سازمان‌ها و نهادهای دولتی بهبود می‌یافت.</p>
      <p>سرلشکر باقری در خصوص اهمیت و بازتاب اجرای موضوع اشراف در سطح نیروهای مسلح گفت: موضوع اشراف پیش از هر چیز سبب شناخت بیشتر فرمانده نسبت به نیروهای تحت امرش خواهد شد.</p>
      <p>وی خاطرنشان کرد: طی این سال‌ها تلاش‌هایی صورت گرفته است تا نحوه پرسش و پاسخ و فرم سوالات، به‌روز و از حالت سنتی خارج شود.</p>
      <p>رئیس ستاد کل نیروهای مسلح گفت: در روند اجرای «اشراف فرماندهی معظم کل قوا» انتظار می‌رود که اطلاعات فرماندهان نسبت به نیروها، سرپنجه‌ها، رزمندگان و همکاران بالا برود، سطح اشراف ارتقا پیدا کند و نقاط کور، اشکالات و ضعف‌ها به حداقل برسد.</p>
      <p>سرلشکر باقری افزود: فرماندهان و مدیران نیز در این رابطه شرعاً و قانوناً وظیفه دارند تا گزارش خود را صادقانه تغییر و شفاف ارائه دهند؛ چراکه فرمانده هنگامی که بر روی هر یک از صفحات گزارش امضا می‌کند به معنای تأیید و صحت اطمینان به آن است.</p>
      <p>وی اضافه کرد: البته نظارت‌ها و ارزیابی‌های میدانی ستاد کل نیروهای مسلح و همچنین ارزیابی میدانی قرارگاه مرکزی خاتم‌الانبیاء (ص) مکمل گزارش اشراف است.</p>
      <p>رئیس ستاد کل نیروهای مسلح با اشاره به اهمیت مسئله اشراف گفت: خوشبختانه مجموعه سازمان‌های نیروهای مسلح از این جهت پیشگام هستند و حوزه اشراف فرماندهی معظم کل قوا نسبت به نیروهای مسلح با سایر سازمان‌ها و نهادها قابل مقایسه نیست.</p>
      <p>سرلشکر باقری افزود: البته کسانی که در حوزه ارائه گزارش به فرماندهان عمل می‌کنند، باید از تجربه علم، اندیشه، شجاعت و شفافیت لازم برخوردار باشند تا خدای‌ناکرده موضوعی را کم و زیاد نکنند.</p>
      <p>وی ادامه داد: گزارش اشراف موجب استحکام اجرای مأموریت و دقت در تصمیم‌گیری می‌شود؛ لذا این گزارش‌ها باید بتواند بسترهای لازم را برای اجرای مأموریت ایجاد کند.</p>
      <p>رئیس ستاد کل نیروهای مسلح عنوان کرد:‌ برگزیدگان ما در این جشنواره اعم از فرماندهان و مدیران، یک ذخیره و سرمایه ارزشمند برای نیروهای مسلح هستند.</p>
    </article>
  </body>
</html>