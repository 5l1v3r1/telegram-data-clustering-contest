<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1982384_megastar-dua-lipa-stacili-tri-minuty-a-postarala-sa-o-poriadny-rozruch"/>
    <meta property="og:site_name" content="markíza"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="Megastar Dua Lipa: Stačili tri minúty a postarala sa o poriadny rozruch"/>
    <meta property="og:description" content="Speváčka s albánskymi koreňmi štartuje novú éru."/>
  </head>
  <body>
    <article>
      <h1>Megastar Dua Lipa: Stačili tri minúty a postarala sa o poriadny rozruch</h1>
      <h2>Speváčka s albánskymi koreňmi štartuje novú éru.</h2>
      <address><time datetime="2019-11-17T10:00:00+00:00">17 Nov 2019, 10:00</time> by <a rel="author">dg</a></address>
      <p>Dua Lipa zverejnila dlhoočakávaný singel Don't Start Now, ktorý je predzvesťou nového albumu. V poradí druhú štúdiovku by mala vydať budúci rok.</p>
      <p>Singel je začiatok novej cesty. Energická pesnička so zreteľným vplyvom disco hudby má byť prelomom medzi minulosťou a budúcnosťou. „Ide o to, ísť ďalej a nedovoliť nikomu, aby vám v tom zabránil,“ hovorí niekoľkonásobná držiteľka Brit Awards a Grammy a jedna z najžiadanejších speváčok súčasnosti.</p>
      <figure>
        <iframe src="https://www.youtube.com/embed/oygrmJFKYZY" width="640" height="360" data-service="Youtube" scrolling="no"/>
      </figure>
      <p>Dancefloorový banger nakrútila s producentom Ianom Kirkpatrickom, s ktorým už skôr spolupracovala napríklad na hite New Rules. Americký hudobník je producentom, ktorého služby využívajú napr. Selena Gomez, Justin Bieber alebo Nick Jonas. Aby zdôraznila, že vydaním novinky štartuje novú éru, nechala sa Dua Lipa odfarbiť na blond a zmazala si kompletne Instagram. Bolo to efektné a účinné.</p>
      <p>Skladba Don’t Start Now sa hneď po vydaní dostala medzi päť celosvetovo najprehrávanejších piesní na Spotify, v britskom singlovom rebríčku debutovala na druhom mieste za virálnym hitom Dance Monkey austrálskej buskerky Tones And I. Vrchol hitparád hneď v prvom týždni atakovala v mnohých krajinách vrátane Slovenska. Veľký ohlas malo aj vystúpenie na európskych cenách MTV v španielskej Seville.</p>
      <figure>
        <iframe src="https://www.youtube.com/embed/WHQ0F2Aa7Oc" width="640" height="360" data-service="Youtube" scrolling="no"/>
      </figure>
      <p>Dua Lipa sa prvýkrát dostala do pozornosti v roku 2015 skladbou Be The One. Nasledovali single Last Dance, Hotter Than Hell a Blow Your Mind (Mwah), definitívne sa ale presadila až s piesňami New Rules a IDGAF.</p>
      <p>Z dievčaťa s albánskymi koreňmi sa razom stala žiadaná megastar, o ktorú prejavujú záujem najväčšie hviezdy hudobného priemyslu. Účinkuje v nahrávkach Seana Paula, Martina Garrixa alebo Calvina Harrisa. Na eponymnom albumovom debute má dokonca duet s Chrisom Martinom z Coldplay. V roku 2018 bola päťkrát nominovaná na Brit Awards, nakoniec si odniesla dve hlavné ceny. Je taktiež držiteľkou dvoch sošiek Grammy.</p>
      <figure>
        <img src="https://static.markiza.sk/media/a501/image/file/2/1737/L8Dc.5109_9_n_jpg.jpg"/>
        <figcaption>
          <cite>Foto: Warner Music</cite>
        </figcaption>
      </figure>
    </article>
  </body>
</html>