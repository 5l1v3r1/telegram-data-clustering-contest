<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980826043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-17T10:29:00+00:00"/>
    <meta property="og:title" content="تذکرات ۳ نماینده مجلس درباره افزایش قیمت بنزین"/>
    <meta property="og:description" content="به گزارش ایسنا، محمدرضا صباغیان نماینده بافق و مهریز در جلسه امروز یکشنبه مجلس شورای اسلامی اظهار کرد: با توجه به مباحث مطرح شده در جلسه غیرعلنی درباره‌ی موضوع بنزین، نمایندگان انتظار دارند که حداقل این قانون با نظارت خیلی خوب اجرا شود چون مردم تحت فشار هستند."/>
  </head>
  <body>
    <article>
      <h1>تذکرات ۳ نماینده مجلس درباره افزایش قیمت بنزین</h1>
      <address>
        <time datetime="2019-11-17T10:29:00+00:00">17 Nov 2019, 10:29</time>
      </address>
      <p>تعدادی از نمایندگان در تذکرات جداگانه‌ای نسبت به موضوع افزایش قیمت بنزین نظراتشان را مطرح کردند.</p>
      <p>به گزارش ایسنا، محمدرضا صباغیان نماینده بافق و مهریز در جلسه امروز یکشنبه مجلس شورای اسلامی اظهار کرد: با توجه به مباحث مطرح شده در جلسه غیرعلنی درباره‌ی موضوع بنزین، نمایندگان انتظار دارند که حداقل این قانون با نظارت خیلی خوب اجرا شود چون مردم تحت فشار هستند.</p>
      <p>غلامرضا فاتح نماینده گرمسار در مجلس شورای اسلامی در تذکر دیگری خطاب به رییس مجلس گفت: انتظار نمایندگان آن است که موضوعات مطرح شده در مراکز تصمیم‌گیر که رییس مجلس شورای اسلامی به نیابت مجلس در آن حضور دارد، اطلاع داده شود همچنین نظرات مجلس در آن اعمال شود که این رویکرد می‌تواند فواید زیادی در تصمیم‌گیری‌های نظام داشته باشد.</p>
      <p>وی ادامه داد: تاکید نمایندگان این است که قیمت‌ها به بهترین شکل کنترل شود و در این راستا هم تذکرات لازم به دولت داده شود تا مردم آسیب کمتری ببینند.</p>
      <p>احد آزادی‌خواه نماینده ملایر در مجلس شورای اسلامی نیز در تذکری با استناد به ماده ۳۹ قانون برنامه ششم توسعه گفت: طبق قانون برنامه باید دولت تغییر قیمت حامل‌های انرژی‌ را در قالب لایحه بودجه به مجلس شورای اسلامی پیشنهاد می‌داد تا درباره‌ی آن تصمیم‌گیری کند. نمایندگان در جریان کار نبودند لذا این کار خلاف برنامه بوده و ما به آن اعتراض داریم.</p>
    </article>
  </body>
</html>