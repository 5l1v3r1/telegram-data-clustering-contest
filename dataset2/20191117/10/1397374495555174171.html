<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/transferi/nije-istina-da-se-ne-pitaju-ronaldo-i-mesi-sugerisali-glavna-pojacanja-za-naredno-leto-392983.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T10:11:00+00:00"/>
    <meta property="og:title" content="Nije istina da se ne pitaju, Ronaldo i Mesi sugerisali glavna pojačanja za naredno leto!"/>
    <meta property="og:description" content="Barselona i Juve moraju da uzmu njihove želje u obzir."/>
  </head>
  <body>
    <article>
      <h1>Nije istina da se ne pitaju, Ronaldo i Mesi sugerisali glavna pojačanja za naredno leto!</h1>
      <h2>Barselona i Juve moraju da uzmu njihove želje u obzir.</h2>
      <address><time datetime="2019-11-17T10:11:00+00:00">17 Nov 2019, 10:11</time> by <a rel="author">Vladimir Stojanović</a></address>
      <p>Juventus i Barselona se prilikom pojačanja konsultuju sa glavnim zvezdama, Ronaldom i Mesijem. Iako je Kristijano sada ljut zbog zamena na prethodnim mečevima, nema ni govora o tome da ga Juventus pusti ili da uđe u sukob sa njim.<br/><br/>On i predsednik Anjeli imaju sjajan odnos, prvi čovek konsultuje Portugalca koji njemu najviše veruje u Juventusu i oko pojačanja. Radi se o tome da Juventus sprema veliki novac za leto, poznato je da žele da dovedu jednu veliku zvezdu koja bi u budućnosti i igrački, ali možda više marketinški zamenila Ronalda.<br/><br/>Pominjana su mnoga imena, ali čini se da su u klubu prelomili. Naime, sve karte će baciti na Pogbu. Na ruku im ide i to što je Francuz veoma raspoložen da se vrati, što Rajola radi na transferu i što je Pogba spreman i da smanji primanja kako bi ponovo zaigrao za klub gde ga posmatraju kao božanstvo.<br/><br/>Pita se Junajted, ali u Juventusu veruju da Englezi neće imati izbora, Pogba ulazi u poslednje dve godine ugovora.<br/><br/>U Barseloni, iako sam Mesi demantuje da ima uticaja pričaju da se bez njegovog parafa ne može dovesti nijedno veliko pojačanje i da je Argentinac veoma glasan, u savezu sa Pikeom, kada treba pomerati konce unutar ekipe.<br/><br/>U ovom trenutku, Mesi smatra da je najveći problem štoper, da bilo kakvo iskakanje Pikea i Lenglea pravi veliki problem. Umtiti nije isti igrač posle povrede kolena, produžio je ugovor i ne želi da ode, iako Valverde ne računa na njega.<br/><br/>Barselona želi svim silama Škrinjara iz Intera, ta mogućnost dolazi u obzir jedino, ako, kako se priča, Inter kupi Kulibalija iz Napolija, ili eventualno dovede Vertongena iz Totenhema. Takođe, Italijani pišu da bi Slovak u tom slučaju postao jedan od najskuplja tri štopera u istoriji, uz Megvajera i Van Dajka.</p>
      <p>Izvor: Sportske.net</p>
      <related>
        <h4>Povezane vesti</h4>
        <a href="https://www.sportske.net/vest/transferi/igra-stopera-u-torinu-posle-januara-ostaje-samo-jedan-392959.html"/>
        <a href="https://www.sportske.net/vest/transferi/juve-se-sprema-za-zivot-bez-ronalda-poslata-prva-ponuda-392942.html"/>
        <a href="https://www.sportske.net/vest/transferi/siti-spremio-ponudu-za-vezistu-sta-ce-reci-real-i-juve-392935.html"/>
        <a href="https://www.sportske.net/vest/transferi/valverde-odabrao-francuz-na-prodaju-392925.html"/>
        <a href="https://www.sportske.net/vest/transferi/porede-ga-sa-pirlom-vredi-300-miliona-traze-ga-barsa-i-real-ali-on-ima-druge-ideje-392917.html"/>
      </related>
    </article>
  </body>
</html>