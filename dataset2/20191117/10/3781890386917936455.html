<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742112"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:10:00+00:00"/>
    <meta property="og:title" content="เนอร์สเซอรี่แฉซ้ำ'ครูวา' ปลอมลายเซ็น-อมค่าเทอมเด็ก"/>
    <meta property="og:description" content="เจ้าของเนอร์สเซอรี่แฉ”ครูวา”ยักยอกค่าเทอมเด็กแถมปลอมลายเซ็น แม่เจ้าของโรงเรียนไปทำบัตรเครดิต จับได้ชิงลาออก"/>
  </head>
  <body>
    <article>
      <h1>เนอร์สเซอรี่แฉซ้ำ'ครูวา' ปลอมลายเซ็น-อมค่าเทอมเด็ก</h1>
      <address>
        <time datetime="2019-11-17T10:10:00+00:00">17 Nov 2019, 10:10</time>
      </address>
      <p>
        <b>เจ้าของเนอร์สเซอรี่แฉ”ครูวา”ยักยอกค่าเทอมเด็กแถมปลอมลายเซ็น แม่เจ้าของโรงเรียนไปทำบัตรเครดิต จับได้ชิงลาออก</b>
      </p>
      <p>จากกรณีโลกออนไลน์ได้แฉพฤติกรรม<b> “ครูวา”</b> ขวัญใจหนุ่มๆ กลุ่มคนบิ๊กไบค์ใน จ.สมุทรปราการ จนได้รับฉายาในวงการว่า “นางฟ้าไบค์เกอร์” ก่อนความจริงเปิดเผยว่าไม่ได้เป็นครูแค่เอาเครื่องแบบมาสวมแล้วโพสต์โชว์ทางสื่อออนไลน์ และแท้จริงแล้วไม่ใช่ผู้หญิง แต่เป็นสาวประเภทสอง และยังมีพฤติกรรมเป็นนักต้มตุ๋นหลอกหลวงเอาทรัพย์สินจากบรรดาชายหนุ่มหลายรายนั้น <br/> <br/>เมื่อวันที่ 17 พ.ย.นายศุภสินธุ ตราโต ลูกชายนางพรรณี ตราโต เจ้าของ พรรณีเนอร์สเซอรี่ ซึ่งตั้งอยู่ในต.ตากแดด อ.เมือง จ.ชุมพร  กล่าวว่า  ก่อนหน้านี้เมื่อประมาณ 6 ปีที่ผ่านมา "ครูวา" เคยมาทำงานที่เนอร์สเซอรี่ ได้ประมาณปีเศษ แต่ตลอดระยะเวลายิ่งนานวัน พฤติกรรมของ ครูวา เริ่มออกในด้านความไม่ซื่อสัตย์ต่อหน้าที่ของความเป็นครูที่ดี</p>
      <figure>
        <img src="https://www.dailynews.co.th/admin/upload/20191117/news_vkwpueUwdp184503_533.jpg?v=20191118067?v=2464"/>
      </figure>
      <p>นายศุภสินธุ กล่าวว่า ตนเองซึ่งได้รับมอบหมายจากคุณแม่ ให้ดูแลและกวดขันระเบียบภายในสถานที่ ตลอดจนไปถึงดูแลเรื่องเงินที่ผู้ปกครองจะนำมาจ่ายค่าเทอม โดยเฉพาะเงินค่าเทอม ในช่วงแรกๆครูวา ก็นับมาส่งให้ทางตนดี แต่ระยะหลังเริ่มไม่ส่ง อ้างโน่นอ้างนี้ไปเรื่อย จนกระทั่งจับได้ว่า ครูวา ได้แอบปลอมลายเซ็นชื่อของคุณแม่ ลงในบิลรับเงินค่าเทอม  แล้วเก็บเงินค่าเทอมไป ซ้ำร้ายยังปลอมลายเซ็นคุณแม่ ไปทำใบเครดิต อีกด้วย ซึ่งหลังจากที่ทางเราจับได้ แต่ยังไม่ทันจะเรียกครูวา มาคุย ก็ชิงลาออกไปเสียก่อน ซึ่งทางคุณแม่ ได้ไปลงบันทึกประจำวันไว้แล้ว<br/><br/>“สำหรับภาพถ่ายที่ทางครูวา นำไปโฟสต์เพื่อหลอกเหยื่อ ว่าเป็นครู ที่นั่นที่นี่นั้น ซึ่งมีบางภาพที่ปรากฏเป็นรูปเนอร์สเซอรี่ของนางพรรณี แต่ภาพดังกล่าวเป็นภาพนานมาแล้ว ที่ทางเราต้องถ่ายครูทุกคน ไว้เป็นทำเนียบ เพื่อให้ผู้ปกครองและเด็กได้รู้จักชื่อว่าใครเป็นใคร ครูวา เป็นครูที่มาทำแบบ  Part Time  แต่พฤติกรรมมักจะทำตัวเหมือนคนมีงานยุ่งมาก ส่วนเงินที่ได้ไปก็หลักหมื่นเท่านั้น" นายศุภสินธุ กล่าว<br/><br/>ขอบคุณภาพจาก เพจ ตระเวนข่าวv 2</p>
    </article>
  </body>
</html>