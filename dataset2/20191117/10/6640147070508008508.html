<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/animal-crossing-pocket-camp-festeggia-pagamento/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-17T10:58:00+00:00"/>
    <meta property="og:title" content="Animal Crossing Pocket Camp festeggia i due anni con un servizio a pagamento | Game Division"/>
    <meta property="og:description" content="Il gioco per smartphone Animal Crossing Pocket Camp celebra il secondo anniversario introducendo due piani di servizi a pagamento."/>
  </head>
  <body>
    <article>
      <h1>Animal Crossing Pocket Camp festeggia i due anni con un servizio a pagamento | Game Division</h1>
      <address>
        <time datetime="2019-11-17T10:58:00+00:00">17 Nov 2019, 10:58</time>
      </address>
      <p>Si avvicina il <b>secondo anniversario</b> del gioco mobile <b>Animal Crossing Pocket Camp</b> della celebre serie Nintendo disponibile per smartphone Android e iOS. Tra gli annunci per la ricorrenza ce n’è anche uno che riguarda l’introduzione di due possibili<b> piani a pagamento</b> in stile Mario Kart Tour.</p>
      <p>A partire <b>dal 21 novembre</b> Animal Crossing Pocket Camp offrirà ai giocatori la possibilità di sottoscrivere due possibili tipologie di <b>abbonamento</b>. Il primo permetterà di affidare la gestione del proprio campeggio a uno degli animali e ottenere così un <b>aiuto extra</b>. Nel secondo piano, invece, sarà possibile ricevere <b>dolcetti della fortuna</b> e anche conservare mobili e abbigliamento nei <b>magazzini</b>. In occasione del secondo anniversario del gioco sono in corso una serie di eventi organizzati da Nintendo.</p>
      <figure>
        <img src="https://www.tomshw.it/images/images/2019/11/animal-crossing-pocket-camp-63484.jpg"/>
      </figure>
      <p>Leggi anche: <a href="https://www.tomshw.it/videogioco/nintendo-switch-dimensioni-molti-giochi/">Nintendo Switch, svelate le dimensioni di molti giochi in uscita</a></p>
      <p>Ad esempio sino al 14 novembre è stata data la possibilità di vincere ogni giorno <b>10 biglietti foglia</b>. Altri oggetti e <b>regali</b> sono previsti in occasione del secondo anniversario come costumi speciali e arredi disponibili solo per un <b>periodo limitato</b>. Secondo l’analisi di <a href="https://sensortower.com/blog/animal-crossing-pocket-camp-revenue-50-million">Store Intelligence di Sensor Tower</a> dal novembre 2017 al settembre 2018 Animal Crossing Pocket Camp aveva permesso a Nintendo di incassare l’equivalente di <b>circa 45 milioni di euro</b> con l’81% delle microtransazioni effettuate in Giappone contro il 14% del mercato americano. La maggior parte degli acquisti, circa il 60%, arrivava all’epoca da <b>dispositivi iOS</b>.</p>
      <p>Al momento non si sa ancora quanto costeranno i due piani a pagamento proposti da Nintendo. Usando come parametro un altro titolo mobile della casa giapponese, <b>Mario Kart Tour</b> offre, oltre a una grande varietà di possibili microtransazioni, anche un abbonamento mensile da <b>5,49 euro</b> che serve, ad esempio, a sbloccare la modalità <b>200cc</b>. Maggiori <b>informazioni</b> sui due piani verranno fornite alla vigilia del secondo anniversario di Animal Crossing Pocket Camp, ovvero il <b>20 novembre</b>.</p>
      <blockquote>Animal Crossing per Nintendo Switch arriverà nel marzo prossimo e si può già prenotare <a href="https://toms.it/r1qUX">anche su Amazon</a>.</blockquote>
    </article>
  </body>
</html>