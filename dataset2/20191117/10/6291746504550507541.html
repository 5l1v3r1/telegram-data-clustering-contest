<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/17/gli-italiani-fotografati/"/>
    <meta property="og:site_name" content="Il Post"/>
    <meta property="article:published_time" content="2019-11-17T10:00:31+00:00"/>
    <meta property="og:title" content="Gli italiani, fotografati"/>
    <meta property="og:description" content="In un libro di 83 fotografie che danno un'interpretazione di come siamo, accompagnate da testi di grandi scrittori"/>
  </head>
  <body>
    <article>
      <h1>Gli italiani, fotografati</h1>
      <h2>In un libro di 83 fotografie che danno un'interpretazione di come siamo, accompagnate da testi di grandi scrittori</h2>
      <address>
        <time datetime="2019-11-17T10:00:31+00:00">17 Nov 2019, 10:00</time>
      </address>
      <p>Il libro <i>Gli</i> i<i>taliani</i>, pubblicato recentemente dalla casa editrice <a href="https://www.mulino.it/isbn/9788815285348">Il Mulino</a>, raccoglie 83 fotografie scattate da <a href="http://www.massimobaldini.net/galleries/theitalians/">Massimo Baldini</a> in tutta Italia tra il 2015 e il 2018, accompagnate da una serie di testi scelti dallo scrittore e italianista Claudio Giunta, che variano dalla narrativa, alla poesia fino a saggi ed interviste, con estratti dalle opere di Dante, Pasolini, Camilla Cederna, Stefano Benni e Giacomo Leopardi, tra gli altri.</p>
      <slideshow>
        <figure>
          <img src="https://www.ilpost.it/wp-content/uploads/2019/11/Italiani_08.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_09.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_66.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_10.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_06.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_63.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_16.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_33.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_40.jpg"/>
        </figure>
        <figure>
          <img src="https://www.ilpost.it/wp-content/uploads/2019/11/Italiani_01.jpg"/>
        </figure>
      </slideshow>
      <p>Il libro si ispira – a partire dal titolo, fino alla struttura e al numero di fotografie – a <i>The Americans</i> (Gli Americani) di Robert Frank, che raccoglieva le foto scattate dal grande fotografo statunitense viaggiando in 48 stati americani a metà degli anni Cinquanta, con uno stile nuovo che cambiò il modo di vedere i reportage. La prima edizione, pubblicata in Francia nel 1958, era fatta di 83 foto accompagnate da saggi.</p>
      <p>Nelle foto di Baldini ci sono italiani al bar, in spiaggia, in chiesa o ai circoli Arci, in città e soprattutto in provincia, “gente ordinaria e persone mature e anziane”. Secondo Claudio Giunta emerge “un’umanità per lo più aggrappata a riti e aspirazioni piccolo-borghesi: il cibo, la macchina, la religione, i cellulari; gli italiani di Baldini hanno soprattutto questo in mente, si dedicano soprattutto a queste occupazioni, a questi piaceri”; mentre per Claudio Marra, storico della fotografia che ha scritto un saggio introduttivo al libro, si tratta di “un’ampia riflessione sugli italiani di oggi, su un insieme di caratteristiche, di comportamenti e di luoghi, colti nel corso di lunghe peregrinazioni”.</p>
      <figure>
        <img src="https://www.ilpost.it/wp-content/uploads/2019/11/Italiani_69.jpg"/>
        <figcaption><i>Circolo Arci – Sant’Alberto, Ravenna</i><br/>© Massimo Baldini<br/>Formato 16×16, stampa in b/n</figcaption>
      </figure>
      <p>Il libro inizia con la poesia <i>Nel Sonno</i> di Vittori Sereni:</p>
      <blockquote>C’era altro da fare delle domeniche?<br/>I giornali attorno ai chioschi<br/>garruli al vento primaverile:<br/>viene un tale, canaglia in panni lindi,<br/>su titoli e immagini avventa un suo cagnaccio.<br/>– La sporca politica<br/>e noi sempre pronti a rifondere il danno,<br/>Pantalone che paga –<br/>e getta soldi all’accorso edicolante.<br/>Approvazioni, intorno, risa.<br/>L’Italia, una sterminata domenica.<br/>Le motorette portano l’estate<br/>il malumore della festa finita.<br/>Sfrecciò vano, ora è poco, l’ultimo pallone<br/>e si perse: ma già<br/>sfavilla la ruota vittoriosa.<br/>E dopo, che fare delle domeniche?<br/>Aizzare il cane, provocare il matto…<br/>Non lo amo il mio tempo, non lo amo.<br/>L’Italia dormirà con me.<br/>In un giardino d’Emilia o Lombardia<br/>sempre c’è uno come me<br/>in sospetti e pensieri di colpa<br/>tra il canto di un usignolo<br/>e una spalliera di rose…</blockquote>
      <related>
        <h4>Articoli Correlati</h4>
        <a href="https://www.ilpost.it/2019/11/12/coincidenze-visive-per-strada-a-new-york/"/>
        <a href="https://www.ilpost.it/2019/09/10/fotografo-robert-frank-morto/"/>
        <a href="https://www.ilpost.it/2019/11/11/foto-marcia-neofascisti-varsavia-polonia/"/>
      </related>
    </article>
  </body>
</html>