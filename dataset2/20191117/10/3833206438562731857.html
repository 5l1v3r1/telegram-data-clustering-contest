<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Kristina-Ivanova-TELUS-pomaga-na-Plovdiv-da-razvie-potenciala-v-koito-silno-vyarvame-914380"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T10:05:00+00:00"/>
    <meta property="og:title" content="Кристина Иванова: TELUS помага на Пловдив да развие потенциала, в който силно вярваме"/>
    <meta property="og:description" content="Кристина Иванова е вицепрезидент &quot;Операции“ в аутсорсинг лидера TELUS International Europe. Тя разка..."/>
  </head>
  <body>
    <article>
      <h1>Кристина Иванова: TELUS помага на Пловдив да развие потенциала, в който силно вярваме</h1>
      <address>
        <time datetime="2019-11-17T10:05:00+00:00">17 Nov 2019, 10:05</time>
      </address>
      <p>
        <i>Кристина Иванова е вицепрезидент "Операции“ в аутсорсинг лидера TELUS International Europe. Тя разказа пред репортер на <b>Plovdiv24.bg</b> своите възгледи върху развитието на сектора в града под тепетата и бъдещите планове на фирмата.</i>
      </p>
      <p>
        <b>- Г-жо Иванова, ТELUS International Europe чества 10 години в град Пловдив. Какво постигнахте за това време в града под тепетата?</b>
      </p>
      <p>- TELUS International Europe стъпи за пръв път в Пловдив през 2009 година. Седем години по-късно, през 2016 година, открихме и най-новия си офис, който се намира в Capital Trade Center.</p>
      <p>Когато стартирахме бизнеса тук преди 10 години, започнахме с много по-малък екип. Работихме по по-малко проекти, но за сметка на това бяхме силно мотивирани да успеем. Виждахме нестихващия потенциал и възможностите, които Пловдив предлага на бизнеса и на своите жители. Талантливите млади хора, доброто образование, отворената градска среда - това са основните причини TELUS International да инвестира именно в Пловдив и тук да положи основите на един стабилен и успешен бизнес.</p>
      <p>И ето ни днес, 10 години по-късно, нашият малък сплотен екип се превърна в едно голямо семейство с над 550 служители. Проектите на глобални компании, по който работим, се увеличиха многократно. Броят на отворените ни позиции не спира да расте. В момента обслужваме едни от най-големите имена в сферата на туризма, гейминг индустрията и технологиите. Амбициите ни да продължим да развиваме така устойчиво TELUS International Europe в Пловдив продължават.</p>
      <p><b>- Разкажете ни малко повече за политиката на компанията насочена към града и как TELUS International Europe подпомага Пловдив?</b> </p>
      <p>- Пловдив е един наистина страхотен град за живеене. Ние винаги сме се чувствали добре тук и сме благодарни за възможностите, който градът предоставя на компанията. Наша отговорност е да дадем нещо обратно на Пловдив и на неговите жители. Ангажирани сме с подобряване на градската среда, работим съвместно с местните власти, за да помогнем на Пловдив да доразвие потенциала, в който силно вярваме. Това е част от основните цели на компанията ни – да "даваме там, където живеем“.</p>
      <p>През годините в града успяхме да направим редица подобрения като изграждането на детска и спортна площадка непосредствено до офиса ни, облагородяване на паркови пространства, подпомагане на учебни заведения, ремонтирахме основно и Комплекса за социални услуги за деца и семейства и още много. Това е възможно благодарение на доброволческата ни инициатива “TELUS ден на подкрепа“, в която нашите колеги се включват безвъзмездно, за да дадат своето време и усилия на тези, които имат нужда.</p>
      <p>Освен това Общественият борд на TELUS International разпределя 100 000 щатски долара между проекти в областта на образованието, екологията и здравеопазването, с които кандидатстват неправителствени организации, включително и от Пловдив.</p>
      <p>
        <b>- През годините многократно увеличихте броя на своите служители. Какво да очакваме в близките години? Как се справяте с конкуренцията и недостига на служители? </b>
      </p>
      <p>- Като лидер в аутсорсинг сектора с 40 000 служители по света, в България към момента имаме над 3000 служители и продължаваме да растем всеки ден. В момента търсим кадри с немски и френски език, които да се присъединят към екипа ни в Пловдив.</p>
      <p>Вярваме, че предлагаме на нашите колеги едно отлично място за работа, с много добри условия за труд, конкурентно възнаграждение, голям пакет със социални придобивки като допълнително здравно осигуряване, покриване на транспортни разходи, семейни пакети, съвременен офис с фитнес, масажи и тренировки на място, гъвкаво работно време и др. Вътрешният живот на компанията също кипи от активности. За нас е важно колегите ни да се чувстват добре. Те са нашият най-ценен капитал. Затова инвестираме в професионалното и личностното им развитие. Имаме активна глобална езикова академия, както и множество безплатни курсове и обучения.</p>
      <p>
        <b>- Какви са прогнозите Ви за Пловдив след 5 години? Смятате ли, че още аутсорсинг компании ще разположат свои офиси в града? А какво да очакваме от аутсорсинг сектора в България?</b>
      </p>
      <p>- Пловдив предлага много възможности за развитие, което със сигурност го прави привлекателен и за други компании от аутсорсинг индустрията, които ще ще потърсят възможност за свои офиси.</p>
      <p>Ние, обаче, вярваме, че през последните 10 години опознахме града и станахме част от неговия живот по един устойчив и отговорен начин, което ще продължи да привлича талантливите и усмихнати хора в TELUS International Europe.</p>
    </article>
  </body>
</html>