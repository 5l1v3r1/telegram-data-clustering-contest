<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Skupi-butici-izkupuvat-nai-hubavite-drehi-vtora-ruka-i-gi-prodavat-na-troini-ceni-914373"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="Скъпи бутици изкупуват най-хубавите дрехи &quot;втора ръка&quot; и ги продават на тройни цени"/>
    <meta property="og:description" content="Скъпи бутици изкупуват най-хубавите дрехи и аксесоари от магазините за стоки втора ръка, за да ги пр..."/>
  </head>
  <body>
    <article>
      <h1>Скъпи бутици изкупуват най-хубавите дрехи "втора ръка" и ги продават на тройни цени</h1>
      <address>
        <time datetime="2019-11-17T10:00:00+00:00">17 Nov 2019, 10:00</time>
      </address>
      <p>Скъпи бутици изкупуват най-хубавите дрехи и аксесоари от магазините за стоки втора ръка, за да ги препродават на поне двойно и тройно по-високи цени, показа проверка на в. "Телеграф“. Това потвърди и шефът на Асоциацията на преработвателите и търговците на дрехи втора употреба Севдалин Спасов.</p>
      <p>Обикновено търговците идват в деня на зареждане. Харесват си хубави неща и ги препродават в бутици, а напоследък много често и в онлайн платформи за търговия. Находчивите прекупвачи търсят най-запазените дрехи от хубави марки. Предпочитат такива, които реално не са ползвани и още имат етикети. Ако пък нямат – слагат им нови. Изкупуват дрехите по 13 лева за кило, а после ги препродават със значителна надценка в своите търговски обекти. Физическите лица, които препродават в онлайн платформи, също си правят добри печалби.</p>
      <p>Междувременно се засилва тенденцията в магазините втора ръка да се предлагат и употребявано бельо и обувки. Тези продукти обаче са забранени за продажба в такъв вид търговски обекти съгласно наредба 27 на Здравното министерство от 2005 г. Забраната обаче масово не се спазва. Незаконно в една от най-големите вериги за стоки втора ръка в центъра на София има цял куп бельо – стари гащи и сутиени, които се предлагат по 16,90 лева за килограм. В друг магазин в центъра на столицата пък се продават употребявани чорапи и чорапогащници. Тези, които са още в оригиналната си опаковка и вероятно не са ползвани изобщо, вървят по 3-4 лева. В същия търговски обект има дори бебешки обувки и маратонки.</p>
      <p>Продажбата на старо бельо е наистина нарушение и не подкрепяме неговото предлагане, въпреки че всички стоки се дезинфекцират, коментира Севдалин Спасов. Той обаче допълни, че съвсем скоро ще бъде разрешена продажбата на употребявани обувки. Това ще стане с промяна в наредбата на Здравното министерство, която се подготвя от работна група. Идеята е да се разреши продажбата на употребявани обувки, но за лица над 7-годишна възраст. Относно старото бельо забраната остава.</p>
      <p>Спасов обясни, че възможността да се предлагат за повторно ползване употребявани обувки е залегнала в директивата на ЕС, която насърчава кръговата икономика. Сега наредба 27 противоречи на тази директива, смята той. </p>
      <p>Глобите за продажба на старо бельо и обувки според Закона за здравето са от 200 до 3000 лв. за едноличните търговци, като при повторно нарушение сумата е от 1000 до 8000 лв. На юридически лица се налага имуществена санкция от 1000 до 5000 лв. При повторно нарушение тя е от 3000 до 12 000 лв. За физически лица глобата е от 100 до 1500 лв., при повторно нарушение от 500 до 1500 лв. Седем акта е съставила столичната РЗИ от началото на годината до сега за продажба на лично бельо, обувки, дрехи и играчки за деца до едногодишна възраст.</p>
      <p>Нарушенията обаче не намаляват.  За определено време забранените за продажба стоки втора употреба се изтеглят от търговската мрежа и след време отново се пускат за продажба, посочват от РЗИ. В някои от търновските магазини тип "рови, рови" също се продават втора употреба дамско и мъжко бельо, бански, чорапогащници, чорапи и обувки. Цените на бельото са по левче за бройка долно бельо, 1 - 2 лв. за сутиен, чорапите са на цени от 20 до 50 ст., за банските костюми са различни, в зависимост дали са цели, или се състоят от долнище и горнище, но средно са по 3 до 5 лв. Обувките се харчат за по 10 лв. чифтът. От РЗИ във Велико Търново през последните години не са налагали глоби на подобен тип магазини за продажба на бельо и други дрехи втора употреба, чието място не е в търговски обект.</p>
    </article>
  </body>
</html>