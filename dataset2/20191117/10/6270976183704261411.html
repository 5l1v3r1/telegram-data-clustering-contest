<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/17/zhinky-skladayut-54-naselennya-ukrayiny-prote-lyshe-mensh-nizh-20-z-nyh-obijmayut-kerivni-vysokooplachuvani-posady/"/>
    <meta property="og:site_name" content="Рубрика"/>
    <meta property="article:published_time" content="2019-11-17T10:04:54+00:00"/>
    <meta property="og:title" content="Жінки складають 54% населення України, проте лише менш ніж 20% з них обіймають керівні високооплачувані посади"/>
    <meta property="og:description" content="Жінки складають 54% населення України, проте лише одна з п’яти парламентаріїв є жінкою, і менш ніж 20% жінок обіймають керівні високооплачувані посади. Саме час залучити цю половину українського суспільства і скоротити гендерний розрив. Цю тему обговорювали під час зустрічі Gender Talk with UNDP за участі заступниці Генерального Секретаря ООН Мір’яни Споляріч Еггер, повідомляє прес-служба ПРООН […]"/>
  </head>
  <body>
    <article>
      <h1>Жінки складають 54% населення України, проте лише менш ніж 20% з них обіймають керівні високооплачувані посади</h1>
      <address><time datetime="2019-11-17T10:04:54+00:00">17 Nov 2019, 10:04</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/12-26-860x580.jpg"/>
      </figure>
      <p>
        <b>
          <b>Жінки складають 54% населення України, проте лише одна з п’яти парламентаріїв є жінкою, і менш ніж 20% жінок обіймають керівні високооплачувані посади.</b>
        </b>
      </p>
      <p>Саме час залучити цю половину українського суспільства і скоротити гендерний розрив. Цю тему обговорювали під час зустрічі Gender Talk with UNDP за участі заступниці Генерального Секретаря ООН <b>Мір’яни Споляріч Еггер</b>, повідомляє прес-служба ПРООН в Україні.</p>
      <p>«Гендерне залучення є важливим фактором успішного розвитку, і таке залучення не відбувається саме по собі. Потрібні відповідні політики, тож гендерні квоти надзвичайно важливі. Натомість гендерна нерівність підриває самі принципи демократії та економічний розвиток», – сказала пані Споляріч Еггер.</p>
      <p>Лейтмотивом розмови, до якої долучилися жінки-лідерки та громадські активістки, стало питання<b><i> «Що б ти зробила, якби не боялася?».</i></b></p>
      <p>Учасниці й учасники обговорили перепони та можливості для участі жінок у політичному житті та прийнятті рішень, а також ідеї для сприяння ширшій участі жінок, особливо в контексті майбутніх місцевих виборів в Україні.</p>
      <related>
        <h4>Перевір себе</h4>
        <a href="https://rubryka.com/article/test-na-sexism/"/>
      </related>
      <p>Чимало питань гендерного спектру потребують законодавчого врегулювання – зазначила радниця Голови парламентського Комітету з питань прав людини <b>Ірина Суслова.</b></p>
      <p>Серед пріоритетних питань – гендерно-орієнтоване бюджетування; гендерно-правова експертиза законодавчих актів та встановлення критеріїв оцінки для такої експертизи; затвердження гендерних квот на законодавчому рівні; введення правової відповідальності за прояви сексизму; а також запровадження шведської системи з протидії торгівлі людьми.</p>
      <related>
        <h4>Читайте також</h4>
        <a href="https://rubryka.com/article/5-knyg-pro-feminizm/"/>
      </related>
      <p>«Сміливість – важлива передумова для участі жінок у політиці. Нам потрібно більше жінок, у яких все вийшло і які власним прикладом створюють рольові моделі для жінок у політиці», – закликала ще одна учасниця розмови радниця Прем’єр-міністра<b> Світлана Заліщук.</b></p>
    </article>
  </body>
</html>