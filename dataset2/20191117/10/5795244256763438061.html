<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/p-yat-knig-pro-te-yak-pravilno-divitisya-na-mistectvo-oglyad-nv-50053678.html"/>
    <meta property="og:site_name" content="НВ"/>
    <meta property="article:published_time" content="2019-11-17T10:58:00+00:00"/>
    <meta property="og:title" content="Як ходити до музею. П’ять книг про те, як правильно дивитися і думати"/>
    <meta property="og:description" content="Один з авторів цих книжок небезпідставно вважає, що акт споглядання мистецтва не потребує пояснень. Мовляв, саме в цьому полягає ідея музею."/>
  </head>
  <body>
    <article>
      <h1>Як ходити до музею. П’ять книг про те, як правильно дивитися і думати</h1>
      <h2>Один з авторів цих книжок небезпідставно вважає, що акт споглядання мистецтва не потребує пояснень. Мовляв, саме в цьому полягає ідея музею.</h2>
      <address><time datetime="2019-11-17T10:58:00+00:00">17 Nov 2019, 10:58</time> by <a rel="author">Iгор Бондар-Терещенко</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/212/big_portrait/f0f3c140cb91281e1a0df367d8be6aca.png?stamp=20191115104339&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Проте, ніхто не каже, що для зарахування того чи іншого твору до рангу «мистецького» явища насамперед треба подумати. І тут без підказки гіда — наразі літературного — вже не обійтися.</p>
      <h4>Йохан Ідема. Як ходити до музею. — Х.: Фабула</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/214/big_portrait/3f14b940b6c244f6934fd4a4600e300c.png?stamp=20191115104421&amp;q=85&amp;output=jpg&amp;bg=white"/>
        <figcaption>Фото: Фабула</figcaption>
      </figure>
      <p>У цій книжці - тридцять дві поради для справді результативного походу до музею, які дає нідерландський письменник і арт-консультант. Тут є простенькі поради на зразок «дихай», якими обмінювалися Джон Леннон з Йоко Оно (або пояснення того, чому болять ноги після екскурсій) і «складні» філософські сентенції кшталту «а це точно мистецтво?». Мета кожної поради — надихнути або спонукати вас оцінити, як ви поводилися в музеї досі, та з’ясувати, які ви маєте можливості поводитись інакше. Деякі з цих підказок стосуються внутрішнього облаштування музею, інші зосереджені на тому, як дивитися на твори мистецтва та як взаємодіяти з іншими відвідувачами. Крім цього, можна дізнатися відповіді на питання про те, як найкраще скористатися знаннями музейних доглядачів, чому ваша дитина — ідеальний гід, і и справді портрети давніх майстрів — це прообраз сучасних селфі. Таким чином, книжка стає інструкцією з перетворення нудного блукання музейними залами на захопливу подорож, сповнену яскравих емоцій.</p>
      <h4>Роман Клочко. Домівка для минулого. Про музеї, історію та мистецтво. — Л.: Видавництво Старого Лева</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/215/big_portrait/ea5d781881a9c753946a29140e192db0.png?stamp=20191115104442&amp;q=85&amp;output=jpg&amp;bg=white"/>
        <figcaption>Фото: Видавництво Старого Лева</figcaption>
      </figure>
      <p>У цій книжці оповідань автор запрошує читача за лаштунки різноманітних музеїв та розповідає, як вони працюють. Яка знахідка допомогла розшифрувати давньоєгипетські написи? Як всесвітньо відома Мона Ліза опинилася… в королівській лазні? Що означають сцени, зображені на легендарній Скіфській пекторалі? Як узагалі з’явилися перші музеї, яка річ може стати експонатом та як відбувається реставрація? На всі ці питання можна знайти відповіді у цій книжці, а також дізнатися, що таке музей (ні, не «цвинтар мистецтва»!) і які вони взагалі бувають: літературні, технічні, або у вигляді цілих музейних містечок (чи «тістечок»?).</p>
      <h4>Станіслав Силантьєв. Дмитро Горбачов. Любомир Госейко. Український кіноплакат 1920-х років. ВУФКУ. — К.: Національний Центр Олександра Довженка</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/216/big_portrait/53f06f5d91d71139d202666c707b250d.png?stamp=20191115104512&amp;q=85&amp;output=jpg&amp;bg=white"/>
        <figcaption>Фото: Національний Центр Олександра Довженка</figcaption>
      </figure>
      <p>Альбом українського кіноплакату 1920-х років є наразі найповнішим зібранням робіт українських художників кінореклами свого часу. Малодосліджене та невідоме широкому загалу явище представлене тут як сформований художній проект ВУКФУ часів української культурної автономії. В той же час роботи українських митців, представлені в альбомі, є частиною українського авангарду початку століття і ще одним переконливим прикладом художньої унікальності цього культурного феномену. Окрім робіт українських плакатистів, до альбому увійшли також плакати іноземних художників, створені спеціально до українських фільмів.</p>
      <h4>Сергій Мельниченко. From Dusk Till Dawn. — К.: Родовід</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/217/big_portrait/ae2298aa53fddaea10adb5ae22eaf4e6.png?stamp=20191115104547&amp;q=85&amp;output=jpg&amp;bg=white"/>
        <figcaption>Фото: Родовід</figcaption>
      </figure>
      <p>У цьому альбомі - зразки «живого» життя, зупиненого в його безумному леті уважливим спостерігачем (і фотографом-фахівцем), оскільки тільки майстер може вхопити те, що «живе» лише мить — посмішка, погляд, рух. І навіть пейзажі, яких тут чимало, і вони здебільшого міські - теж незвичні, тому що донедавна ця країна була закрита для цілого світу. «Життя тут відрізняється від інших місць, і це дійсно цікаво, особливо для іноземців, таких як я, хто тут працює, — зауважує автор. — From Dusk Till Dawn показує життя в найбільш густонаселеній країні на Землі з інтимної точки зору стороннього огляду. Від військових маршів і перук у вітринах салону до бездомних чоловіків, що сплять на паркових лавках. Cерія фіксує швидкоплинні моменти повсякденного життя».</p>
      <h4>Світлана Привалова. Галерея чуття. — К.: Nebo BookLab Publishing</h4>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/027/218/big_portrait/57c9440df87d2a28c43ed94caadad41d.png?stamp=20191115104615&amp;q=85&amp;output=jpg&amp;bg=white"/>
        <figcaption>Фото: Nebo BookLab Publishing</figcaption>
      </figure>
      <p>Ця збірка — гармонійне поєднання поезії, прози та живопису. Завдяки такій композиції, знайомі рядки з віршів доповнюються картинами, що надає їм поліфонічності. У цій книзі використано роботи Андрія Задоріна — талановитого білоруського художника. Його картини входять до Третьяковської галереї, Мінського музею сучасних мистецтв, Музею Вікторії та Альберта та навіть Британського музею, а також до чисельних приватних колекцій. У живописі автор жадає зрозуміти себе та навколишній світ. Такий підхід розкриває душу та робить його справжнім митцем. Для збірки було відібрано твори Івана Франка, Сергія Єсеніна, Михайла Коцюбинського, Сергія Жадана, Василя Стуса, Марини Цвєтаєвої та інших поетів. В ній немає чітко визначеної хронології або стилю, тому що головна тема, що пронизує усю книгу — це почуття. Гортаючи її сторінки та читаючи тексти, ви ніби знайомитеся з палітрою емоцій, що їх майстерно втілили поети та художник.</p>
      <p>Читайте також:<br/><a href="https://style.nv.ua/ukr/kultura/p-yat-knig-pro-te-shcho-ne-rozpovidali-v-shkoli-50052442.html">&amp;nbspДеякі брати — сестри? П’ять книг про те, чого не розповідали в школі</a></p>
    </article>
  </body>
</html>