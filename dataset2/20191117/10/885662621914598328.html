<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/diethni/125443/antistrofi-metrisi-gia-tin-ipo-tis-saudi-aramco-sta-17-tris-dolaria"/>
    <meta property="og:site_name" content="Insider"/>
    <meta property="article:published_time" content="2019-11-17T10:39:00+00:00"/>
    <meta property="og:title" content="Αντίστροφη μέτρηση για την IPO της Saudi Aramco – Στα 1,7 τρισ. δολάρια αναμένεται η αποτίμηση"/>
    <meta property="og:description" content="H εταιρεία σχεδιάζει να πουλήσει το 1,5% των μετοχών της, ήτοι περίπου 3 δισ. μετοχές, σε ένα ενδεικτικό εύρος τιμών μεταξύ 8 και 8,53 δολαρίων."/>
  </head>
  <body>
    <article>
      <h1>Αντίστροφη μέτρηση για την IPO της Saudi Aramco – Στα 1,7 τρισ. δολάρια αναμένεται η αποτίμηση</h1>
      <h2>H εταιρεία σχεδιάζει να πουλήσει το 1,5% των μετοχών της, ήτοι περίπου 3 δισ. μετοχές, σε ένα ενδεικτικό εύρος τιμών μεταξύ 8 και 8,53 δολαρίων.</h2>
      <address>
        <time datetime="2019-11-17T10:39:00+00:00">17 Nov 2019, 10:39</time>
      </address>
      <p>Αντίστροφα μετρά ο χρόνος για την<b> εισαγωγή της Saudi Aramco</b>, της μεγαλύτερης πετρελαϊκής του κόσμου, <b>στο Χρηματιστήριο του Ριάντ.</b></p>
      <p>Όπως μεταδίδει το Reuters, η πολυαναμενόμενη IPO (αρχική δημόσια προσφορά) της Saudi Aramco αναμένεται να πραγματοποιηθεί τον Δεκέμβριο, με τις τελευταίες πληροφορίες να κάνουν λόγο <b>για αποτίμηση του πετρελαϊκού «γίγαντα» μεταξύ 1,6 και 1,7 τρισ. δολαρίων.</b></p>
      <p>Ο πήχης έχει πέσει, ωστόσο, καθώς μέχρι τον προηγούμενο μήνα, η Saudi Aramco, με την IPO, στόχευε σε αποτίμηση αξίας 2 τρισ. δολαρίων, με στόχο τη «διαφοροποίηση» της οικονομίας της Σαουδικής Αραβίας και τη σταδιακή αποσύνδεσή της από τα έσοδα που συνδέονται με τον «μαύρο χρυσό».</p>
      <p>Εκπρόσωποι της εταιρείας ανακοίνωσαν, σήμερα Κυριακή, πως <b>η εταιρεία σχεδιάζει να πουλήσει το 1,5% των μετοχών της, ήτοι περίπου 3 δισ. μετοχές, σε ένα ενδεικτικό εύρος τιμών μεταξύ 8 και 8,53 δολαρίων</b> (δηλαδή από 30 έως 32 σαουδαραβικά ριγιάλ), αποτιμώντας την IPO στα 25,60 δισ. δολ (96 δισ. ριγιάλ).</p>
      <p>Σύμφωνα με το Reuters, η Saudi Aramco θα μπορούσε να σπάσει το ρεκόρ των 25 δισ. δολ. που άντλησε η κινεζική εταιρεία ηλεκτρονικού εμπορίου Alibaba, στην αρχική δημόσια προσφορά που έκανε το 2014, για την εισαγωγή της στο Χρηματιστήριο της Νέας Υόρκης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/diethni/kosmos/125364/spiti-apo-tin-amazon-me-19000-dolaria"/>
        <a href="https://www.insider.gr/epiheiriseis/diethni/125424/boeing-oi-armodies-ypiresies-tha-apofasisoyn-gia-tin-epistrofi-ton-737"/>
        <a href="https://www.insider.gr/epiheiriseis/diethni/125423/reuters-paratasi-dyo-ebdomadon-sti-synergasia-amerikanikon-epiheiriseon"/>
      </related>
    </article>
  </body>
</html>