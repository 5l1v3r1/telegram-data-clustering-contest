<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/eksoticna-sadna-solata-247694"/>
    <meta property="og:site_name" content="Slovenske novice"/>
    <meta property="article:published_time" content="2019-11-17T10:46:00+00:00"/>
    <meta property="og:title" content="Eksotična sadna solata"/>
    <meta property="og:description" content="Pozimi, ko je domačega sadja nekoliko manj na razpolago in se bomo morda naveličali vsak dan jesti le jabolka, si privoščimo vitaminsko bogato sadno solato iz raznolikega južnega sadja, to je lah..."/>
  </head>
  <body>
    <article>
      <h1>Eksotična sadna solata</h1>
      <h2>Mešanica vznemirljivih okusov, sočna in dišeča; če jo ponudimo ob popoldanskem klepetu, ji lahko dodamo še šilce likerja.</h2>
      <address><time datetime="2019-11-17T10:46:00+00:00">17 Nov 2019, 10:46</time> by <a rel="author">A. K.</a></address>
      <p>Pozimi, ko je domačega sadja nekoliko manj na razpolago in se bomo morda naveličali vsak dan jesti le jabolka, si privoščimo vitaminsko bogato sadno solato iz raznolikega južnega sadja, to je lahko sveže ali konzervirano. Zlasti je v konzervah priljubljen ananas, saj se marsikomu ne ljubi lupiti in čistiti svežih sadežev, pa še izplen je slabši.<br/>Za 4 osebe:<br/>1 manjši ananas, 1 konzerva rambutana, 1 granatno jabolko, 2 kivija, 2 mandarini, 1 žlička naribanega ingverja, 2 žlici rjavega sladkorja, sok 1 limone, 0,5 dcl pomarančnega likerja, 2 dcl vode<br/>Sadje očistimo, olupimo in narežemo na koščke. Narežemo tudi ananas in rambutan. Granatnemu jabolku izločimo semena. V kozico zlijemo vodo in dodamo sladkor, limonov sok in ingver. Počasi segrevamo in mešamo, da se sladkor raztopi, potem na majhnem ognju kuhamo deset minut, da se tekočina zgosti v sirup. V skledo stresemo narezano sadje in ga premešamo. Prelijemo s sirupom, pomarančnim likerjem in potresemo s semeni granatnega jabolka.<br/><br/><br/>Pri izbiri sadja pazimo, da ne bomo pretiravali s sladkorjem, zlasti če nameravamo solato popestriti s kepico sladoleda ali žlico sladke smetane. Za še bolj poln okus ji dodamo kakšno žgano pijačo, na primer liker, lahko pa tudi konjak ali domače žganje. </p>
    </article>
  </body>
</html>