<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-bilorusi-vidbuvayutsya-dostrokovi-parlamentski-vibori-329958_.html"/>
    <meta property="og:site_name" content="DT.ua"/>
    <meta property="article:published_time" content="2019-11-17T10:58:00+00:00"/>
    <meta property="og:title" content="У Білорусі відбуваються дострокові парламентські вибори"/>
    <meta property="og:description" content="Депутати нижньої палати Національних зборів обиратимуться лише по одномандатних виборчих округах."/>
  </head>
  <body>
    <article>
      <h1>У Білорусі відбуваються дострокові парламентські вибори</h1>
      <h2>Депутати нижньої палати Національних зборів обиратимуться лише по одномандатних виборчих округах.</h2>
      <address>
        <time datetime="2019-11-17T10:58:00+00:00">17 Nov 2019, 10:58</time>
      </address>
      <p>У Білорусі в неділю, 17 листопада, розпочалися дострокові <b><a href="https://dt.ua/WORLD/lukashenko-zatverdiv-dati-provedennya-dostrokovih-viboriv-u-bilorusi-319654_.html">парламентські вибори</a></b>, повідомляє "<a href="https://www.radiosvoboda.org/a/news-bilorus-parlamentski-vybory/30276228.html">Радіо Свобода</a>". Депутатів Палати представників – нижньої палати Національних зборів – обиратимуть лише по одномандатних виборчих округах.</p>
      <p>Виборчі дільниці в країні відкрилися о 8:00 за місцевим часом і працюватимуть до 20:00. Загалом відкрито близько шести тисяч дільниць для голосування, зокрема 46 іноземних.</p>
      <p>Цього разу участь у виборах беруть 560 зареєстрованих кандидатів, 110 з них стануть депутатами Палати представників. Частина кандидатів є висуванцями від трудових колективів, як у часи СРСР, а також політичних партій. Однак жодних партійних списків на виборах у Білорусі ніколи не було.</p>
      <p>Обраним вважається кандидат, який отримав найбільшу кількість голосів. Вибори визнаються такими, що відбулися, якщо в голосуванні взяла участь понад половина виборців округу, внесених у списки. На нинішніх виборах зможуть проголосувати понад 6,5 мільйонів громадян Білорусі.</p>
      <p>Вибори до парламенту <b><a href="https://dt.ua/POLITICS/poglinannya-bilorusi-rosiyeyu-stvorit-dodatkovi-problemi-ukrayini-ekspert-324910_.html">Білорусі</a></b> мали відбутися в наступному році. Однак 6 серпня президент Олександр Лукашенко підписав укази про проведення виборів восени: 7 листопада – до Ради Республіки, 17 листопада – до Палати представників.</p>
      <p>Наступного року в Білорусі відбудуться вибори глави держави. В історії суверенної Білорусі це вже шості парламентські вибори. Після 1995 року жодні не були визнані ОБСЄ як вільні та демократичні.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>