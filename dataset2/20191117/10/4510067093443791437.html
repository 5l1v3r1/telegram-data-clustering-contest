<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/o-noua-victorie-in-deplasare-pentru-csm-csu-oradea-94-86-la-timisoara-cu-scm-152850.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-17T10:03:00+00:00"/>
    <meta property="og:title" content="O nouă victorie în deplasare pentru CSM CSU Oradea: 94-86 la Timişoara, cu SCM"/>
    <meta property="og:description" content="Campionii de la CSM CSU Oradea continuă seria rezultatelor pozitive, după ce sâmbătă seară s-au impus la Timişoara, în etapa a 6-a din Liga Naţională. 'Roş-albaştrii' au arătat o forţă ofensivă deosebită şi au câştigat cu scorul de 94-86 jocul cu gazdele de la SCM. Astfel, 'leii roşii' au ajuns la cea de-a şasea victorie consecutivă din toate competiţiile."/>
  </head>
  <body>
    <article>
      <h1>O nouă victorie în deplasare pentru CSM CSU Oradea: 94-86 la Timişoara, cu SCM</h1>
      <address><time datetime="2019-11-17T10:03:00+00:00">17 Nov 2019, 10:03</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://www.ebihoreanul.ro/modules/news/files/baschet-zekovic-dragan-csm-oradea.jpg"/>
        <figcaption>sursa foto: Facebook / CSM Oradea</figcaption>
      </figure>
      <p>Seria jocurilor bune şi a rezultatelor pozitive pentru formaţia bihoreană de baschet masculin CSM CSU Oradea continuă. Campionii en-titre ai României au câştigat şi jocul de sâmbătă seară de la Timişoara, din cadrul etapei a 6-a din prima grupă valorică a Ligii Naţionale.</p>
      <p>Echipa pregătită de antrenorul Cristian Achim a arătat o forţă ofensivă deosebită şi s-a impus în final cu scorul de 94-86, după ce, exceptând primul sfert, care a fost egal, şi-a adjudecat toate celelalte reprize.</p>
      <p>Tehnicianul "roş-albaştrilor" a început partida cu Broussard, Richard, Fometescu, Zekovic şi Valeika. După ce au condus clar în primele minute, şi cu 10-2, orădenii s-au văzut egalaţi în finalul primului sfert, care s-a încheiat cu scorul de 14-14.</p>
      <p>După ce în debutul secvenţei a doua, Timişoara a trecut pentru prima dată în avantaj, iar Troy Franklin a ieşit la rampă, bihorenii au revenit spectaculos, cu evoluţii bune pentru Sean Barnette şi Aaron Broussard, dar şi cu puncte importante marcate de Dragan Zekovic. Astfel, CSM CSU Oradea şi-a adjudecat sfertul II cu 22-18, ceea ce a făcut ca în pauza mare "leii roşii" să conducă cu patru puncte, scor 36-32.</p>
      <p>În jumătatea a doua, orădenii au început bine, s-au desprins la zece puncte, Zekovic a continuat să înscrie, iar Sean Barnette a avut un nivel de joc ridicat. Astfel, şi sfertul III a fost adjudecat tot de CSM CSU, cu 26-24. În acest fel, campionii aveau un avantaj de şase puncte în ultima pauză, scor 62-56.</p>
      <p>Debutul ultimei secvenţe a fost din nou foarte bun pentru elevii antrenorului Cristian Achim, care s-au desprins la 15 puncte pe tabelă. Timişorenii au început să recupereze, dar finalul de joc a fost controlat de orădeni, care şi-au adjudecat sfertul IV cu 32-30, iar meciul la o diferenţă de opt puncte, cu scorul de 94-86.</p>
      <p>Dragan Zekovic (foto) a fost principalul marcator al CSM CSU-ului, cu 28 puncte, în timp ce Aaron Broussard a terminat cu 19 puncte, Sean Barnette cu 18 puncte, iar Giordan Watson a înscris 10 puncte.</p>
      <p>De la timişoreni, cel mai eficace s-a dovedit a fi Troy Franklin, autor a 30 de puncte.</p>
      <p>Bihorenii au ajuns astfel la cea de-a şasea victorie consecutivă din toate competiţiile, în timp ce în campionat are 4-2 la general şi ocupă locul al doilea al clasamentului.</p>
      <p>În etapa viitoare, CSM CSU Oradea va evolua pe teren propriu, cu SCM U Craiova, sâmbătă, 23 noiembrie, de la ora 19. Până atunci însă, miercuri, tot de la ora 19 şi tot la Arena "Antonio Alexe", "roş-albaştrii" bihoreni vor evolua în compania turcilor de Bahcesehir Koleji, în etapa a 5-a din Grupa D a FIBA Europe Cup.</p>
    </article>
  </body>
</html>