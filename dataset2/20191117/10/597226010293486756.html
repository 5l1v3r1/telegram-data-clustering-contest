<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/kremenchug/10081980-peremogli-ush-yun-hmki-z-kremenchuckogo-lceyu-4-stali-pershimi-na-vseukrayinskomu-turnr.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-17T10:20:00+00:00"/>
    <meta property="og:title" content="Перемогли усіх: юні хіміки з Кременчуцького ліцею №4 стали першими на Всеукраїнському турнірі"/>
    <meta property="og:description" content=" Команда «НЕОС», що представляла Полтавщину, показала найкращий результат у «хімічних змаганнях» серез команд з України, Мексики та Вірменії Учні Кременчуцького ліцею №4 «Кремінь» вибороли перше"/>
  </head>
  <body>
    <article>
      <h1>Перемогли усіх: юні хіміки з Кременчуцького ліцею №4 стали першими на Всеукраїнському турнірі</h1>
      <address><time datetime="2019-11-17T10:20:00+00:00">17 Nov 2019, 10:20</time> by <a rel="author">Катерина Турубара</a></address>
      <figure>
        <img src="https://www.telegraf.in.ua/uploads/posts/2019-11/1573831171_yun-hmki.jpg"/>
      </figure>
      <p>
        <b>Команда «НЕОС», що представляла Полтавщину, показала найкращий результат у «хімічних змаганнях» серез команд з України, Мексики та Вірменії</b>
      </p>
      <p>Учні Кременчуцького ліцею №4 «Кремінь» вибороли перше місце на фінальному етапі ХХVІІ Всеукраїнського турніру юних хіміків, що проходив у Луцьку з 31 жовтня по 5 листопада.</p>
      <p>У цьому інтелектуальному змаганні взяли участь двадцять команд: 18 – із різних регіонів України, а дві – з Мексики і Вірменії.</p>
      <p>Під час турніру юних хіміків школярі змагалися у вмінні розв’язувати складні хімічні завдання (наукові проблеми), переконливо представляти своє рішення та відстоювати його у наукових дискусіях.</p>
      <p>Протягом п’яти днів у приміщенні Волинського інституту післядипломної педагогічної освіти учасники показували свої знання з хімії та вміння працювати у команді, обмінювалися досвідом, знаходили нових друзів, отримували задоволення від інтелектуальних ігор.</p>
      <p>Полтавщину вже сьомий рік поспіль на турнірі представляла збірна команда «НЕОС». До її складу ввійшли кременчужани та один полтавець.</p>
      <p>
        <b>На цей раз склад команди був таким:</b>
      </p>
      <ul>
        <li>Олександр Згінник – капітан команди, учень 11 класу ліцею №4;</li>
        <li>Володимир Краплина, учень 11 класу ліцею №4;</li>
        <li>Вадим Рубан, учень 11 класу ліцею №4;</li>
        <li>Андрій Міщенко, учень 10 класу ліцею №4;</li>
        <li>Євгеній Минак, учень 11 класу Полтавської гімназії №17.</li>
      </ul>
      <p>Цьогоріч із турніру команда повернулась із довгоочікуваною перемогою. У запеклих дебатах і хімічних дискусіях команда Полтавської області «НЕОС» виборола І місце, посунувши на другу сходинку команду Львівського фізико-математичного ліцею-інтернату, збірну команду «Харків 14+ 49+», харківську команду «ORO» Обласної спеціалізованої школи-інтернату «Обдарованість».</p>
      <p>Крім того, капітан команди Олександр Згінник одержав диплом ІІ ступеня в особистій першості. Він також отримав грамоту турніру за найбільшу кількість балів, набраних протягом одного бою (219 балів).</p>
      <p>А кременчуцького одинадцятикласника Володимира Краплину нагородили грамотою за високі досягнення в області теоретичної органічної хімії.</p>
      <p>
        <b>До турніру юних хіміків команду Полтавської області готували:</b>
      </p>
      <ul>
        <li>Сергій Георгійович Джавахішвілі – заступник директора з навчально-виховної роботи, учитель хімії Кременчуцького ліцею №4 «Кремінь»;</li>
        <li>Олександр Юрійович Недоруб, учитель хімії Полтавської гімназії №17.</li>
      </ul>
      <p>Автор: <a href="https://www.telegraf.in.ua/user/%CA%E0%F2%E5%F0%E8%ED%E0+%D2%F3%F0%F3%E1%E0%F0%E0/">Катерина Турубара</a></p>
    </article>
  </body>
</html>