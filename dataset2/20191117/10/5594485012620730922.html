<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/komentar/edno-vreme-otdavna-mina-osznayte-go_443352.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-17T10:31:00+00:00"/>
    <meta property="og:title" content="&quot;Едно време&quot; отдавна мина, осъзнайте го!"/>
    <meta property="og:description" content="Работете за настоящето, за да имаме бъдеще"/>
  </head>
  <body>
    <article>
      <h1>"Едно време" отдавна мина, осъзнайте го!</h1>
      <h2>Работете за настоящето, за да имаме бъдеще</h2>
      <address>
        <time datetime="2019-11-17T10:31:00+00:00">17 Nov 2019, 10:31</time>
      </address>
      <figure>
        <img src="https://static.blitz.bg/documents/thumbnails/sport/780/201911/1573979271gnng.jpg"/>
      </figure>
      <p>Пак дойде 17 ноември и пак започнахме със спомените. Преди 26 години бихме Франция с 2:1 с гол на Емо Костадинов и се класирахме на световното първенство в САЩ за сметка на "петлите". А какво направихме там всички знаят - четвърти в света! Ще си спомним пак идното лято как преди 26 години сме били на върха на света, ще пишем за пиянството на един народ, ще си спомняме с умиление за головете на Лечков и Стоичков срещу Германия, за Жоел Киню, за Хорхе Кампос, за плачещия Марадона...</p>
      <p>И всичко това ще си остане един спомен, който всяка година ще повтаряме. И ще си казваме: Ех, какви времена бяха. А децата ни ще ни гледат учудено и плахо ще питат дали не сме сънували всичко това.</p>
      <p>Едно време "при бай Тошо беше най-добре"....</p>
      <p>Едно време какви футболисти имахме. Едно време какви борци, боксьори, щангисти имахме. Едно време Стефка Костадинова скочи 209 сантиметра, а Сарафа би Флойд Мейуедър. Едно време имаше спортни училища, имахме олимпийски титли и незабравими спортисти. Едно време...</p>
      <p>Едно време на този ден Левски би ЦСКА със 7:2. Едно време "червените" отстраняваха европейски шампион. Едно време се раждаха футболисти във всяко село и паланка. Едно време играеха само българи в отборите ни. Едно време Левски и ЦСКА бяха грандове, с които Европа се съобразяваше.</p>
      <p>Всичко е едно време, а то отдавна е отминало.  <br/><br/><a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/"><b>Winbet - удвои тръпката от играта! (18+)</b></a></p>
      <p>За жалост не живеем в миналото и то няма как да се върне. За още по-голяма жалост настоящето е плачевно. На футбол нямаме победа 12 мача. Медалите, рекордите и олимпийските титли са безвъзвратно отминали.<br/><br/>И трябва да осъзнаем, че няма минало. Има само настояще, от което зависи бъдещето. А за да го има това бъдеще, трябва да осъзнаем настоящето и да опитаме да го променим. С работа, с усилия, със стратегии. С връщане на спортните училища, с възстановяване на училищни първенства, с инфраструктура, с истински треньори и учители по физическо възпитание. Със скаутски звена, които да обикалят всяка точка на страната и да намират нешлифованите таланти. Защото и в момента е пълно с такива, но няма кой да ги забележи. Дали защото страхотният бъдещ боксьор Иван е от село Биково и няма кой да го забележи.. Или пък вероятно новият Стоичков, който рита топката някъде край Видин, но няма богати родители да му плащат таксите, за да тренира в някоя школа... </p>
      <p>Каквото и да е, каквито и да са мерките, но трябва да се вземат. За да не живеем винаги в спомените, а децата ни никога да не разберат какво е това истинска радост от български спортен успех. </p>
      <p>Имаме задължение към бъдещите поколения и трябва да ги изпълним... <br/><b>Юри СЛАВЧЕВ/БЛИЦ СПОРТ</b></p>
    </article>
  </body>
</html>