<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914381.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T10:20:00+00:00"/>
    <meta property="og:title" content="Новите екипи донесоха късмет на женския Локомотив"/>
    <meta property="og:description" content="Отборът на ЖФК Локомотив Пловдив постигна впечатляващ обрат срещу Етър (Велико Търново) с 2:1 в мач ..."/>
  </head>
  <body>
    <article>
      <h1>Новите екипи донесоха късмет на женския Локомотив</h1>
      <address>
        <time datetime="2019-11-17T10:20:00+00:00">17 Nov 2019, 10:20</time>
      </address>
      <p>Отборът на ЖФК Локомотив Пловдив постигна впечатляващ обрат срещу Етър (Велико Търново) с 2:1 в мач от 9-ия кръг на националния женски шампионат по футбол. Двубоят се игра на стадиона в село Труд, като всичките попадения паднаха след почивката.</p>
      <p>В 55-ата минута една съдийска топка, изпълнена от "болярките", свари неподготвена защитата на черно-белите и гостенките откриха резултата - 0:1.</p>
      <p>Десет минути по-късно Цветана Манчева направи прекрасен дрибъл по дясното крило и центрира към наказателното поле. Там Кристияна Димитрова засече топката, но на сантиметри в аут.</p>
      <p>В 69-ата минута Манчева отново изведе Димитрова сама срещу вратарката, но този път нападателката беше точна и отбеляза изравнително попадение - 1:1.</p>
      <p>В 72-ата минута при едно бързо разиграване Александра Янева с диагонален пас изведе Манчева сама срещу вратарката на Етър, но не успя да отбележи гол.</p>
      <p>Така се стигна до 78-ата минута, когато Локо осъществи пълен обрат в резултата. Силвия Кефалова намери отлично Димитрова, която се озова сама срещу вратарката и технично я преодоля за крайното 2:1.</p>
      <p>Мачът ще се запомни с дебюта на 13-годишната Йорданка Парнарова, както и дебюта на новите черно-бели екипи на отбора. В следващия кръг Локомотив гостува на Севлиево Лейдис.</p>
      <p><b>ЖФК Локомотив игра в състав</b>: 12. Богданова, 22. Атанасова, 4. Лазарова, 88. Стойчева, 9. Дачева, 14. Стрезова, 6. Кефалова, 5. Янева (85- 2. Парнарова), 16. Петрова (60- 13. Пейкова), 7. Пантова (46- 10. Манчева), 77. Димитрова (89- 15. Пенчева).</p>
    </article>
  </body>
</html>