<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/rischio-frane-montagna-recuperati-4-escursionisti-di-oderzo-219397"/>
    <meta property="og:site_name" content="Oggi Treviso"/>
    <meta property="article:published_time" content="2019-11-17T10:44:30+00:00"/>
    <meta property="og:title" content="Rischio frane in montagna: recuperati 4 escursionisti di Oderzo"/>
    <meta property="og:description" content="ODERZO - A seguito del controllo della strada della Valle di San Lucano, in vista dell'emanazione dell'ordinanza di chiusura del sindaco per il pericolo di frane e valanghe a partire dalla mezzanotte di ieri, in fondo a Col di Prà è stata rinvenuta una macchina parcheggiata."/>
  </head>
  <body>
    <article>
      <h1>Rischio frane in montagna: recuperati 4 escursionisti di Oderzo</h1>
      <h2>A Col di Prà è stata rinvenuta una macchina parcheggiata, la moglie del proprietario non conosceva la meta del marito</h2>
      <address>
        <time datetime="2019-11-17T10:44:30+00:00">17 Nov 2019, 10:44</time>
      </address>
      <p><b>ODERZO -</b> A seguito del controllo della strada della Valle di San Lucano, in vista dell'emanazione dell'ordinanza di chiusura del sindaco per il pericolo di frane e valanghe a partire dalla mezzanotte di ieri, in fondo a Col di Prà è stata rinvenuta una macchina parcheggiata. Attorno alle 21 è stato quindi allertato il Soccorso alpino di Agordo, per cercare di i<b>ndividuarne gli occupanti </b>prima dell'acuirsi del maltempo da allerta rossa.<br/><br/> <br/><br/>Risaliti al <b>proprietario residente a Oderzo</b>, è stata rintracciata la moglie, che ha confermato l'intenzione del marito di passare la notte con amici in montagna, <b>senza conoscerne però la meta</b>. I soccorritori hanno subito contattato <b>il Cai di Salgareda</b>, proprietario di Casera Malgonera, una delle 5 che si trovano nella valle, venendo a sapere che effettivamente alcune persone avevano fatto richiesta per passarci la notte. Una squadra si è quindi portata con la jeep fino a Pont, per poi risalire a piedi, con la pioggia fino a circa 1.200 metri di quota, sotto la neve fino ai 1.500 metri della casera.<br/><br/> <br/><br/>Lungo il percorso, a mezzanotte e mezza, i soccorritori <b>si sono imbattuti anche in una frana con alberi abbattuti </b>che, quando sono saliti i 4 escursionisti alle 13 - hanno saputo poi - non c'era. Raggiunta la casera la squadra ha trovato i 4 amici e li ha avvisati della situazione e dell'alto rischio di smottamenti in tutta la vallata. Gli escursionisti, trevigiani cinquantenni, hanno quindi deciso di rientrare e sono scesi assieme ai soccorritori. L'intervento si è concluso alle 3.</p>
      <figure>
        <img src="http://oggitreviso.it/sites/default/files/sites/default/files/2017/interna3.jpg"/>
      </figure>
      <related>
        <h4>Dello stesso argomento</h4>
        <a href="http://oggitreviso.it/non-arriva-al-rifugio-non-torna-casa-escursionista-scomparso-da-ieri-sappada-215251"/>
        <a href="http://oggitreviso.it/cade-rimane-bloccato-un-sentiero-di-montagna-disavventura-un-pievigino-214775"/>
        <a href="http://oggitreviso.it/passanti-sentono-delle-urla-era-un-escursionista-precipitato-200-metri-203399"/>
        <a href="http://oggitreviso.it/sfinito-dalla-stanchezza-escursionista-24enne-recuperato-dal-soccorso-alpino-191902"/>
        <a href="http://oggitreviso.it/scivola-precipita-sbattendo-sulle-rocce-35enne-soccorso-sul-monte-grappa-191033"/>
        <a href="http://oggitreviso.it/escursionista-muore-mentre-sale-sul-monte-pasubio-terzo-veneto-da-ieri-189781"/>
        <a href="http://oggitreviso.it/escursionista-trevigiano-trovato-morto-fondo-un-burrone-179111"/>
        <a href="http://oggitreviso.it/scivola-sul-grappa-precipita-decine-di-metri-178578"/>
        <a href="http://oggitreviso.it/vittorio-veneto-escursionista-bloccato-sopra-un-salto-di-roccia-pradal-174978"/>
        <a href="http://oggitreviso.it/monte-grappa-frana-parete-rocciosa-escursionista-travolto-173485"/>
      </related>
    </article>
  </body>
</html>