<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/operasyonlar-teroristlerin-iletisimini-de-kopardi-1207761.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-17T10:55:00+00:00"/>
    <meta property="og:title" content="Operasyonlar teröristlerin iletişimini de kopardı"/>
    <meta property="og:description" content="İç güvenlik operasyonları ve son dönemde peş peşe başlatılan Kıran operasyonlarıyla inlerine hapsedilen PKK/KCK terör örgütü üyelerinde korku ve panik arttı."/>
  </head>
  <body>
    <article>
      <h1>Operasyonlar teröristlerin iletişimini de kopardı</h1>
      <h2>İç güvenlik operasyonları ve son dönemde peş peşe başlatılan Kıran operasyonlarıyla inlerine hapsedilen PKK/KCK terör örgütü üyelerinde korku ve panik arttı.</h2>
      <address>
        <time datetime="2019-11-17T10:55:00+00:00">17 Nov 2019, 10:55</time>
      </address>
      <p><b>Kış üstlenmesine büyük darbe vurulan PKK/KCK'lı teröristler</b>, yerlerinin tespit edilmesinden korktukları için, telsizle haberleşmeyi de en aza indirdi.</p>
      <p>Terör örgütlerine yönelik hem yurt içi hem de yurt dışında çok yönlü mücadeleye devam ediliyor.</p>
      <p>Son dönemde terör örgütüne yönelik yurt içinde düzenlenen iç güvenlik ve Kıran (1,2,3,4,5,6) operasyonlarıyla kış üslenmesi gerçekleştiremeyen bölücü terör örgütü üyelerinin hareket alanları iyice kısıtlandı.</p>
      <p>
        <b>Güvenlik güçleri, başarılı operasyonlarla ağır darbe alan örgüt üyelerinin telsiz aracılığıyla haberleşme oranının yüzde 75 azaldığını bildirdi.</b>
      </p>
      <p>Örgütten kaçmak isteyen terörist sayısı artarken, terör örgütü dağılmayı tehdit ve infaz yöntemiyle bastırmaya çalışıyor.</p>
      <p>
        <b>ÖRGÜTE 10 AYDA 109 BİN 423 OPERASYON</b>
      </p>
      <p>Güvenlik güçlerinin artan operasyon sayısıyla örgütün ikmal kanalları kesildi, bulunan sığınak ve depolarda tonlarca erzak ve malzeme de güvenlik güçlerince imha edildi.</p>
      <p>Geçen yıl terör örgütü PKK/KCK'ya 97 bin 377 operasyon yapılırken, sayı bu yılın Kasım ayına kadar olan dönemde 109 bin 423'e ulaştı.</p>
      <p>Bu yıl 457'si ölü, 254'ü sağ olmak üzere PKK/KCK'lı 711 terörist etkisiz hale getirilirken 11 bin 383 terörist gözaltına alındı, 301'i ise güvenlik güçlerine teslim oldu.</p>
      <p>Başarılı operasyonlar sayesinde son iki yılda 143 ton erzak ve malzeme ele geçirildi.</p>
      <p>
        <b>ÖRGÜT İÇİ İNTİHAR VE İNFAZLAR ARTTI</b>
      </p>
      <p>Örgütten firar ederek güvenlik güçlerine teslim olan birçok terörist verdikleri ifadelerde yaz ve kış mevsimini mağarada geçirmek zorunda kaldıklarını, erzak ve malzeme temininde sıkıntı yaşadıklarını anlattı.</p>
      <p>Açlık ve bitmeyen operasyonlardan bunaldıklarını anlatan teröristler, örgüt içi intihar ve infazların sayısının arttığı bilgisini verdi.</p>
    </article>
  </body>
</html>