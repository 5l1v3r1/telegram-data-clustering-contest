<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/17/7103132/"/>
    <meta property="og:site_name" content="Європейська правда"/>
    <meta property="article:published_time" content="2019-11-17T10:11:19+00:00"/>
    <meta property="og:title" content="У США оприлюднили свідчення ще двох свідків у справі про імпічмент"/>
    <meta property="og:description" content="Йдеться про колишнього співробітника Ради національної безпеки США Тіма Моррісона і співробітницю віцепрезидента США Майка Пенса Дженніфер Вільямс."/>
  </head>
  <body>
    <article>
      <h1>У США оприлюднили свідчення ще двох свідків у справі про імпічмент</h1>
      <address>
        <time datetime="2019-11-17T10:11:19+00:00">17 Nov 2019, 10:11</time>
      </address>
      <p>У США опубліковані розшифровки свідчень ще двох американських чиновників, які виступали на закритому засідання перед комітетом Палати представників з розвідки у справі щодо імпічменту Дональда Трампа</p>
      <p>Про це повідомляє "Європейська правда" із посиланням на <a href="https://www.reuters.com/">Reuters</a>.</p>
      <p>Йдеться про колишнього співробітника Ради національної безпеки США Тіма Моррісона і співробітницю віцепрезидента США Майка Пенса Дженніфер Вільямс. У суботу ввечері були опубліковані розшифровки їхніх свідчень у скороченому вигляді.</p>
      <p>Вільямс, помічниця Пенса у питаннях зовнішньої політики, яка слухала телефонну розмову Трампа із Володимиром Зеленським 25 липня, засвідчила, що наполягання Трампа щодо того, щоб Україна проводила політично чутливі розслідування, "вразило мене як незвичне і недоречне".</p>
      <p>Вона сказала, що дискусія мала "більш політичний характер", ніж телефонні дзвінки з іншими зарубіжними лідерами, і включила те, що, за її словами, було конкретним посиланням на "особисту політичну програму президента".</p>
      <p>Моррісон, який минулого місяця подав у відставку, також висловив стурбованість щодо зауважень Трампа.</p>
      <p>"Мені не подобалося думати, що президент Зеленський повинен брати участь у нашій політиці", - заявив він, додавши, що в розмові з Трампом тон Зеленського був "нав'язливим".</p>
      <p>Моррісон відмовився сказати, що вважає розмову протиправною чи неналежною, натомість підкреслив, що він вважав, що у разі її оприлюднення вона завдасть шкоди відносинам з Україною. Він сказав, що лише пізніше дізнався, що допомога Україні була обумовлена розслідуваннями проти Джо Байдена.</p>
      <p>Наступного тижня Вільямс і Моррісон повинні публічно давати свідчення.</p>
      <related>
        <a href="https://www.eurointegration.com.ua/articles/2019/11/15/7103107/"/>
        <a href="https://www.eurointegration.com.ua/news/2019/11/15/7103109/"/>
      </related>
    </article>
  </body>
</html>