<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/friuli-16-anni-auto-genitori-3118017/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-17T10:32:38+00:00"/>
    <meta property="og:title" content="Udine: a 16 anni prende l’auto della madre, si ribalta e muore. Feriti 7 amici. Prima dello schianto un video su Instagram"/>
    <meta property="og:description" content="ROMA – A sedici anni prende l’auto della madre, si ribalta e muore. Feriti anche altri sette amici, tra cui una ragazza, che erano in macchina con lui.  Prima dello schianto i minori hanno anche postato un video su Instagram in cui si vedono ridere e scherzare: “Siamo in otto su un’auto da 5”.Albarella, cadavere di donna sulla spiaggia. Forse è Samira El Attar, scomparsa il 21 ottobreFelice Maniero resta in cella: no del Riesame alla scarcerazione, è accusato di maltrattamenti alla compagna L’incidente si è verificato tra l’una e le 2 lungo la strada provinciale 5 che collega Rive d’Arcano e San Daniele del Friuli (Udine). Il ragazzino era alla guida della vettura e viaggiava in direzione di San Daniele quando, superato l’abitato della frazione di Rodeano, per cause in corso di accertamento, ha perso il controllo dell’auto. La vettura è uscita di strada, è finita contro un palo dell’illuminazione pubblica e si è capottata infine in un terreno ai margini della carreggiata. Come riportano i media locali, la madre…"/>
  </head>
  <body>
    <article>
      <h1>Udine: a 16 anni prende l’auto della madre, si ribalta e muore. Feriti 7 amici. Prima dello schianto un video su Instagram</h1>
      <address><time datetime="2019-11-17T10:32:38+00:00">17 Nov 2019, 10:32</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/ambulanza_ansa_friuli.jpg"/>
        <figcaption>Un’ambulanza (foto d’archivio Ansa)</figcaption>
      </figure>
      <p>ROMA – A sedici anni prende l’auto della madre, si ribalta e muore. Feriti anche altri sette amici, tra cui una ragazza, che erano in macchina con lui. </p>
      <p>Prima dello schianto i minori hanno anche postato un video su Instagram in cui si vedono ridere e scherzare: “Siamo in otto su un’auto da 5”.</p>
      <figure>
        <a href="https://www.blitzquotidiano.it/cronaca-italia/albarella-cadavere-spiaggia-samira-el-attar-3118389/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/albarella-cadavere-spiaggia-samira-el-attar-3118389/">
          <img src="https://static.blitzquotidiano.it/wp/wp-content/uploads/2019/11/samira-el-attar-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/albarella-cadavere-spiaggia-samira-el-attar-3118389/">Albarella, cadavere di donna sulla spiaggia. Forse è Samira El Attar, scomparsa il 21 ottobre</a>
      </h3>
      <figure>
        <a href="https://www.blitzquotidiano.it/cronaca-italia/felice-maniero-no-scarcerazione-maltrattamenti-compagna-3118363/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/felice-maniero-no-scarcerazione-maltrattamenti-compagna-3118363/">
          <img src="https://static.blitzquotidiano.it/wp/wp-content/uploads/2019/11/felice-maniero-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/felice-maniero-no-scarcerazione-maltrattamenti-compagna-3118363/">Felice Maniero resta in cella: no del Riesame alla scarcerazione, è accusato di maltrattamenti alla compagna</a>
      </h3>
      <p>L’incidente si è verificato tra l’una e le 2 lungo la strada provinciale 5 che collega Rive d’Arcano e San Daniele del Friuli (Udine). Il ragazzino era alla guida della vettura e viaggiava in direzione di San Daniele quando, superato l’abitato della frazione di Rodeano, per cause in corso di accertamento, ha perso il controllo dell’auto. La vettura è uscita di strada, è finita contro un palo dell’illuminazione pubblica e si è capottata infine in un terreno ai margini della carreggiata.</p>
      <p>Come riportano i media locali, la madre era uscita a cercare il figlio perché, svegliatasi nel cuore della notte, si era accorta che l’auto non era in garage. I minori a bordo del veicolo sono tutti di età compresa tra i 15 e i 17 anni. Sul posto sono intervenuti carabinieri e vigili del fuoco.</p>
      <p>Fonte: Ansa.</p>
      <h3>Lo studio dell’Aci.</h3>
      <p>Settantasei <a href="https://www.blitzquotidiano.it/cronaca-italia/a4-attraversa-autostrada-investito-3118008/">incidenti</a> su 100 avvengono nei centri abitati, 6 in autostrada e 18 su strade extraurbane; nel 2018 in autostrada è stabile il numero di incidenti ma aumenta il numero di morti (a causa dell’incidente del Ponte Morandi), sulle strade extraurbane aumentano gli incidenti ma rimane sostanzialmente stabile il numero di morti (+4% e -0,7%), nei centri abitati diminuiscono sia incidenti che morti (-2,7% e -4,2%), soprattutto nei piccoli centri attraversati da strade extraurbane. Sono i dati essenziali che emergono da “Localizzazione degli incidenti stradali 2018”, lo studio, realizzato dall’Aci, che analizza i 37.228 incidenti (1.166 mortali), 1.344 decessi e 59.853 feriti, avvenuti su circa 55.000 chilometri di strade della rete viaria principale del Belpaese. In autostrada i veicoli per il trasporto delle merci sono coinvolti nel 31% degli incidenti.</p>
      <p>Il venerdì è il giorno in cui si verificano più incidenti (il 15,4%), dalle 18 alle 20 le ore più critiche, giugno e luglio i mesi con la maggiore incidentalità (rispettivamente il 9,9% e 10,4% del totale). Prendendo come riferimento l’anno 2010, gli incidenti sono diminuiti del 19,4%, i morti del 18,2%. Rispetto al 2017, invece, gli incidenti sono aumentati dell’1,5% (554 in più) e i decessi diminuiti dell’1,6% (22 in meno). Le autostrade urbane risultano quelle con la maggiore densità di incidenti a causa degli elevati flussi di traffico e della pluralità di mezzi diversi. Infatti la Penetrazione urbana della A24 (12,9 inc/km), il Raccordo di Reggio Calabria (12,5 incidenti/km) e la Tangenziale Nord di Milano (nel tratto in provincia di Monza – 10,3 incidenti/km) sono le strade sulle quali si verificano più incidenti, mentre per la rete autostradale la media nazionale è di 1,3 incidenti/km. Per le strade extraurbane, dove la media nazionale è di 0,6 incidenti/km, il triste primato spetta alla Statale 36 del Lago di Como e dello Spluga nei tratti in provincia di Monza e della Brianza (9,8 incidenti/km) e in provincia di Milano (7,6 incidenti/km) e alla SS131 dir – Carlo Felice in provincia di Cagliari (8,6 incidenti/km).</p>
      <p>Sulle strade extraurbane gli utenti vulnerabili rappresentano una quota assai elevata dei decessi, anche se in diminuzione rispetto allo scorso anno: il 31% (1 morto su 3) è ciclista, “dueruotista” o pedone. Nel 20,6% dei casi è deceduto un motociclista (277), nel 10,2% un pedone (137) e nel 3% un ciclista (39). Rispetto al totale dei morti per modalità di trasporto, i pedoni sono il 22,4%, i ciclisti il 17,8% e “dueruotisti” il 34,8%. I veicoli a due ruote (biciclette comprese), sono coinvolti nel 22% degli incidenti stradali. L’indice di mortalità delle due ruote (motocicli e biciclette) è molto più elevato di quello delle quattro ruote: più di 3,6 morti ogni 100 mezzi coinvolti in incidente, rispetto all’1,3 delle auto. Al vertice delle tratte più pericolose per le due ruote, la SS 001 Aurelia in Liguria, il Grande Raccordo Anulare di Roma, la SS 145 Sorrentina in provincia di Napoli, la SS 249 Gardesana Orientale in provincia di Verona, la SS 114 orientale Sicula in provincia di Messina. Rispetto al 2018, nel complesso, le strade nelle quali gli incidenti sono diminuiti in modo consistente: SS 7 quater Domiziana, SS 69 di Val d’Arno, SS 325 di Val di Setta e Val di Bisenzio, SS 222 Chiantigiana, SS 229 del Lago d’Orta, SS 513 di Val d’Enza ed il Raccordo Tangenziale Nord Città di Bologna (Casalecchio-Aeroporto-San Lazzaro).</p>
      <p>Fonte: Ansa, Aci.</p>
    </article>
  </body>
</html>