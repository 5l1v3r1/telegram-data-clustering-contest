<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621926/%DA%86%D8%B1%D8%A7-%D8%AA%D8%B5%D9%85%DB%8C%D9%85%E2%80%8C%DA%AF%DB%8C%D8%B1%DB%8C%E2%80%8C%D9%87%D8%A7-%D8%B1%D8%A7-%D8%B9%D8%AF%D9%87%E2%80%8C%D8%A7%DB%8C-%D8%AF%DB%8C%DA%AF%D8%B1-%D8%A7%D9%86%D8%AC%D8%A7%D9%85-%D9%85%DB%8C%E2%80%8C%D8%AF%D9%87%D9%86%D8%AF-%D9%88-%D8%B3%D8%AE%D8%AA%DB%8C%E2%80%8C%D9%87%D8%A7-%D8%B1%D8%A7-%D9%85%D8%B1%D8%AF%D9%85-%D9%85%DB%8C%E2%80%8C%DA%A9%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-17T10:57:00+00:00"/>
    <meta property="og:title" content="چرا تصمیم‌گیری‌ها را عده‌ای دیگر انجام می‌دهند و سختی‌ها را مردم می‌کشند؟"/>
    <meta property="og:description" content="نماینده مردم تهران گفت: اگر آقای رئیس مجلس صدای نمایندگان را در خصوص اصلاح قیمت بنزین منعکس می‌کرد، متوجه می‌شدید که ما مخالف این افزایش قیمت بودیم."/>
  </head>
  <body>
    <article>
      <h1>چرا تصمیم‌گیری‌ها را عده‌ای دیگر انجام می‌دهند و سختی‌ها را مردم می‌کشند؟</h1>
      <h2>پروانه سلحشوری، نماینده مجلس:</h2>
      <address>
        <time datetime="2019-11-17T10:57:00+00:00">17 Nov 2019, 10:57</time>
      </address>
      <p>
        <i>نماینده مردم تهران گفت: اگر آقای رئیس مجلس صدای نمایندگان را در خصوص اصلاح قیمت بنزین منعکس می‌کرد، متوجه می‌شدید که ما مخالف این افزایش قیمت بودیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروانه سلحشوری اصلاح قیمت و سهمیه‌بندی بنزین گفت: اقدامی که برای اصلاح قیمت و سهمیه‌بندی صورت گرفته به تنهایی تصمیم دولت نیست اما جریانی فقط می‌خواهند این کار به پای ریاست جمهوری نوشته شود، در حالی که سران سه قوا این تصمیم‌گیری را باهم انجام دادند.</p>
      <p>نماینده تهران در مجلس شورای اسلامی خاطرنشان کرد: اگر آقای لاریجانی صدای مجلس را منعکس می‌کرد، متوجه می‌شدید که ما مخالفت این افزایش قیمت بودیم.</p>
      <figure>
        <img src="https://aftabnews.ir/files/fa/news/1398/8/26/360190_845.jpg"/>
      </figure>
      <p>وی یادآور شد: چیزی که برایم عجیب و قابل پذیرش نیست این است که همین شورای سه‌ نفره «FATF و پالرمو» را تصویب می‌کنند اما جاهای دیگر نظر این سران را غیرقابل قبول می‌دانند.</p>
      <p>این عضو فراکسیون امید در مجلس شورای اسلامی با بیان این که نکته جالب‌تر این که همین شورای سه‌ نفره که نظرش از سوی نهادهای دیگر وتو می‌شود می‌تواند نظر مجلس را وتو کند، ادامه داد: مجلس به «پالرمو و FATF» رأی داد و آن را تصویب کرد سران قوا هم آن را تایید کردند اما عده‌ای نگذاشتند به نتیجه برسد در صورتی که مشاهده می‌کنیم در یک حالت دیگر همین شورای سه‌نفره علیرغم مخالفت بهارستان‌نشینان مسئله بنزین را تصویب می‌کنند که این امر نشان می‌دهد شورای سه‌نفره سران قوا همه جا این اتوریته را ندارد که نظرش را به کرسی بنشاند.</p>
      <p>وی ادامه داد: با این کارها مجلس از شأن خودش می‌افتد در صورتی که بر طبق قانون اساسی، مجلس مرجع تصمیم‌گیری است. امروز ما مشاهده می‌کنیم نهادهای دیگر مانند شورای نگهبان، مجمع تشخیص و سران قوا با تصمیم‌هایشان دست ما را می‌بندند.</p>
      <p>سلحشوری تاکید کرد: چرا تصمیم‌گیری‌ها را عده‌ای دیگر انجام می‌دهند و سختی‌ها را مردم می‌کشند؟ نباید بگذاریم به مردم فشار بیاید؛ آنها خسته و کلافه هستند. مشکلات اقتصادی، اجتماعی و سیاسی دارند. این چه نوع حکومت‌داری است؟ قوه قضاییه و ریاست جمهوری اگر بنا باشد به خودشان نمره بدهند چه نمره‌ای می‌دهند؟</p>
      <p>سلحشوری خاطرنشان کرد: مردمی که در این روزها به سختی زندگی می‌کنند و مشکل معیشتی دارند چه خواهند شد؟ سوال اینجاست چه کسی قرار است به داد مردم برسد؟</p>
    </article>
  </body>
</html>