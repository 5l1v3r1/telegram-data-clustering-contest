<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/17/7232212/"/>
    <meta property="og:site_name" content="Українська правда"/>
    <meta property="article:published_time" content="2019-11-17T10:49:19+00:00"/>
    <meta property="og:title" content="Лукашенко піде в президенти ще раз: &quot;Посинілими пальцями за крісло триматися не буду&quot;"/>
    <meta property="og:description" content="Президент Білорусі Олександр Лукашенко заявив, що планує висуватися на президентських виборах 2020 року."/>
  </head>
  <body>
    <article>
      <h1>Лукашенко піде в президенти ще раз: "Посинілими пальцями за крісло триматися не буду"</h1>
      <address>
        <time datetime="2019-11-17T10:49:19+00:00">17 Nov 2019, 10:49</time>
      </address>
      <p>Президент Білорусі Олександр Лукашенко заявив, що планує висуватися на президентських виборах 2020 року.</p>
      <p><b>Джерело:</b> <a href="https://interfax.by/news/policy/vnutrennyaya_politika/1267374/">Інтерфакс-Захід</a></p>
      <p><b>Дослівно:</b> "Я свою кандидатуру запропоную на цих виборах, але якщо я буду відчувати, що ви категорично проти, то, звичайно, я буду переживати, ... Але, тим не менш, ви маєте мою кандидатуру відкинути на виборах", - заявив Лукашенко.</p>
      <p>"Я посинілими пальцями за крісло триматися не буду", - заявив він, зазначивши, що не має наміру триматися за владу, якщо його не буде підтримувати народ.</p>
      <p><b>Деталі:</b> За словами Лукашенка, наступні вибори президента доцільно провести влітку 2020 року.</p>
      <p>"Кінець серпня - крайній термін. Мені здається, влітку ці вибори пройдуть", - заявив він.</p>
      <p>На коментар про те, що влітку люди будуть у відпустках, президент зазначив, що той, хто хоче - проголосує.</p>
      <p>Також, за словами Лукашенка, він "не образиться, якщо його не підтримають".</p>
      <p><b>Дослівно</b>: "Якщо Ви цінуєте стабільність, цю дійсність, розвиток нашої держави, спокій, щоб вас не продали, чи не загнали кудись, суверенітет, незалежність, то ви самі маєте прийти і сказати: президент, ти ще здоровий, балотуйся будь-ласка".</p>
      <p><b>Деталі:</b> Також Лукашенко заявив, що Конституція Білорусі не буде змінюватися до президентських виборів.</p>
      <p><b>Дослівно:</b> "Це було б нерозумно змінювати Конституцію до виборів. Я обіцяв, що ми почнемо над цим працювати".</p>
      <related>
        <a href="https://www.pravda.com.ua/news/2019/11/13/7231810/"/>
        <a href="https://www.pravda.com.ua/news/2019/11/12/7231775/"/>
        <a href="https://www.pravda.com.ua/news/2019/11/11/7231650/"/>
      </related>
    </article>
  </body>
</html>