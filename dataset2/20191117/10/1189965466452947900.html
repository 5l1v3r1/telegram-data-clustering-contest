<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/music_articles/259235/ti-einai-i-panorila-o-giannis-iasonidis-tis-diskografikis-orila-paroysiazei-tin-epeteiaki-diorganosi"/>
    <meta property="og:site_name" content="LiFO"/>
    <meta property="article:published_time" content="2019-11-17T10:05:00+00:00"/>
    <meta property="og:title" content="Τι είναι η «Panorila»; O Γιάννης Ιασωνίδης της δισκογραφικής Orila παρουσιάζει την επετειακή διοργάνωση"/>
    <meta property="og:description" content="Το ελληνικό DIY label Orila Records μετρά πάνω από 10 χρόνια δράσης και επεκτείνει τις δημιουργικές του αναζητήσεις"/>
  </head>
  <body>
    <article>
      <h1>Τι είναι η «Panorila»; O Γιάννης Ιασωνίδης της δισκογραφικής Orila παρουσιάζει την επετειακή διοργάνωση</h1>
      <h2>Το ελληνικό DIY label Orila Records μετρά πάνω από 10 χρόνια δράσης και επεκτείνει τις δημιουργικές του αναζητήσεις</h2>
      <address><time datetime="2019-11-17T10:05:00+00:00">17 Nov 2019, 10:05</time> by <a rel="author">ΓΕΩΡΓΙΑ ΠΑΠΑΣΤΑΜΟΥ</a></address>
      <p>
        <b>
          <b>— Η Orila μετρά πλέον πάνω από 10 χρόνια δράσης. Πού εστιάζει σήμερα;</b>
        </b>
      </p>
      <p>Η Orila δημιουργήθηκε ως μια DIY δισκογραφική ετικέτα το 2008 από τον Γιάννη Ιασωνίδη και τον Βασίλη Κωσταντουδάκη. Σήμερα απαρτίζεται από μια μικρή, πολυσχιδή καλλιτεχνική ομάδα που εκφράζει τις δημιουργικές αναζητήσεις της. Σκοπός μας είναι η εισαγωγή και εξοικείωση του υπάρχοντος και εκκολαπτόμενου κοινού με τις πειραματικές τέχνες μέσα από αυτοσχέδιες δράσεις, in-situ περφόρμανς και διεπιστημονικά έργα τέχνης που ξεκινούν έναν ουσιώδη διάλογο με το ευρύ κοινό.</p>
      <p>
        <b>— Τι να περιμένει κανείς από το «Panorila», την επετειακή σας διοργάνωση;</b>
      </p>
      <p>Η «Panorila III» δεν είναι ένα γεύμα εξωτικό ή επίσημο αλλά μάλλον σπιτικό, φιλικό και οικογενειακό ταυτόχρονα. Μια αφορμή ‒όχι τόσο μοναδική, όσο ανθρώπινη‒ για να συναντηθούν οι συμμετέχοντες με το κοινό και να μοιραστούν χώρο και νου.</p>
      <blockquote>Σκοπός μας είναι η εισαγωγή και εξοικείωση του υπάρχοντος και εκκολαπτόμενου κοινού με τις πειραματικές τέχνες μέσα από αυτοσχέδιες δράσεις, in-situ περφόρμανς και διεπιστημονικά έργα τέχνης.</blockquote>
      <p>
        <b>— Λίγα λόγια για τους καλλιτέχνες που συμμετέχουν φέτος;</b>
      </p>
      <p>Σε μια σπάνια, μη παρασκηνιακή εμφάνιση, ο Νικόλας Μαλεβίτσης (Orila DJ) θα παρουσιάσει εμμονές από τις δύο μεγαλύτερες αγάπες του (Absurd/Rekem). Η Orila θα συναντήσει, επίσης, το νεότερο μέλος της, τον Μάνο Σακλά, media artist και σπουδαστή της <b>ΑΣΚΤ</b>, που εστιάζει στη μεταπολεμική σύνθεση, στην αλγοριθμική μουσική, στο rave, στην ακουστική αντίληψη και άλλες πτυχές της σύγχρονης τέχνης.</p>
      <figure>
        <img src="https://www.lifo.gr/uploads/image/1567673/Meakusma_II_Photo_by_Katerina_delta.jpg"/>
        <figcaption>O Γιάννης Ιασωνίδης.</figcaption>
      </figure>
      <p>Οι RETE και Σπύρος Εμμανουηλίδης θα παρουσιάσουν ένα σύμπαν από ηλεκτροακουστικές ημι-συνθέσεις, ηχογραφήσεις πεδίου και modular synths made in Θεσσαλονίκη. Ο Carlo Maria, με ιταλικό μινιμαλισμό και αναφορές στη σύγχρονη club κουλτούρα και οι Bill <b>Anagnos + Morah</b>, ένα sui generis σχήμα με μαγιά από synthwave και kraut riddims, θα βρεθούν κι αυτοί στη σκηνή. Θα ακολουθήσει after party στο υπόγειο του «Ρομάντσο» με τους Monokini Beat, Bora Bora, Terra Exotica και <b>K.atou</b>.</p>
      <p>
        <b>— Πώς επιλέξατε το έργο της Ξαβιέρας Κουβαρά που θα παρουσιαστεί στο event;</b>
      </p>
      <p>Προκαλεί ερωτήματα, είναι βασισμένο στο τώρα, στην ιδιωτικότητα της στιγμής και στην ψευδαίσθηση αυτής. Το «Common Room» μας υπενθυμίζει ότι τίποτα απ' όσα μοιραζόμαστε στο Διαδίκτυο δεν μας ανήκει πια με τρόπο ανθρώπινο, ειλικρινή, και κλείνει το μάτι στο ψηφιακό «Turn on, tune in, drop out».</p>
      <p>
        <b>— Οι site specific δράσεις ήταν από την αρχή ένα από τα βασικά πεδία ενδιαφέροντος της Orila. Αυτήν τη στιγμή ποια είναι τα τρία πιο ενδιαφέροντα σημεία (στην Αθήνα ή και άλλου) που θα διαλέγατε;</b>
      </p>
      <p>Τα βασιλικά ανάκτορα στο Τατόι, η ακτογραμμή από την Αθήνα έως το Σούνιο και τo κάμπινγκ στο Δρέπανο Αργολίδας.</p>
      <figure>
        <iframe src="https://www.youtube.com/embed/6wrf4ud5GFw" width="560" height="315" data-service="Youtube" scrolling="no"/>
      </figure>
      <p>
        <i>Tο trailer του Common Room</i>
      </p>
      <h3>Info</h3>
      <p>
        <i>
          <b>Panorila 3</b>
        </i>
      </p>
      <p>
        <i>Παρασκευή 29/11, 21.00</i>
      </p>
      <p>
        <i>Bios. Ρομάντσο</i>
      </p>
      <p>
        <i>Αναξαγόρα 3-5</i>
      </p>
      <p>
        <i>Εισ.: 6 ευρώ</i>
      </p>
    </article>
  </body>
</html>