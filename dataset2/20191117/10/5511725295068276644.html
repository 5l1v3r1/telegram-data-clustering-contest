<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/hokejs/punnenovam-vel-viena-lieliska-spele-tigers-vartos.d?id=51646875"/>
    <meta property="og:site_name" content="DELFI"/>
    <meta property="article:published_time" content="2019-11-17T10:00:47+00:00"/>
    <meta property="og:title" content="Punnenovam vēl viena lieliska spēle 'Tigers' vārtos "/>
    <meta property="og:description" content="Latvijas vārtsargs Ivars Punnenovs sestdien aizvadīja vēl vienu lielisku maču Šveices augstākajā līgā (NLA), palīdzēdams Langnau &quot;Tigers&quot; komandai izcīnīt uzvaru."/>
  </head>
  <body>
    <article>
      <h1>Punnenovam vēl viena lieliska spēle 'Tigers' vārtos </h1>
      <address><time datetime="2019-11-17T10:00:47+00:00">17 Nov 2019, 10:00</time> by <a rel="author">LETA</a></address>
      <p>
        <b>Latvijas vārtsargs Ivars Punnenovs sestdien aizvadīja vēl vienu lielisku maču Šveices augstākajā līgā (NLA), palīdzēdams Langnau "Tigers" komandai izcīnīt uzvaru.</b>
      </p>
      <p>Viņa un uzbrucēja Toma Andersona pārstāvētā komanda mājās ar 2:1 (0:1, 1:0, 1:0) pārspēja "Lugano" vienību.</p>
      <p>Punnenovs šajā mačā atvairīja 32 no 33 pretinieku mestajām ripām, kamēr Andersons astoņās minūtēs un 51 sekundē iekrāja neitrālu lietderības koeficientu. Punnenovs aizvadīja otro spēli divu dienu laikā, piektdien atvairot 35 metienus.</p>
      <p>Latviešu vārtsargs šajā sezonā 14 spēlēs vidēji ielaidis 1,96 ripas un atvairījis 93,29% metienu, šajos rādītājos līgā ieņemot attiecīgi pirmo un otro vietu.</p>
      <p>Tikmēr uzbrucējs Ronalds Ķēniņš atzīmējās ar rezultatīvu piespēli uzvaras vārtos mačā, kurā viņa pārstāvētā "Lausanne" viesos ar 2:1 (1:0, 0:1, 0:0, 1:0) pagarinājumā uzveica "Ambri-Piotta". Ķēniņš uz ledus pavadīja 21 minūti un 39 sekundes, kuru laikā piecas reizes meta pa vārtiem, uzvarēja savā vienīgajā iemetienā un tika pie neitrāla lietderības koeficienta.</p>
      <p>Tāpat uzvaru sestdien svinēja arī uzbrucēja Denisa Smirnova pārstāvētā Ženēvas "Servette", kas viesos ar 3:2 (2:0, 0:0, 1:2) pārspēja "Davos" hokejistus. Smirnovs 12 minūtēs un 12 sekundēs veica vienu metienu pa vārtiem, bloķēja vienu metienu, zaudēja abos divos iemetienos un dueli pabeidza ar neitrālu lietderības koeficientu.</p>
      <p>Turnīra tabulā Ženēvas "Servette" ar 34 punktiem 21 cīņā ieņem trešo vietu, "Lausanne" ar 33 punktiem 21 duelī ir ceturtā, bet Langnau "Tigers" ar 30 punktiem 19 dueļos - sestā.</p>
    </article>
  </body>
</html>