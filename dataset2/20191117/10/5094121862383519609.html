<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/horni-usek-lanovky-na-snezku-se-kvuli-silnemu-vetru-opet-nerozjel-20191117.html"/>
    <meta property="og:site_name" content="Deník.cz"/>
    <meta property="article:published_time" content="2019-11-17T10:16:00+00:00"/>
    <meta property="og:title" content="Silný vítr úřadoval. Horní úsek lanovky na Sněžku se znovu nerozjel"/>
    <meta property="og:description" content="Horní úsek kabinové lanové dráhy z Pece pod Sněžkou na Sněžku se dnes ráno kvůli silnému větru opět nerozjel. Horní úsek mezi Růžovou horou a vrcholem Sněžky stál kvůli větru i v sobotu. ČTK to zjistila z webu lanové dráhy, kde je možné sledovat provoz. Lanovka je od začátku listopadu v provozu jen o víkendech, ve všední dny podstupuje pravidelnou podzimní údržbu. Do zimní sezony se opět naplno rozjede v sobotu 7. prosince."/>
  </head>
  <body>
    <article>
      <h1>Silný vítr úřadoval. Horní úsek lanovky na Sněžku se znovu nerozjel</h1>
      <address><time datetime="2019-11-17T10:16:00+00:00">17 Nov 2019, 10:16</time> by <a rel="author">ČTK</a></address>
      <p>Dolní úsek lanovky z Pece pod Sněžkou do mezistanice Růžová hora zůstal v provozu. Z Růžové hory se turisté mohou na Sněžku vydat pěšky, trasa měří 2,5 kilometru. Na hřebeny Krkonoš se turisté mhou dostat ještě kabinovou lanovkou z Janských Lázní na Černou horu, která je v listopadu v provozu vždy o víkendech.</p>
      <p>Lanovka na Sněžku může jezdit do rychlosti větru 60 kilometrů v hodině. Meteorologové uvedli, že vítr v Krkonoších by dnes měl dosahovat v nárazech rychlosti až kolem 90 kilometrů v hodině. Teplota by se v 1000 metrech nad mořem měla pohybovat kolem 11 stupňů Celsia.</p>
      <p>Podle informací polské krkonošské horské služby bylo dnes ráno na Sněžce okolo tří stupňů Celsia, pocitová teplota byla těsně pod nulou. Sníh, kterého v polovině týdne na hřebenech hor napadlo až 30 centimetrů, po následném oteplení do dneška roztál.</p>
      <figure>
        <img src="https://g.denik.cz/23/b3/krkonose-lanovka-snezka-zima0217_denik-150-3x2.jpg"/>
      </figure>
      <aside>
        <a href="https://krkonossky.denik.cz/zpravy_region/silny-vitr-zastavil-horni-usek-lanovky-z-pece-pod-snezkou-na-snezku-20191116.html">Silný vítr zastavil horní úsek lanovky z Pece pod Sněžkou na Sněžku Přečíst článek ›</a>
      </aside>
    </article>
  </body>
</html>