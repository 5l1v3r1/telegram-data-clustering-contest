<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/914382.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-17T10:34:00+00:00"/>
    <meta property="og:title" content="Марица спечели дербито в Куклен, &quot;баските&quot; изпуснаха дузпа"/>
    <meta property="og:description" content="Марица победи Атлетик (Куклен) с 2:0 като гост в регионалното дерби от 16-ия кръг на Трета лига - Юг..."/>
  </head>
  <body>
    <article>
      <h1>Марица спечели дербито в Куклен, "баските" изпуснаха дузпа</h1>
      <address>
        <time datetime="2019-11-17T10:34:00+00:00">17 Nov 2019, 10:34</time>
      </address>
      <p>Марица победи Атлетик (Куклен) с 2:0 като гост в регионалното дерби от 16-ия кръг на Трета лига - Югоизточна група. Двата отбора изиграха много интересен и оспорван мач, в който двете попадения паднаха след почивката.</p>
      <p>В 52-ата минута Георги Георгиев получи топката между двама защитници и стреля от непосредствена близост, но вратарят на "баските" изби. Мартин Анастасов обаче с премерен удар, фронтално от около 7-8 метра направи успешна добавка за 0:1.</p>
      <p>Малко след това Атлетик получи дузпа след нарушение на Даниел Спасов в наказателното поле. Никола Николов застана зад топката и стреля добре, но вратарят Илия Николов хвана ъгъла и спаси.</p>
      <p>Минута преди края при една бърза контра Милен Танчев се възползва от не добрите действия на защитниците на Атлетик. Влезлият в средата на втората част Станимир Димитров нахълта в наказателното поле, а двама бранители на домакините се опитаха да му попречат, забравяйки Танчев зад гърба си. След комбинация младият състезател на Марица, останал свободен, реализира втори гол с удар отблизо и окончателно уби интригата в мача - 0:2.</p>
      <p>Така Марица вече е с актив от 37 точки и заема третото място в класирането, само на точка зад Созопол и на три зад лидера Загорец. Атлетик остана на 13-о място с 16 точки.</p>
      <p>МАРИЦА: Илия Николов, Даниел Спасов, Йордан Пейчинов, Джунейт Узунов, Димитър Мичков, Тодор Тимонов - капитан, Христо Янчев (Иван Мицев), Мартин Анастасов, Милен Танчев (Денис Палков), Олджай Алиев, Георги Георгиев (Станимир Димитров). Резерви: Горан Гръблев, Борислав Дончев, Георги Иванов. Треньор: Борислав Караматев</p>
      <p>АТЛЕТИК (Куклен): Стоян Здравков, Васил Иванов, Юлиян Романов - капитан, Янко Гюзлев, Стефан Тинков, Атанас Чернев, Никола Николов, Ангел Семерджиев, Димитър Джонджуров, Емил Аргиров, Мирослав Манев. Резерви: Димитър Георгиев, Петър Шопов, Иван Караиванов, Иван Ангелов, Илко Заиров, Добрин Орловски, Антонио Топалов. Треньор: Христо Телкийски</p>
      <p>Съдийски състав: ГС: Неделчо Гаджалов, АС: Атанас Пилатов и Антоан Миленов; 4-ти съдия: Светослав Шехов, Делегат: Огнян Златков - всички от Пловдив.</p>
    </article>
  </body>
</html>