<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/197640/xrysoxoidis-theloyn-panepistimia-me-giafkes-teleiosame-me-tin-anoxi-tis-anomias"/>
    <meta property="og:site_name" content="CNN.gr"/>
    <meta property="article:published_time" content="2019-11-17T10:34:24+00:00"/>
    <meta property="og:title" content="Χρυσοχοΐδης: Θέλουν πανεπιστήμια με γιάφκες; Τελειώσαμε με την ανοχή της ανομίας"/>
    <meta property="og:description" content="«Μακάρι να τα ξεχάσουμε τα ΜΑΤ. Αγωνιζόμαστε για να μην χρειάζονται τα ΜΑΤ. Θα συνεχίζουμε όμως αταλάντευτα. Τελειώσαμε με την ανοχή της ανομίας και την..."/>
  </head>
  <body>
    <article>
      <h1>Χρυσοχοΐδης: Θέλουν πανεπιστήμια με γιάφκες; Τελειώσαμε με την ανοχή της ανομίας</h1>
      <h2>«Μακάρι να τα ξεχάσουμε τα ΜΑΤ. Αγωνιζόμαστε για να μην χρειάζονται τα ΜΑΤ. Θα συνεχίζουμε όμως αταλάντευτα. Τελειώσαμε με την ανοχή της ανομίας και την παρακμή της βίας», τονίζει ο υπουργός Προστασίας του Πολίτη, Μιχάλης Χρυσοχοΐδης, στο «Βήμα της Κυριακής», και καθιστά σαφές πως «ο νόμος δεν διαπραγματεύεται, η προστασία των πολιτών είναι αδιαπραγμάτευτη, βγαίνουμε από την κρίση, δεν μας χρειάζεται το μίσος των λίγων».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:34 , 17 November 2019</p>
      <p>«Η αστυνομία δεν έχει δουλειά στα Πανεπιστήμια. Σε κανέναν δεν αρέσει να βλέπει αστυνομία στα πανεπιστήμια. Ούτε η παρανομία έχει δουλειά στα Πανεπιστήμια. <b>Οι γιάφκες, τα στειλιάρια, τα μάρμαρα, η τρομοκράτηση των διδασκόντων είναι παρανομία. Δεν είναι δικαιώματα.</b> Έτσι λέει ο νόμος, έτσι λέει η λογική. Μόνο όταν διαπιστώνονται παρανομίες, πιάνει δουλειά η αστυνομία στα πανεπιστήμια. Τελικά θα μας πουν: θέλουν πανεπιστήμια με γιάφκες; Ποιος γονιός στέλνει το παιδί του στην ΑΣΟΕΕ για να χάνει το εξάμηνο; Ποιος πληρώνει τα σπασμένα, τις φωτιές, τις ζημιές; Τα σκέφτονται αυτά όταν σηκώνουν το δάχτυλο; Δεν είναι μάχη ιδεών εδώ. Προσβάλλονται οι ιδέες, ευτελίζεται η ιστορία της διαπάλης των ιδεών όταν αποκαλούν ιδέες την παρακμή της βίας. Είναι εξαθλίωση, δεν είναι κίνημα αυτό, μέσα στα ναρκωτικά, το μίσος, τα στειλιάρια και την απόσταση από την πραγματικότητα», αναφέρει χαρακτηριστικά ο υπουργός Προστασίας του Πολίτη.</p>
      <blockquote>Για την απόφαση της Συγκλήτου να κλείσει την ΑΣΟΕΕ, ο κ. Χρυσοχοΐδης δηλώνει πως «είναι αφύσικο, είναι θλίψη το κλειστό πανεπιστήμιο», αλλά σημειώνει ότι «το έκλεισαν γιατί φοβούνται να λειτουργήσουν. <b>Φοβούνται τους τραμπούκους που ελεύθεροι σουλατσάρουν εκεί μέσα.</b> Δεν είναι κατάντια αυτό; Δεν είναι ο φόβος χτύπημα της ελευθερίας; Της δημοκρατίας μας; Δεν είναι κοινή, όλων μας ντροπή να φτάνουμε σε τέτοιο σημείο;»</blockquote>
      <p>Διευκρινίζει ότι «σε κανέναν δεν αρέσει να βλέπει Αστυνομία στα πανεπιστήμια», καταδικάζει «τη λαγνεία των κλομπ», αλλά επισημαίνει ότι «ούτε η παρανομία, όμως, έχει δουλειά στα πανεπιστήμια. Οι γιάφκες, τα στειλιάρια, τα μάρμαρα, η τρομοκράτηση διδασκόντων και διδασκομένων είναι παρανομία. Δεν είναι δικαιώματα».</p>
      <p>Ο υπουργός Προστασίας του Πολίτη καταλογίζει ευθύνες στην προηγούμενη κυβέρνηση για το ότι με τον Ποινικό Κώδικα που ψήφισε «άδειασαν οι φυλακές από τους τρομοκράτες, τους οποίους τώρα με μεγάλο κόπο συλλαμβάνουμε. Έτοιμους να μας κάνουν να θρηνήσουμε νέα θύματα, πολλά θύματα απ' ό,τι φαίνεται».</p>
      <p>Τέλος, αποδίδει το κλίμα έντασης στον «εσωκομματικό ανταγωνισμό» του <a href="https://www.cnn.gr/eidhseis/tag/212/syriza"><b>ΣΥΡΙΖΑ</b> </a>λέγοντας πως «προσπαθούν να τον κάνουν πρόβλημα της κοινωνίας σιγοντάροντας τη βία» και επιρρίπτει ευθύνες στον Αλέξη Τσίπρα, ο οποίος «φέρεται δημόσια όχι σαν πρώην πρωθυπουργός αλλά σαν αδέξιος ισορροπιστής μιας βαρετής θυμικής γλώσσας».</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/197629/panellinies-exetaseis-exetazetai-i-eisagogi-sta-panepistimia-me-to-apolytirio-lykeioy">Πανελλήνιες εξετάσεις: Εξετάζεται η εισαγωγή στα Πανεπιστήμια με το απολυτήριο Λυκείου</a>
        </li>
        <li>
          <a href="https://www.cnn.gr/news/politiki/story/197519/gennimata-eimaste-me-ta-anoikta-panepistimia-kai-oxi-me-mpaxalakides-kai-astynomiki-via">Γεννηματά: Είμαστε με τα ανοικτά πανεπιστήμια και όχι με μπαχαλάκηδες και αστυνομική βία</a>
        </li>
        <li>
          <a href="https://www.cnn.gr/news/politiki/story/197414/nomos-taxi-i-asfaleia-ton-politon-sygkroysi-nd-syriza-me-fonto-to-polytexneio">«Νόμος &amp; τάξη» ή «ασφάλεια των πολιτών»; Σύγκρουση ΝΔ – ΣΥΡΙΖΑ με φόντο το Πολυτεχνείο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
        <li>
          <a href="https://www.cnn.gr/eidhseis/tag/27952/panepisthmia">ΠΑΝΕΠΙΣΤΗΜΙΑ</a>
        </li>
        <li>
          <a href="https://www.cnn.gr/eidhseis/tag/62113/panepisthmiako-asylo">ΠΑΝΕΠΙΣΤΗΜΙΑΚΟ ΑΣΥΛΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/17/197685/snapshot/28312244_10204028353186432_1241820564_o.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197680/snapshot/tsitsipas-thiem-atp-finals-2019.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197677/snapshot/17112019mpgada003.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/17/197675/snapshot/75412115_1322204057949751_1546915931458895872_n.jpg"/>
      </figure>
    </article>
  </body>
</html>