<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B9%D9%82%D8%A8%E2%80%8C%D9%86%D8%B4%DB%8C%D9%86%DB%8C-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D9%85%D8%B9%D8%AA%D8%B1%D8%B6-%D8%A8%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%BE%D8%B3-%D8%A7%D8%B2-%D9%87%D8%B4%D8%AF%D8%A7%D8%B1-%D8%AE%D8%A7%D9%85%D9%86%D9%87%E2%80%8C%D8%A7%DB%8C-20191117/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-17T10:31:43+00:00"/>
    <meta property="og:title" content="عقب‌نشینی نمایندگان معترض به افزایش قیمت بنزین پس از هشدار خامنه‌ای"/>
    <meta property="og:description" content="پس از حمایت علی خامنه‌ای، رهبر جمهوری اسلامی ایران، از افزایش قیمت بنزین در این کشور، فاطمه سعیدی سخنگوی فراکسیون امید مجلس گفت که با توجه به این اظهارات رهبر جمهوری اسلامی، طرح سه فوریتی برای لغو افزایش قیمت بنزین از دستور خارج شد."/>
  </head>
  <body>
    <article>
      <h1>عقب‌نشینی نمایندگان معترض به افزایش قیمت بنزین پس از هشدار خامنه‌ای</h1>
      <address>
        <time datetime="2019-11-17T10:31:43+00:00">17 Nov 2019, 10:31</time>
      </address>
      <p>
        <b>پس از حمایت علی خامنه‌ای، رهبر جمهوری اسلامی ایران، از افزایش قیمت بنزین در این کشور، فاطمه سعیدی سخنگوی فراکسیون امید مجلس گفت که با توجه به این اظهارات رهبر جمهوری اسلامی، طرح سه فوریتی برای لغو افزایش قیمت بنزین از دستور خارج شد.</b>
      </p>
      <p>سعیدی، روز یکشنبه به خبرآنلاین افزود: «طرح دو فوریتی دیگری نیز تهیه شده بود که بر مبنای آن بنزین تک نرخی و با نرخ ۱۵۰۰ تومان عرضه شود که آن هم به دلیل مشابه از دستور خارج شد.»</p>
      <p>پیشتر یک عضو فراکسیون امید مجلس شورای اسلامی از طرح دوفوریتی این فراکسیون برای توقف افزایش قیمت بنزین خبر داده بود.</p>
      <p>علی‌اکبر یوسف‌نژاد، عضو هیأت رئیسه مجلس شورای اسلامی، روز شنبه در گفت‌وگو با ایلنا، درباره اقدامات مجلس شورای اسلامی در واکنش به مصوبه سران قوا مبنی بر افزایش قیمت بنزین گفت: «لیست امید در خصوص افزایش قیمت بنزین یک طرح دو فوریتی را فردا به مجلس ارائه خواهد کرد و عنوان می‌کنیم که ما خواهان آن هستیم که طرح فعلی متوقف شود.»</p>
      <p>او ادامه داد: «در این طرح عنوان کرده‌ایم که قیمت بنزین باید به حالت قبل خود بازگردد و هرگونه افزایش قیمت هم باید با موافقت مجلس و نمایندگان اعمال شود.»</p>
      <p>پروانه سلحشوری، یکی از نمایندگان مجلس نیز در توئیتر نوشت: «از وقتی بنزین گران شده، مردم در تماس‌های مکرر ابراز نگرانی می‌کنند.»</p>
      <p>او ادامه داد: «هموطنان عزیز، مدت‌هاست مجلس در رأس امور نیست. این موضوع در جلسه سران سه قوه تصمیم‌گیری شده. همین یک رکن دموکراسی را نیم‌بند داشتیم که فاتحه آن هم خوانده شد. مجلس بعدی را تعطیل کنید، خودش اقتصاد مقاومتی‌ است.»</p>
      <p>همزمان برخی از مراجع تقلید ایران نیز خواستار توقف افزایش بنزین شده‌ بودند. اما علی خامنه‌ای، رهبر جمهوری اسلامی ایران، روز یکشنبه، با دفاع از تصمیم سران سه قوه برای افزایش شدید و ناگهانی قیمت بنزین در این کشور، معترضان را «اشرار، کینه‌ورزان و انسان‌های ناباب» توصیف کرد.</p>
    </article>
  </body>
</html>