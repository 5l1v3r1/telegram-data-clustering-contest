<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vi-er-overlykkelige/71829131"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T10:05:53+00:00"/>
    <meta property="og:title" content="- Vi er overlykkelige"/>
    <meta property="og:description" content="Lørdag ankom Frode Berg Norge etter nesten to år i fengsel."/>
  </head>
  <body>
    <article>
      <h1>- Vi er overlykkelige</h1>
      <h2>Lørdag ankom Frode Berg Norge etter nesten to år i fengsel.</h2>
      <address><time datetime="2019-11-17T10:05:53+00:00">17 Nov 2019, 10:05</time> by <a rel="author">Tharald Halvorsen</a></address>
      <p>- Det er en stor lettelse å være samlet igjen, skriver kona Anita Berg i en tekstmelding til NTB søndag formiddag og fortsetter:</p>
      <p>- Nå må vi bare prøve å finne roen, vi har mye å snakke om.</p>
      <p>
        <b>- Det er så bra som det bare kan bli. Vi er overlykkelige, utdyper dattera Christina Berg overfor <a href="https://www.vg.no/nyheter/utenriks/i/jdx58o/frode-berg-tilbake-i-norge-har-hatt-problemer-med-aa-forstaa-hvorfor-han-ikke-ble-reddet-ut?utm_content=row-1&amp;utm_source=vgfront">VG</a>.</b>
      </p>
      <p>Før den spiondømte nordmannen ble overlevert til den norske ambassaden i Litauen fredag, hadde han sittet to år i russisk fengsel og ikke pratet med familien på over en måned.</p>
      <h3>Legger ned støttegruppa</h3>
      <p>Øystein Hansen, leder i Frode Bergs støttegruppe i hjemkommunen Sør-Varanger, sier også til Dagbladet at de nå kommer til å legge ned støtteapparatet, da de føler at saken er ferdig.</p>
      <figure>
        <img src="https://dbstatic.no/71829215.jpg?imageId=71829215&amp;width=1024&amp;height=615"/>
        <figcaption><b>HAR VIST STØTTE:</b> Øystein Hansen, leder i Frode Bergs støttegruppe i hjemkommunen Sør-Varanger har, sammen med de andre, vist støtte for den spiondømte nordmannen. Foto: Christian Roth Christensen / Dagbladet Vis mer</figcaption>
      </figure>
      <p>- Frode Berg har endelig kommet hjem, og det føles veldig bra. Han har ikke bare kommet hjem, men er også gjenforent med familien. Det må være reine julaften for dem, sier han.</p>
      <p>Hansen forteller at det hele har vært en lang og krevende prosess.</p>
      <p>
        <b>- Da vi startet støttegruppa, så vi aldri for oss at det kom til å ta to år å få ham hjem. Nå føler vi at saken er ferdig, og at vi dermed kan legge ned støtteapparatet. Det vil skje innen kort tid.</b>
      </p>
      <h3>- Trenger tid</h3>
      <p>Hansen har ikke har vært i kontakt med Berg ennå. Han sier at det er den spiondømte nordmannen selv som skal få sette premissene framover.</p>
      <p>- Det vil bli opprettet kontakt med ham når tiden er inne. Jeg regner med at han fortsatt kjenner på adrenalinet, og trenger rom for å slappe av, sier han og legger til:</p>
      <p>
        <b>- Han har akkurat landet med fly, og trenger nok tid for å lande selv.</b>
      </p>
      <p>
        <i>- Har dere planlagt en velkomst for ham i Kirkenes?</i>
      </p>
      <p>- Nei, som sagt; han skal få sette premissene selv. Han har tross alt sittet fengslet i to år under et strengt regime, der han ikke har fått bestemt over eget liv. Hvordan han ønsker å bli tatt imot, samt hvor mye oppmerksomhet han ønsker ved retur, får være opp til han.</p>
    </article>
  </body>
</html>