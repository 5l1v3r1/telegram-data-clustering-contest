<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33102/google-aggiorna-chrome-di-nascosto-danni-e-disagi-per-migliaia-di-aziende"/>
    <meta property="og:site_name" content="DDay.it"/>
    <meta property="article:published_time" content="2019-11-17T10:17:00+00:00"/>
    <meta property="og:title" content="Google aggiorna Chrome di nascosto. Danni e disagi per migliaia di aziende"/>
    <meta property="og:description" content="Gli ingegneri di Google che lavorano al browser Chrome avrebbero attivato silenziosamente una funzionalità per condurre un esperimento. Le conseguenze sono state disastrose."/>
  </head>
  <body>
    <article>
      <h1>Google aggiorna Chrome di nascosto. Danni e disagi per migliaia di aziende</h1>
      <h2>Gli ingegneri di Google che lavorano al browser Chrome avrebbero attivato silenziosamente una funzionalità per condurre un esperimento. Le conseguenze sono state disastrose.</h2>
      <address><time datetime="2019-11-17T10:17:00+00:00">17 Nov 2019, 10:17</time> by <a rel="author">Franco Aquini</a></address>
      <p>A quanto pare, Google avrebbe iniziato a testare nuove funzionalità di Chrome sui browser già in produzione. <b>Avrebbe quindi abilitato delle funzioni su versioni stabili di Chrome, senza che l'utente fosse in nessun modo cosciente dell'avvenuta modifica</b>.</p>
      <p>"Poco male", penserà l'utente comune. In questo modo non bisogna nemmeno preoccuparsi di lanciare gli aggiornamenti o modificare le impostazioni. Non la pensano però allo stesso modo <b>diversi amministratori di sistemi aziendali, che si sono trovati con un browser Chrome completamente inutilizzabile</b>. Il problema non è marginale, perché molte aziende, soprattutto quelle che hanno sposato completamente i prodotti di Google come la GSuite, basano completamente la propria operatività sul browser Chrome. </p>
      <figure>
        <img src="https://cdn.dday.it/system/uploads/picture/image/58780/content_small_chrome-aggiornamento-silenzioso-1.jpg"/>
        <figcaption>Sui forum di supporto di Chrome sono centinaia le richieste di supporto, tra cui aziende da 4000 dipendenti</figcaption>
      </figure>
      <h3> </h3>
      <h3>Call center fermi, chi ripagherà le aziende?</h3>
      <p>Un esempio specifico è quello capitato alla <b>catena di ipermercati americani Costco</b>, che tra l'altro ha un sito di vendita online. Un amministratore dei sistemi aziendali ha così commentato l'accaduto:"<i>Questa cosa ha avuto un impatto incredibile sui nostri addetti al call center, non sono stati più in grado di chattare con i nostri membri. Ci abbiamo messo un giorno e mezzo a capirlo</i>". Poi, lo stesso amministratore <a href="https://www.theverge.com/2019/11/15/20966237/google-chrome-white-tab-screen-crash-experiment-it-admins">ha avvisato The Verge</a> aggiungendo "<i>il fatto che Google aggiorni Chrome silenziosamente senza dire nulla è un comportamento poco trasparente e può impattare su più di 100.000 persone per un capriccio</i>".</p>
      <p>Queste preoccupazioni sono poi rimbalzate su centinaia di richieste sui forum di supporto di <b>Google, che alla fine ha dovuto ammettere l'esistenza del cosiddetto "esperimento" sulle versioni stabili di Chrome</b>. L'esperimento è avvenuto effettivamente senza avvisare nessuno, nemmeno gli amministratori di sistema delle maggiori installazioni aziendali. <b>La funzione a mandare nel panico le aziende si chiama "WebContents Occlusion</b>" e serve a sospendere una tab di Chrome quando un utente trascina o apre una finestra sopra quella di Chrome. In pratica, <b>quando l'utente usa un'altra applicazione, Chrome sospende temporaneamente la tab attiva per risparmiare risorse e energia</b>. Una funzione anche lodevole, ma dovrebbe essere l'utente decidere se e quando attivarla. </p>
      <p>"<i>L'esperimento è stato in beta per circa 5 mesi</i>" ha spiegato <b>David Bienvenu, ingegnere software di Google, </b>"<i>è stato attivato per le versioni stabili di Chrome (m77 e m78) in via sperimentale. Sfortunatamente, prima di ciò è stato attivo per circa l'1% degli utenti di Chrome m77 e m78 per un mese circa senza che nessuno riportasse alcun problema</i>". </p>
      <p>Invece <b>il problema, a quanto pare legato alle macchine virtuali Citrix</b>, c'era e come. Difficile stabilire che impatto possa avere avuto sulla catena Costco un giorno e mezzo di call center offline, che tra l'altro è una soltanto delle aziende colpite dal problema. Ma certamente, quello di attivare un esperimento senza avvisare gli amministratori di sistema delle aziende, non è stato un atteggiamento particolarmente prudente. Chi ne pagherà le conseguenze ora?</p>
      <p> </p>
      <p> </p>
    </article>
  </body>
</html>