<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/dacian-ciolos-vorbeste-despre-alianta-usr-plus-nu-vrea-nimeni-sa-inhate-nicin-partid-vreau-sa-lucrez-cu-barna-si-sper-sa-fie-reales-18590893"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-17T10:39:16+00:00"/>
    <meta property="og:title" content="Dacian Cioloş vorbeşte despre alianţa USR-PLUS: Nu vrea nimeni să înhaţe nicin partid. Vreau să lucrez cu Barna şi sper să fie reales"/>
    <meta property="og:description" content="Dacian Cioloş a declarat că nu urmăreşte &quot;să înhaţe&quot; vreun partid sau vreo Alianţă şi doreşte să continue colaborarea cu USR. Liderul PLUS a spus că a colaborat foarte bine cu Dan Barna şi speră ca acesta să fie reconfirmat la şefia partidului."/>
  </head>
  <body>
    <article>
      <h1>Dacian Cioloş vorbeşte despre alianţa USR-PLUS: Nu vrea nimeni să înhaţe nicin partid. Vreau să lucrez cu Barna şi sper să fie reales</h1>
      <address><time datetime="2019-11-17T10:39:16+00:00">17 Nov 2019, 10:39</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Dacian Cioloş a declarat că nu urmăreşte "să înhaţe" vreun partid sau vreo Alianţă şi doreşte să continue colaborarea cu USR. Liderul PLUS a spus că a colaborat foarte bine cu Dan Barna şi speră ca acesta să fie reconfirmat la şefia partidului.</p>
      <p>"Vrem să transmitem prin intermediul acestei scrisori un mesaj de continuare a construcţiei şi de unitate şi nu de control a Alianţei. Nu vrea nimeni să înhaţe niciun partid şi nicio alianţă ci vrem să continuăm să construim împreună. În alianţa asta între PLUS şi USR s-a investit în ultimul an foarte multă încredere din partea susţinătorilor noştri şi această încredere ne-a ajutat să trecem peste primele două din cele patru etape pe care ni le-am propus împreună, cele patru rânduri de alegeri", a declarat Dacian Cioloş, duminică, într-o conferinţă de presă.</p>
      <p>Acesta a adăugat că 88% dintre membri PLUS vor să continue proiectul Alianţei cu USR.</p>
      <p>"Am avut o consultare cu membrii PLUS. Ceea ce a reieşit din această consultare este că 88% din membrii partidului îşi doresc o continuare a proiectului Alianţei şi o întărire a relaţiei între cele două partide în cadrul Alianţei, mai multă coerenţă şi claritate în modul în care funcţionăm. Şi peste 75% îşi doresc o clarificare şi o decizie acum, în perioada imediat următoare legat de îmbunătăţirea modului de funcţionare a Alianţei", a completat liderul PLUS.</p>
      <p>El a mai spus că speră ca Dan Barna să fie reconfirmat ca preşedinte USR şi că vrea să colaboreze foarte bine şi cu ceilalţi membri ai partidului. Liderul PLUS a mai spus că optează pentru o abordare incluzivă.</p>
      <p>"E o discuţie care e internă în USR, evident cum v-m spus eu am lucrat foarte bine cu Dan Barna şi-mi doresc să lucrez foarte bine cu Dan Barna sperând că va ajunge preşedinte dar să găsim soluţii ca să lucrăm foarte bine şi cu ceilalţi din USR. Proiectul nostru aşa cum v-am spustrebuie să fie unul incluziv. Reconfirmarea lui Dan Barna este o discuţie internă la USR", a conchis Cioloş.</p>
      <p>Consiliul Naţional PLUS a decis, duminică, să adreseze o scrisoare deschisă membrilor USR în care transmite că vrea continuarea Alianţei pentru alegerile locale şi parlamentare de anul viitor, precum şi transformarea acesteia, la un moment dat, într-o fuziune a celor două partide.</p>
      <p>USR a demarat o consultare, online, a membrilor formaţiunii în vederea reconfirmării lui Dan Barna la şefia partidului, procedură care va dura cinci zile.</p>
      <p>Reprezentanţii conducerilor USR şi PLUS se vor întruni vinerea viitoare, a anunţat duminică Dacian Cioloş.</p>
    </article>
  </body>
</html>