<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/17/228779/novice/kronika/Samo_Hudoklin_ni_obrekoval/?utm_source=feedburner&amp;utm_medium=feed&amp;utm_campaign=Feed%3A+DolenjskiList+%28DolenjskiList%29&amp;hl=en"/>
    <meta property="og:site_name" content="Dolenjski list"/>
    <meta property="article:published_time" content="2019-11-17T10:00:00+00:00"/>
    <meta property="og:title" content="Samo Hudoklin ni obrekoval"/>
    <meta property="og:description" content="Novo mesto, Šentjernej - Z oprostilno sodbo se je na novomeškem okrožnem sodišču v petek končal zasebni kazenski pregon, ki ga je je zoper direktorja šentjernejske občinske uprave Sama Hudoklina sprožil nekdanji šentjernejski župan Franc Hudoklin."/>
  </head>
  <body>
    <article>
      <h1>Samo Hudoklin ni obrekoval</h1>
      <address><time datetime="2019-11-17T10:00:00+00:00">17 Nov 2019, 10:00</time> by <a rel="author">B. B.</a></address>
      <slideshow>
        <figure>
          <img src="https://www.dolenjskilist.si/media/objave/slike/v/novice/2019/11/17/samo_hudoklin.jpg"/>
          <figcaption>Samo Hudoklin in njegov odvetnik Boris Kanduti<cite>Foto: B. B.</cite></figcaption>
        </figure>
        <figure>
          <img src="https://www.dolenjskilist.si/media/objave/slike/v/novice/2019/11/17/franc_hudoklin.jpg"/>
          <figcaption>Franc Hudoklin in njegov pooblaščenec v zasebni tožbi odvetnik Borut Škerlj<cite>Foto: B. B.</cite></figcaption>
        </figure>
      </slideshow>
      <p><b>Novo mesto, Šentjernej</b> - Z oprostilno sodbo se je na novomeškem okrožnem sodišču v petek končal <a href="https://www.dolenjskilist.si/2019/05/01/218223/novice/kronika/Primer_predvolilna_kampanja____kritika_ali_obrekovanje/">zasebni kazenski pregon</a>, ki ga je je zoper direktorja šentjernejske občinske uprave <b>Sama Hudoklina </b>sprožil nekdanji šentjernejski župan <b>Franc Hudoklin</b>.</p>
      <p>Ta je direktorju občine očital kaznivo dejanje obrekovanja, ki naj bi ga storil, ko je v poročilo o stanju občinskih financ leta 2015 dodal zapis, da je pol milijona finančnih obveznosti, ki jih je imela občina ob koncu leta 2014, posledica predvolilne kampanje prejšnjega župana.</p>
      <p>»Teh besed si ni mogoče tolmačiti na način, da si je nekdanji župan ta denar prilastil. Splošno znano in statistično dokazano dejstvo je, da se investicije občin v volilnem letu zelo povečajo,« je v obrazložitvi sodbe poudarila sodnica <b>Mojca Hode</b>.</p>
      <p>»Tudi med prvim in drugim krogom volitev ste izvajali investicij. Tega sicer nihče ne prepoveduje, a kot javna osebnost bi se morali zavedati, da boste nekoč zaradi tega lahko deležni kritik. Zapis obtoženca je bil kritičen, a legitimen,« je Francu Hudoklinu, ki bo moral kot zasebni tožnik nositi stroške postopka, pojasnila sodnica in pri tem poudarila, da je visoke standarde pri dopustnosti kritike politikov s svojimi sodbami že mnogokrat postavili tudi Evropsko sodišče za človekove pravice.</p>
      <p>Sodba še ni pravnomočna, Franc Hudoklin in njegov odvetnik <b>Borut Škerlj </b>pa se bosta o morebitni pritožbi še posvetovala.</p>
      <p>
        <b>Več v četrtek v tiskani izdaji Dolenjskega lista.</b>
      </p>
    </article>
  </body>
</html>