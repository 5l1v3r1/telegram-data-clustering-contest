<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/jeg-har-mye-smerter/71829148"/>
    <meta property="og:site_name" content="Dagbladet.no"/>
    <meta property="article:published_time" content="2019-11-17T10:30:34+00:00"/>
    <meta property="og:title" content="- Jeg har mye smerter"/>
    <meta property="og:description" content="Sangstjerna har nå avlyst søndagens konsert."/>
  </head>
  <body>
    <article>
      <h1>- Jeg har mye smerter</h1>
      <h2>Sangstjerna har nå avlyst søndagens konsert.</h2>
      <address><time datetime="2019-11-17T10:30:34+00:00">17 Nov 2019, 10:30</time> by <a rel="author">Vilde Holta Røssland</a></address>
      <p><a href="https://www.dagbladet.no/kjendis/raser-mot-ariana-grande---denne-jenta-gjor-meg-rasende/70872383">Ariana Grande (26)</a> har siden mars vært ute på <a href="https://www.dagbladet.no/kultur/flat-popstjerne/71671128">verdensturneen «Sweetener»</a>, som etter planen skal være fullført den 22. desember i år.</p>
      <p>Nå har hun avlyst søndagens konsert, ettersom hun ikke er i form.</p>
      <figure>
        <img src="https://dbstatic.no/71829221.jpg?imageId=71829221&amp;x=0&amp;y=18.962432915921&amp;cropw=100&amp;croph=69.051878354204&amp;width=643&amp;height=387"/>
        <figcaption><b>TURNÉ:</b> Ariana Grande har reist verden rundt det siste året. Nå er hun usikker på om hun kan gjennomføre de resterende konsertene. Foto: Splah News / NTB Scanpix Vis mer</figcaption>
      </figure>
      <p>I et innlegg på Instagrams historiefunksjon, gjengitt av blant andre <a href="https://people.com/music/ariana-grande-so-much-pain-very-sick-update-health-tour/">People</a>, skriver 26-åringen nemlig at hun er syk. Det har hun kjent på siden konsertene i London, som ble holdt i midten av oktober.</p>
      <p>
        <b>«Jeg er fortsatt veldig syk. Jeg har vært det siden det siste London-showet. Jeg vet ikke hvordan det er mulig, men det gjør fortsatt veldig vondt i halsen og i hodet. Jeg høres ok ut, men jeg har mye smerter og det er vanskelig å puste under konsertene», begynner popstjerna.</b>
      </p>
      <h3>- Vet ikke hva som skjer</h3>
      <p>Videre skriver 26-åringen at hun skal til legen og prøve sitt beste å bli bedre til morgendagens konsert, og at det siste hun ønsker er å avlyse.</p>
      <p>I en ny oppdatering forteller imidlertid stjernen at formen hennes har forverret seg i løpet av natten.</p>
      <p>- Jeg kan dessverre ikke opptre i kveld, og jeg er så lei meg for det. Jeg er så opprørt. Selvfølgelig blir dere refundert og så videre, men jeg er bare så knust, sier hun på Instagram stories.</p>
      <p>Tidligere advarte hun om at hun kunne bli nødt til å avlyse.</p>
      <p>«Jeg vet ikke hva som skjer med kroppen min akkurat nå, og jeg må finne ut av det. Vær så snill, ta dette som en mild advarsel. Jeg vil ikke at noen skal føle seg lurt hvis jeg mot formodning ikke kan gjennomføre konsertene», skriver artisten videre.</p>
      <figure>
        <img src="https://dbstatic.no/71829243.jpg?imageId=71829243&amp;x=0&amp;y=28.442728442728&amp;cropw=100&amp;croph=57.014157014157&amp;width=483&amp;height=443"/>
        <figcaption><b>SYK:</b> I et innlegg på Instagrams historiefunksjon, advarer Ariana Grande fansen om at hennes kommende konsert kanskje må avlyses på grunn av sykdom. Foto: Skjermdump, Instagram / @arianagrande Vis mer</figcaption>
      </figure>
      <p>Hun avslutter med å opplyse om at hun er på flere medisiner, at hun gjør alt hun kan for å bli frisk - og får støtte fra både venner og familien.</p>
      <p>For fire timer siden kom hun med nok en oppdatering, der hun skriver at hun ikke kan svelge eller løfte hodet. Hun beklager overfor fansen, og sier hun skal oppdatere dem.</p>
      <figure>
        <img src="https://dbstatic.no/71829242.jpg?imageId=71829242&amp;x=0&amp;y=41.622340425532&amp;cropw=100&amp;croph=39.627659574468&amp;width=643&amp;height=298"/>
        <figcaption><b>OPPDATERINGER:</b> Stjerna holder fansen oppdatert. Foto: Skjermdump, Instagram / @arianagrande Vis mer</figcaption>
      </figure>
      <h3>«Manglet karisma»</h3>
      <p>3. oktober <a href="https://www.dagbladet.no/kjendis/mur-av-taushet-rundt-oslo-besok/71669793">var Grande i Oslo med sin verdensturné</a>, der hun spilte foran 25 000 publikummere i Telenor Arena.</p>
      <p>
        <b>Dagbladets anmelder <a href="https://www.dagbladet.no/kultur/flat-popstjerne/71671128">trillet terningen til en treer</a>, og skrev at konserten «manglet karisma». <a href="https://www.vg.no/rampelys/musikk/i/MRJLvK/konsertanmeldelse-ariana-grande-paa-telenor-arena-passe-grande">VG</a> ga på sin side en firer, og beskrev konserten som en «trygg, trivelig og litt tannløs forestilling».</b>
      </p>
      <p>Grande har så langt måttet avlyse tre konserter på turneen. Mens to av dem fikk ny dato etter at de krasjet med musikkfestivalen Coachella, ble konserten som skulle blitt holdt den 9. september i Kraków, Polen avlyst som følge av «personlige årsaker».</p>
    </article>
  </body>
</html>