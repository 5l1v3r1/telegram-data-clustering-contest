<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/u-gonkonzi-protestuvalniki-poranili-striloyu-policeyskogo-640480.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-17T10:01:52+00:00"/>
    <meta property="og:title" content="У Гонконзі протестувальники поранили стрілою поліцейського"/>
    <meta property="og:description" content="Постраждалого доправили до лікарні"/>
  </head>
  <body>
    <article>
      <h1>У Гонконзі протестувальники поранили стрілою поліцейського</h1>
      <address>
        <time datetime="2019-11-17T10:01:52+00:00">17 Nov 2019, 10:01</time>
      </address>
      <h4>Постраждалого доправили до лікарні</h4>
      <p>У Гонконзі тривають сутички між демонстрантами, які забарикадувались на території університетського містечка, та поліцією.</p>
      <p>Про це повідомляє <a href="https://www.afp.com/en/news/3954/hong-kong-officer-hit-arrow-activists-vow-squeeze-economy-doc-1mc1j85">AFP</a>.</p>
      <p>«Поліцейський отримав поранення в ногу стрілою під час зіткнень з протестувальниками біля одного з університетів», – йдеться у повідомленні.</p>
      <p>Як зазначається, постраждалого доправили до лікарні.</p>
      <p>Поліція застосувала водомети та сльозогінний газ проти протестувальників.</p>
      <p>Атмосфера у місті залишається напруженою, у соцмережах ширяться заклики до продовження акцій протесту. У місцевому управлінні освіти заявили, що навчальні заклади будуть закриті на початку наступного тижня «з міркувань безпеки».</p>
      <blockquote>Масові акції протесту в Гонконгу тривають з червня. На початку вересня голова місцевої адміністрації Керрі Лам погодилася виконати одну з вимог демонстрантів та відкликала законопроєкт про екстрадицію, що дозволяє видавати правопорушників материковому Китаю. Однак багато прихильників опозиції заявили про намір продовжувати протести, які періодично супроводжуються блокуванням вулиць та сутичками.</blockquote>
      <p>1 жовтня в ході сутичок із демонстрантами поліцейські застрелили протестувальника. Під час останнього спалаху протестів у місті було затримано понад 200 осіб, поранення дістали щонайменше 54 демонстранти.</p>
      <p>Нагадаємо, Держсекретар США Майк <a href="https://glavcom.ua/news/derzhsekretar-ssha-majk-pompeo-zasterig-kitaj-vid-zastosuvannja-vijskovoji-sili-proti-protestuvalnikiv-u-gonkongu-640342.html">Помпео застеріг Китай від застосування військової сили проти протестувальників</a> у Гонконгу.</p>
      <related>
        <a href="https://glavcom.ua/world/observe/v-afganistani-zdalisya-mayzhe-250-teroristiv-islamskoji-derzhavi-640466.html"/>
        <a href="https://glavcom.ua/world/observe/vashington-zaprovadiv-sanktsiji-proti-kubinskogo-ministra-640471.html"/>
        <a href="https://glavcom.ua/news/chlen-uryadu-ziznavsya-shcho-pisav-svoyu-disertaciyu-pid-vplivom-narkotikiv-640448.html"/>
      </related>
    </article>
  </body>
</html>