<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742092"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T10:30:00+00:00"/>
    <meta property="og:title" content="ไทยเสียแชมป์2ปีติด! หอมมะลิเวียดนามดีสุดในโลกปี62"/>
    <meta property="og:description" content="ข้าวหอมมะลิไทยเสียแชมป์อร่อยสุดในโลก 2 ปีติดต่อหลังถูกข้าวพันธ์เอสที 24 เวียดนามแซงหน้า ผู้ส่งออกจี้กระทรวงเกษตรฯเร่งพัฒนา หากนิ่งจะข้าวหอมมะลิไทยจะเหลือเพียงตำนาน"/>
  </head>
  <body>
    <article>
      <h1>ไทยเสียแชมป์2ปีติด! หอมมะลิเวียดนามดีสุดในโลกปี62</h1>
      <address>
        <time datetime="2019-11-17T10:30:00+00:00">17 Nov 2019, 10:30</time>
      </address>
      <p>
        <b>ข้าวหอมมะลิไทยเสียแชมป์อร่อยสุดในโลก 2 ปีติดต่อหลังถูกข้าวพันธ์เอสที 24 เวียดนามแซงหน้า ผู้ส่งออกจี้กระทรวงเกษตรฯเร่งพัฒนา หากนิ่งจะข้าวหอมมะลิไทยจะเหลือเพียงตำนาน</b>
      </p>
      <p>นายชูเกียรติ  โอภาสวงศ์   นายกกิตติมศักดิ์  สมาคมผู้ส่งออกข้าวไทย เปิดเผยว่า ผลการประกวดข้าวโลกปี 62 ในงานประชุมสัมมนาข้าวโลก ที่ประเทศฟิลิปปินส์ ปรากฎว่าข้าวหอมมะลิเวียดนาม พันธุ์ เอสที 24 คว้ารางวัลข้าวหอมที่ดีที่สุดในโลกปีนี้ไปครอง ส่วนข้าวหอมมะลิจากไทยได้อันดับ 2  และข้าวหอมจากประเทศฟิลิปปินส์เป็นอันดับ 3   ซึ่งผลการตัดสินทำให้ข้าวหอมมะลิไทยไม่สามารถคว้าแชมป์ข้าวหอมมะลิที่ดีที่สุดในโลก 2 ปีติดต่อแล้ว หลังจากข้าวไทยเคยได้รับรางวัลชนะเลิศอันดับหนึ่งมาแล้ว 5 สมัย แสดงให้เห็นว่าประเทศเพื่อนบ้านได้พัฒนาสายพันธุ์ข้าวต่อเนื่องจนมีคุณภาพที่ใกล้เคียงกับข้าวไทยโดยเฉพาะคู่แข่งสำคัญอย่างเวียดนาม<br/> <br/>“ในปีที่แล้วข้าวหอมมะลิที่ดีสุดในโลกเป็นข้าวหอมมะลิกัมพูชาลีอังกอร์ อันดับ 2 เป็นของไทย และข้าวหอมมะลิเวียดนามพันธุ์เอสที 24 เป็นอันดับ 3  ซึ่งเท่าที่จำได้ข้าวเวียดนามไม่เคยชนะเลิศมาก่อนแสดงให้เห็นว่าเวียดนามมีการพัฒนาสายพันธุ์ข้าวต่อเนื่อง และที่น่ากลัวไปกว่านั้นราคาข้าวเวียดนามถูกกว่าข้าวหอมไทยเกือบครึ่ง โดยข้าวหอมมะลิไทยราคา 1,100-1,200 ดอลลาร์สหรัฐต่อตันส่วนเวียดนาม 600 ดอลลาร์สหรัฐต่อตัน แถมเวียดนามมีผลผลิตต่อไร่ที่ดีกว่าและต้นทุนการผลิตที่ต่ำกว่า  ดังนั้นกระทรวงเกษตรและสหกรณ์ต้องให้ความสำคัญในการพัฒนาสายพันธุ์ พัฒนาคุณภาพ และรักษาความหอมของข้าวไว้ เพราะช่วงกว่า 10 ปีที่ผ่านมาข้าวหอมไทยแถบไม่ได้พัฒนาเลยต่างจากเพื่อนบ้านอย่างเวียดนาม กัมพูชา ที่พัฒนาจนใกล้เคียงกับของไทยแล้ว”<br/> </p>
      <figure>
        <img src="https://www.dailynews.co.th/admin/upload/20191117/news_ZpWdXFwKzK145334_533.jpg?v=20191118067?v=3313"/>
      </figure>
      <p>สำหรับหลักเกณฑ์การพิจารณาจะดูจากลักษณะทางกายภาพ รสชาติ มีกรรมการที่เป็นเชฟจากโรงแรมต่างๆ  ซึ่งลักษณะของข้าวของเวียดนาม พบว่า มีเมล็ดยาวมีความเหนียวนุ่ม แม้ความหอมจะน้อยกว่าข้าวหอมมะลิไทย แต่มีความหวานมากกว่า ซึ่งข้าวพันธุ์นี้เวียดนามใช้เวลาพัฒนาประมาณ 5 ปีจึงได้รับรางวัล และขณะนี้เวียดนามอยู่ระหว่างการพัฒนาข้าวพันธุ์ใหม่อย่างต่อเนื่อง <br/> <br/>นายชูเกียรติ กล่าวว่า สำหรับการประกวดข้าวโลกนั้นประเทศที่ได้รับรางวัลชนะเลิศข้าวที่ดีที่สุดพบว่ามีข้าวไทยได้รับรางวัลชนะเลิศ 5 ปี ข้าวจากกัมพูชาได้รับรางวัลชนะเลิศ 4 ปี โดยบางปีมีผู้ได้รับรางวัล 2 ประเทศที่เหลือก็จะเป็นข้าวจากเมียนมา สหรัฐ และเวียดนาม   อย่างไรก็ตามาหากไทยยังไม่มีการพัฒนาเชื่อว่าภายในอีก 5 ปี ข้าวหอมมะลิไทยอาจเหลือเพียงตำนาน เพราะเมื่อคุณภาพและรสชาติใกล้เคียงกันแต่ข้าวไทยแพงกว่าคู่แข่งเท่าตัวก็จะทำให้ลูกค้าหันไปซื้อสินค้าที่ถูกกว่าแทน<br/> </p>
    </article>
  </body>
</html>