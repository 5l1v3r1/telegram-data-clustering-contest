<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773836,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="לא מבזבזים זמן: שעות אחרי השקתו, האקרים פרצו לשירות הסטרימינג +Disney"/>
    <meta property="og:description" content="לקוחות רבים דיווחו כי האקרים נכנסו לחשבונות שלהם, ניתקו אותם מכל המכשירים, ואז שינו את כתובות הדואר האלקטרוני ואת הסיסמה. חלק מהחשבונות מוצעים למכירה בפורמים של האקרים במחיר של 3 עד 11 דולר"/>
  </head>
  <body>
    <article>
      <h1>לא מבזבזים זמן: שעות אחרי השקתו, האקרים פרצו לשירות הסטרימינג +Disney</h1>
      <h2>לקוחות רבים דיווחו כי האקרים נכנסו לחשבונות שלהם, ניתקו אותם מכל המכשירים, ואז שינו את כתובות הדואר האלקטרוני ואת הסיסמה. חלק מהחשבונות מוצעים למכירה בפורמים של האקרים במחיר של 3 עד 11 דולר</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">שירות כלכליסט</a></address>
      <p>האקרים לא מאבדים זמן והחלו לפרוץ לחשבונות משתמשי <a href="https://www.calcalist.co.il/internet/articles/0,7340,L-3773628,00.html">שירות הסטרימינג החדש +Disney</a>, כמה שעות אחרי השקתו.</p>
      <p>רבים מחשבונות אלו מוצעים כעת חינם בפורמים של האקרים, או זמינים למכירה במחירים הנעים בין 3 ל-11 דולר, לפי בירור של ZDNet, אתר חדשות פופולרי בנושאי טכנולוגיה ועסקים.</p>
      <p>שירות הזרמת המדיה +Disney הושק ביום שלישי שעבר, ה-12 בנובמבר. למרות שהשירות זמין רק בארה"ב, קנדה והולנד - הוא הצליח להגיע ל-10 מיליון לקוחות ב-24 שעות.</p>
      <p>השקת השירות נפגעה בגלל תקלה טכנית, לקוחות רבים דיווחו כי אינם יכולים לצפות בסרטים ובתוכניות שהשירות מציע. בין תלונות הלקוחות אודות בעיות טכניות, נמצאו גם לקוחות אשר התלוננו כי הם איבדו גישה לחשבונות שלהם.</p>
      <figure>
        <img src="https://images1.calcalist.co.il/PicServer3/2019/11/12/946916/1NL.jpg"/>
        <figcaption>שירות הסטרימינג +Disney <br/>צילום: רויטרס</figcaption>
      </figure>
      <p>לקוחות רבים דיווחו כי האקרים נכנסו להם לחשבונות, ניתקו אותם מכל המכשירים, ואז שינו את כתובות הדואר האלקטרוני המשויכות לחשבון ואת הסיסמה. ההשתלטות על החשבונות הותירה את בעליהם הקודמים בלי אפשרות להתחבר אליהם מחדש.</p>
      <p>שני משתמשים מסרו ל-ZDNet כי השתמשו בסיסמאות שכבר שימשו אותם בעבר. משתמשים אחרים אמרו כי הם נתנו סיסמה ייחודית לחשבונם באתר.</p>
      <p>דבר זה מלמד שבמקרים מסוימים האקרים קיבלו גישה לחשבונות על ידי שימוש בשילובי אימיילים וסיסמאות שדלפו באתרים אחרים, בעוד שבמקרים אחרים פרטי חשבונות +Disney נלקחו ממשתמשים שנפגעו מרישום הקשות (Keylogging).</p>
      <p>בין 3 ל-11 דולר לחשבון</p>
      <p>המהירות שבה האקרים החלו להפיק רווחים מחשבונות +Disney היא מדהימה. חשבונות הוצעו למכירה בפורומים של האקרים שעות ספורות אחרי השקת השירות. פורומים של האקרים מוצפים בחשבונות +Disney פרוצים, עם פרסומות המציעות גישה לחשבונות.</p>
      <p>המחירים נעים כאמור בין 3 ל-11 דולר לחשבון - מה, שדרך אגב הוא יותר ממה שעולה חשבון חוקי של +Disney, המוצע כיום במחיר של 7 דולר.</p>
      <p>עם זאת, נמצאו מודעות בפורמים של האקרים ובהן רשימה של חשבונות +Disney המוצעים חינם, לשימוש ולשיתוף קהילת האקרים (דיסני מאפשרת למשתמשים שיתוף של החשבון).</p>
    </article>
  </body>
</html>