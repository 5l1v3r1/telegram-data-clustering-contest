<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://golossokal.com.ua/cikavo/150-rokiv-tomy-narodivsia-blajennii-sviashennomychenik-klimentii-sheptickii.html"/>
    <meta property="og:site_name" content="Голос Сокальщини - новини Сокаля, Червонограда"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="150 РОКІВ ТОМУ НАРОДИВСЯ БЛАЖЕННИЙ СВЯЩЕННОМУЧЕНИК КЛИМЕНТІЙ ШЕПТИЦЬКИЙ"/>
    <meta property="og:description" content="Климентій Шептицький, молодший брат Митрополита А. Шептицького, народився 17 листопада 1869 р. у с. ..."/>
  </head>
  <body>
    <article>
      <h1>150 РОКІВ ТОМУ НАРОДИВСЯ БЛАЖЕННИЙ СВЯЩЕННОМУЧЕНИК КЛИМЕНТІЙ ШЕПТИЦЬКИЙ</h1>
      <address><time datetime="2019-11-17T00:00:00+00:00">17 Nov 2019</time> by <a rel="author" href="https://golossokal.com.ua/author/zhovkivchka" target="_blank">Андрій Гаврилюк</a></address>
      <p>Климентій Шептицький, молодший брат Митрополита А. Шептицького, народився 17 листопада 1869 р. у с. Прилбичах Яворівського повіту на Львівщині. 1912 року розпочав новіціат у монастирі монахів студійського уставу в Камениці в Боснії (перед цим — з 1911 року — випробував себе в чернецтві латинської традиції, вступивши до монастиря отців-бенедиктинців в Байроні). 1913 року прийняв схиму, отримавши чернече ім’я Климентій на честь св. Климентія Папи. Ставши монахом, він відмовився від успішної світської кар’єри. Богословські студії здобував в Інсбруці. 28 серпня 1915 р. отримав єрейські свячення. Був довголітнім ігуменом Унівської Лаври (з 1926 року).</p>
      <p>1939 року більшовики видали наказ вбити ігумена Климентія. Тоді у батьківському домі Шептицьких в Прилбичах розстріляли брата митрополита Андрея та ігумена Климентія Леона разом з дружиною Ядвігою. Ігумена не розстріляли лише тому, що на той час його в Прилбичах не було.</p>
      <p>Установивщи зимою 1939 року на території СРСР 4 екзархати УГКЦ, під опіку о. Климентія Митрополит Андрей передав Російський екзархат.</p>
      <p>1944 р. о. Климентій став архимандритом Свято-Успенської Унівської лаври, де під час Другої світової війни давав притулок переслідуваним євреям, за що 1996 року визнаний Праведником народів світу.</p>
      <p>1945 року, після арешту усіх єпископів УГКЦ, о. Климентій став фактичним провідником духовенства, продовжував проводити традиційні зустрічі духовенства по четвергах, зустрічався з настоятелями чернечих згромаджень, під час яких рішуче вирішили протистояти радянській владі.</p>
      <p>5 червня 1947 р. його заарештували. Формальною причиною арешту стали листи архимандрита до Риму з повідомленнями про переслідування УГКЦ в Україні, які перехопило НКВС. На час арешту архимандриту було 78 років. Після перебування у в’язницях Києва та Львова, присудивши вісім років ув’язнення, архимандрита відправили до Володимирської в’язниці у Москві, де він помер 1 травня 1951 року.</p>
      <p>У Володимирській в’язниці суворого режиму в Росії він буквально випромінював любов до співв’язнів. «Високого зросту – 180-185 см, худорлявий, з довгою білою бородою, трохи сутулий, з палицею. Рухи повільні, спокійний, обличчя і очі привітні. Нагадав мені св. Миколая, — згадує Іван Кривуцький. – Ми не чекали такого ‘злочинця’ в нашій камері… Йому якісь сестри передали три яблука – таких червоно-рожевих, спілих – і він одне яблуко віддав Новосадові Романові тому, що той часто хворів шлунком. Сказав: ‘Вам треба лікувати шлунок’, а інші – розділив між нами»</p>
      <related>
        <h4>Публікації по темі</h4>
        <a href="https://golossokal.com.ua/cikavo/iaki-kriterii-spromojnosti-otg-iak-i-koli-zavershitsia-reforma-do-chogo-gotyvatisia-gromadam-y-lvovi-vidbydetsia-tematichnii-kryglii-stil.html"/>
        <a href="https://golossokal.com.ua/cikavo/17-listopada-den-pracivnikiv-silskogo-gospodarstva.html"/>
        <a href="https://golossokal.com.ua/cikavo/counter-strike-ie-odniieiu-z-naypopuliarnishoiu-dystsyplinoiu-v-kibersporti.html"/>
      </related>
    </article>
  </body>
</html>