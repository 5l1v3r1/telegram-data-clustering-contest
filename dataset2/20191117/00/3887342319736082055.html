<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238418-elmas-napriek-zakazu-hovoril-s-mediami-o-neapole-klub-mu-hrozi-pokutou"/>
    <meta property="og:site_name" content="ProFutbal"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Elmas napriek zákazu hovoril s médiami o Neapole, klub mu hrozí pokutou"/>
    <meta property="og:description" content="Taliansky prvoligista SSC Neapol sa bude zaoberať mediálnym výstupom svojho futbalistu Elifa Elmasa počas plnenia si reprezentačných povinností. Dvadsaťročný Severný Macedónčan v rozhovore pre miestne médiá hovoril o svojom klube napriek tomu, že mu vedenie neudelilo súhlas."/>
  </head>
  <body>
    <article>
      <h1>Elmas napriek zákazu hovoril s médiami o Neapole, klub mu hrozí pokutou</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">TASR</a></address>
      <p>Taliansky prvoligista SSC Neapol sa bude zaoberať mediálnym výstupom svojho futbalistu Elifa Elmasa počas plnenia si reprezentačných povinností. Dvadsaťročný Severný Macedónčan v rozhovore pre miestne médiá hovoril o svojom klube napriek tomu, že mu vedenie neudelilo súhlas.</p>
      <p>Podľa talianskeho periodika Tuttosport majiteľ Neapola Aurelio De Laurentiis zakázal hráčom komunikovať s médiami. V opačnom prípade si jednotlivci koledujú o pokutu vo výške 25 až 50 percent z platu, to aktuálne hrozí aj mladému stredopoliarovi. Elmas pritom nekritizoval pomery v tíme, no vyjadroval sa o situácii v lige. <i>"Som stále presvedčený, že Neapol môže získať scudetto. Na špici tabuľky je však veľa kvalitných tímov ako Juventus, Inter či AS Rím." </i>Klub v stanovisku potvrdil začatie disciplinárneho konania.</p>
      <p>Hráči Neapola sú od začiatku novembra v spore s De Laurentiisom po tom, ako im šéf klubu nariadil povinný celotýždňový pobyt v tréningovom centre po ligovej prehre s AS Rím. Futbalisti však príkaz porušili, keď odišli o niekoľko dní skôr. Na ich správanie môže v konečnom dôsledku doplatiť svojím miestom tréner Carlo Ancelotti, ktorý bol za nich zodpovedný. Informoval o tom web Daily Mail.</p>
    </article>
  </body>
</html>