<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238410-priamy-postup-ked-sme-potrebovali-pomoc-inych-nevyslo-to-varuje-skriniar"/>
    <meta property="og:site_name" content="ProFutbal"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Priamy postup? Keď sme potrebovali pomoc iných, nevyšlo to, varuje Škriniar"/>
    <meta property="og:description" content="Vicemajstri sveta a mená ako Luka Modrič, Marcelo Brozovič, Ivan Perišič či Ante Rebič. Légia, ktorá by s určitosťou vystrašila zadné rady každého súpera. Slovensku sa ale v sobotňajšom kvalifikačnom zápase darilo eliminovať favorizovaného súpera. Aspoň sprvu. V Rijeke po polčase dokonca vyhrávali hosťujúci &quot;sokoli&quot; 1:0 po góle Róberta Boženíka, po zmene strán ale &quot;vatreni&quot; ukázali svoju kvalitu naplno a vyhrali 3:1. Defenzíva hostí ku koncu horela a pripomenula viackrát momenty zo stretnutia v Trnave (0:4). Kde nastal zlom?"/>
  </head>
  <body>
    <article>
      <h1>Priamy postup? Keď sme potrebovali pomoc iných, nevyšlo to, varuje Škriniar</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Viktor Háber</a></address>
      <p>Vicemajstri sveta a mená ako Luka Modrič, Marcelo Brozovič, Ivan Perišič či Ante Rebič. Légia, ktorá by s určitosťou vystrašila zadné rady každého súpera. Slovensku sa ale v sobotňajšom kvalifikačnom zápase darilo eliminovať favorizovaného súpera. Aspoň sprvu. V Rijeke po polčase dokonca vyhrávali hosťujúci "sokoli" 1:0 po góle Róberta Boženíka, po zmene strán ale "vatreni" ukázali svoju kvalitu naplno a vyhrali 3:1. Defenzíva hostí ku koncu horela a pripomenula viackrát momenty zo stretnutia v Trnave (0:4). Kde nastal zlom?</p>
      <related>
        <a href="https://profutbal.sk/clanok/238406-slovaci-neudrzali-vedenie-chorvati-postupili-na-euro"/>
        <a href="https://profutbal.sk/clanok/238409-lobotka-nadaval-na-hlupe-goly-strelec-bozenik-smutil-nezasluzili-sme-si-prehrat"/>
      </related>
      <p>To sa po nevydarenom stretnutí v rámci E-skupiny mohli pýtať viacerí. Obrana sa trápila, Chorváti naplno dominovali. Zápolenie o postup na ME 2020 dokázali zverenci Zlatka Daliča otočiť vo svoj prospech za štyri minúty. V Rijeke následne v mohutnom daždi oslávili veľký a očakávaný postup na kontinentálny šampionát. </p>
      <p><i>"Som sklamaný, po prvom polčase sme viedli a chceli viac. Ukázala sa však nakoniec kvalita Chorvátska. Bol to veľmi ťažký zápas, pre nás hlavne v druhom polčase. Nevedeli sme sa presadzovať a bolo ťažké hrať o jedného menej. Bohužiaľ, Chorváti už potom boli lepší,"</i> opísal kľúčové momenty duelu pre RTVS brankár <b>Martin Dúbravka. </b>Ani jeho priam fantastický výkon nestačil k bodovému zisku. Gólman Newcastlu United kryl úspešne 10 z 13 striel súpera. Treba však priznať, že obrana mu veľmi po zmene strán nepomohla, hoci sprvu vypojila z hry spomenuté veľké mená. Psychiku narušili aj góly, ktoré slovenská kabína označila za hlúpe.</p>
      <figure>
        <img src="https://profutbal.sk/static/article/2019/11/5dd086263e4a6/content/5dd08eaaf0d97.jpg"/>
        <figcaption>Výborný výkon Martina Dúbravku nestačil k bodom. (foto: tasr)</figcaption>
      </figure>
      <p><i>"Sme smutní, ale treba priznať kvalitu Chorvátska, dobre sme bránili aj dostupovali, boli sme sprvu na našej polke a čakali na šancu, ktorá príde a dali sme z nej gól. V druhom polčase sme ale inkasovali veľmi hlúpe zásahy. Po našej strate lopty v strede poľa sme inkasovali prvý raz, potom sme mali k dispozícii priamy kop a oni z neho vybojovali protiútok na 2:1. Následne bolo so zápasom ťažké niečo spraviť," </i>uvedomoval si líder defenzívy <b>Milan Škriniar,</b> ktorý sa na stopérskom poste trápil s riešením zložitých situácií.</p>
      <p>Nebol však jediný. Nepriaznivý rezultát zarmútil každého zo zverencov Pavla Hapala, ktorí tak už majú iba maličkú šancu postúpiť priamo na budúcoročné EURO a nemajú to vo svojich rukách. V E-skupine môžu obsadiť maximálne druhé miesto, aj to len v prípade, že vyhrajú v utorok nad Azerbajdžanom a v paralelne hranom zápase Walesu s Maďarskom sa zrodí remíza.<i> "S Azerbajdžanom musíme nadviazať na dnešný prvý polčas, dať o jeden gólik viac, aby sme sa upokojili. Chceme ho vyhrať, i keď to už, samozrejme, nie je v našich rukách," </i>hovoril na adresu tohto faktu <b>Dúbravka.</b></p>
      <p>Samotný <b>Škriniar </b>po stretnutí priznal, že podobným kalkuláciám nikdy príliš neveril a uvedomuje si, že v minulosti sa to už viackrát nepodarilo.<i> "Keď sme potrebovali pomoc iných, nikdy nám to nevyšlo a nebolo to v náš prospech. Musíme zvládnuť zápas s Azerbajdžanom a čakať, nič iné neostáva," </i>skonštatoval.</p>
      <figure>
        <img src="https://profutbal.sk/static/article/2019/11/5dd086263e4a6/content/5dd08ec06615d.jpg"/>
        <figcaption>Pre Slovákov vedie už iba jedna priama postupová cesta na ME 2020. (foto: tasr)</figcaption>
      </figure>
      <p>Iný názor po stretnutí vyslovil kapitán tímu a líder zálohy <b>Marek Hamšík,</b> ktorý stále vidí svetielko na konci tunela a iskierku nádeje, ktorá by mohla vzplanúť. <i>"Stále ešte žijeme. Musíme byť tak pripravení, aby sme zvládli zápas s Azerbajdžanom a v kútiku duše verili, že Maďari potrápia Wales a skončí sa to tam remízou. Mrzí to, lebo sme mali zápas naštartovaný dobre. Takýto súper odplatí všetky chyby,"</i> povedal Banskobystričan pre RTVS.</p>
      <related>
        <a href="https://profutbal.sk/clanok/238411-hapal-zo-zapasu-sa-dalo-vytazit-viac-niektore-vykony-mohli-byt-lepsie"/>
      </related>
    </article>
  </body>
</html>