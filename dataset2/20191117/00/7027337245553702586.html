<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698780/%D8%AA%D8%B9%D8%B7%DB%8C%D9%84%DB%8C-%D8%AA%D9%85%D8%B1%DB%8C%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1%D9%BE%DB%8C-%D8%A7%D8%B9%D8%AA%D8%B1%D8%A7%D8%B6-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A8%D9%87-%D9%85%D8%B3%D8%A7%D8%A6%D9%84-%D9%85%D8%A7%D9%84%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="تعطیلی تمرین پرسپولیس درپی اعتراض بازیکنان به مسائل مالی"/>
    <meta property="og:description" content="سرمربی تیم فوتبال پرسپولیس بعد از اعتراض بازیکنان تیمش، تمرین سرخپوشان را تعطیل کرد."/>
  </head>
  <body>
    <article>
      <h1>تعطیلی تمرین پرسپولیس درپی اعتراض بازیکنان به مسائل مالی</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037997_350.jpg"/>
      </figure>
      <p>سرمربی تیم فوتبال پرسپولیس بعد از اعتراض بازیکنان تیمش، تمرین سرخپوشان را تعطیل کرد.</p>
      <p>به گزارش خبرگزاری تسنیم، گابریل کالدرون در فاصله 4 روز مانده به دیدار پرسپولیس و نفت مسجد سلیمان تصمیم گرفت تمرین تیمش را تعطیل کند. تمرین فردا (دوشنبه) سرخپوشان در حالی تعطیل است که آنها نسبت به وضعیت مالی خود در این باشگاه ناراحت هستند.</p>
      <p>محمدحسن انصاری‌فرد مدیرعامل پرسپولیس پیش از بازی مقابل ماشین‌سازی تبریز به اعضای تیمش قول پرداخت بخشی از قراردادشان در 10 روز آینده را داد که در حال حاضر نزدیک به 3 هفته از آن روز می‌گذرد و هنوز پرداختی به سرخپوشان انجام نشده است.</p>
      <p>بازیکنان پرسپولیس بارها کالدرون را در جریان مشکلات مالی‌شان قرار داده‌اند و این مربی هم در جلسه اخیرش با انصاری‌فرد باز هم پیگیر مطالبات کادرفنی و شاگردانش شده بود.</p>
      <p>تعطیلی تمرین فردای سرخپوشان هم به دنبال اعتراض دوباره بازیکنان این تیم به مسائل مالی بوده و به نظر می‌رسد شاگردان کالدرون تا زمان دریافت مطالبات‌شان قصد شرکت در تمرینات را نداشته باشند.</p>
      <p>نکته جالب توجه اینکه جلسه فنی روز گذشته (یکشنبه) سرخپوشان هم تحت تاثیر مشکلات مالی قرار گرفت و بازیکنان مدام در مورد مشکلات مالی صحبت می‌کردند که کالدرون هم در واکنش به این مسئله گفت؛ از بدقولی‌های باشگاهش کم مانده که شاخ در بیاورد!</p>
      <p>برخی از بازیکنان جوان پرسپولیس نیز در صحبت با بزرگترهای تیم‌شان مدعی شده‌اند که حتی پول کرایه ماشین برای آمدن به تمرین هم ندارند.</p>
    </article>
  </body>
</html>