<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/paradni-debut-tsitsipas-zdolal-thiema-a-je-prvnim-reckym-vitezem-turnaje-mistru-27383/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Parádní debut! Tsitsipas zdolal Thiema a je prvním řeckým vítězem Turnaje mistrů"/>
    <meta property="og:description" content="TURNAJ MISTRŮ - První řecký účastník Turnaje mistrů Stefanos Tsitsipas si hned při své premiéře na akci pro osm nejúspěšnějších tenistů uplynulé sezony došel až pro prestižní trofej. Ve finále jednadvacetiletý Řek udolal Rakušana Dominica Thiema."/>
  </head>
  <body>
    <article>
      <h1>Parádní debut! Tsitsipas zdolal Thiema a je prvním řeckým vítězem Turnaje mistrů</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Luboš Zabloudil, TenisPortal.cz</a></address>
      <p>
        <b>TURNAJ MISTRŮ - První řecký účastník Turnaje mistrů Stefanos Tsitsipas si hned při své premiéře na akci pro osm nejúspěšnějších tenistů uplynulé sezony došel až pro prestižní trofej. Ve finále jednadvacetiletý Řek udolal Rakušana Dominica Thiema.</b>
      </p>
      <p>Loňskou sezonu uzavřel triumfem na Turnaji mistrů pro hráče do 21 let v Miláně. Tu letošní jednadvacetiletý <b>Stefanos Tsitsipas</b> korunoval dokonce triumfem na velkém Turnaji mistrů v Londýně, na kterém se představil jako první Řek v historii.<br/><br/>Tsitsipas na britských ostrovech podlehl jen Rafaelu Nadalovi ve chvíli, kdy měl jistý postup ze skupiny. Jinak porazil Rusa Daniila Medveděva, obhájce titulu Alexandera Zvereva, v semifinále vyřadil šestinásobného šampiona Švýcara Rogera Federera a v dnešním finále dokázal otočit nepříznivý vývoj proti Rakušanu <b>Dominicu Thiemovi</b>.<br/><br/>Tsitsipas slavil po urputné třísetové finálové bitvě, kterou vyhrál po dvou a půl hodinách boje 6-7 6-2 7-6. Vzájemnou bilanci tak upravil na <a href="https://www.tenisportal.cz/detail-zapasu/?id=1856940">3-4</a>, když o pět let staršímu soupeřu oplatil měsíc starou porážku z finále v Pekingu.<br/><br/>"Byl jsem frustrovaný z toho hrát utkání pod tak obrovským tlakem, ale o to více jsem teď uvolněný a nadšený z vítězství," řekl krátce po mečbolu Tsitsipas.</p>
      <figure>
        <iframe src="https://www.youtube.com/embed/urQUZVkoHBA" width="496" height="279" data-service="Youtube" scrolling="no"/>
      </figure>
      <p>Nejmladší účastník letošního Turnaje mistrů ovládl Masters jako sedmý debutant a je nejmladším vítězem od roku 2001, kdy triumfoval dvacetiletý Australan Lleyton Hewitt. Nejmladším vítězem v padesátileté historii tohoto klání je legendární Američan John McEnroe, který v roce 1978 uspěl jako devatenáctiletý.<br/><br/>Řecký talent si došel pro svůj suverénně nejcennější titul. Kromě loňského triumfu mezi mladíky v Miláně má ve sbírce tři trofeje z akcí ATP 250: Stockholmu 2018, Marseille 2019 a Estorilu 2019. Za úspěch v Londýně si připíše na konto na 2,66 milionu dolarů (61,5 milionu korun) a ukončí sezonu na šestém místě světa.<br/><br/><b><mark>Vyrovnané finále</mark></b><br/>V hodinu a pět minut dlouhém prvním setu nevyužil ani jeden z finalistů své šance. Thiem měl dva brejkboly a Tsitsipas tři, ale rozhodl až tie-break, v kterém šel první do vedení Rakušan. O náskok sice přišel, ale nakonec vyhrál 8-6.<br/><br/>Ve druhém setu hrál Tsitsipas jako rozzuřený býk a vyvinul obrovský tlak, kterému Thiem nestačil čelit. Řek rychle vedl 4-0 a vynutil si rozhodující dějství. "Netuším, proč jsem hrál tak parádně. Byl jsem v pohodě a nedal mu šanci," řekl.<br/><br/>První výhodu získal ve třetím setu Tsitsipas, ale Thiem srovnal na 3-3. Oba hráči se opírali do míčů vší silou a projektily létaly z jedné strany na druhou. Další ztráta servisu už nepřišla a vítěze určil tie-break.<br/><br/>V tom vedl Tsitsipas 4-1, Thiem po drtivém bekhendu vyrovnal, ale pak Rakušana zradil forhend. Thiem po něm udělal dvě chyby ve hře, při prvním mečbolu poslal return do autu a Tsitsipas mohl slavit.</p>
      <figure>
        <iframe src="https://www.youtube.com/embed/4w9t-HdcMYA" width="496" height="279" data-service="Youtube" scrolling="no"/>
      </figure>
      <p>Po utkání se tenisté u sítě vřele objali a Tsitsipas několikrát pochvalně poplácal Thiema po ramenou. "Doufám, že nás čekají v budoucnu další velká finále. Opravdu se na další bitvy moc těším," prohlásil Thiem.<br/><br/>Šestadvacetiletý Rakušan hrál na Turnaji mistrů počtvrté a poprvé se dostal ze skupiny a nakonec se stal prvním rakouským finalistou. Až na vrchol to ale nedotáhl, i když do turnaje vstoupil skalpy Rogera Federera a Novaka Djokoviče a v semifinále vyřadil loňského šampiona Alexandera Zvereva.<br/><br/>Letos Thiem vyhrál pět turnajů včetně Masters v Indian Wells, což je nejvíce ze všech, ale na ty největší trofeje dál čeká. Už dvakrát marně bojoval ve finále French Open.</p>
      <table>
        <tr>
          <th><b>• TURNAJ MISTRŮ 2019 •</b><br/>Velká Británie / Londýn, tv. povrch/ hala, 9.000.000 dolarů<br/>nedělní výsledky (17. 11. 2019)</th>
        </tr>
        <tr>
          <td>
            <b>• Dvouhra - finále •</b>
          </td>
        </tr>
        <tr>
          <td>Tsitsipas (6-Řec.) - Thiem (5-Rak.) 6-7(6) 6-2 7-6(4)</td>
        </tr>
        <tr>
          <td/>
        </tr>
        <tr>
          <td>
            <b>• Čtyřhra - finále •</b>
          </td>
        </tr>
        <tr>
          <td>Herbert/Mahut (7-Fr.) - Klaasen/Venus (5-JAR/N. Zél.) 6-3 6-4</td>
        </tr>
      </table>
    </article>
  </body>
</html>