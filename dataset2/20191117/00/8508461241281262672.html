<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/microsoft-xcloud-sluzba-herneho-streamingu-od-microsoftu-pride-uz-buduci-rok/"/>
    <meta property="og:site_name" content="TECHBOX"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Microsoft xCloud – služba herného streamingu od Microsoftu príde už budúci rok"/>
    <meta property="og:description" content="V dnešnej dobe streamujeme všetko od hudby cez seriály až po videohry. Microsoft konečne poodhalil detaily k svojej hernej platforme Microsoft xCloud. "/>
  </head>
  <body>
    <article>
      <h1>Microsoft xCloud – služba herného streamingu od Microsoftu príde už budúci rok</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Michal Biznár</a></address>
      <p>
        <b>V dnešnej dobe streamujeme takmer všetko od hudby cez seriály až po videohry. Microsoft konečne poodhalil detaily k svojej chystanej hernej streamovacej platforme Microsoft xCloud.</b>
      </p>
      <p>Služba by mala byť dostupná už na budúci rok a okrem smartfónov, bude dostupná aj pre Windows 10 PC. Tieto detaily prezradil Phil Spencer v rozhovore pre portál The Verge. Služba by mala byť zároveň integrovaná s Xbox Game Pass, čo umožní streamovať cez cloud hry, ktoré majú hráči v rámci predplatného Game Pass. Momentálne sa dá služba vyskúšať v rácmi testovacej verzie.</p>
      <figure>
        <img src="https://techbox.dennikn.sk/wp-content/uploads/2019/09/microsoft-project-xcloud.jpg"/>
        <figcaption>
          <cite>ZDROJ | Microsoft</cite>
        </figcaption>
      </figure>
      <related>
        <a href="https://techbox.dennikn.sk/stadia-ma-cenu-datum-spustenia-a-zoznam-prvych-hernych-titulov/"/>
      </related>
      <p>Otázky ohľadne ceny a presného dátumu spustenia služby ostali zatiaľ nezodpovedané. Zároveň ostáva otázne, ako bude vyriešené ovládanie Xbox hier cez myš a klávesnicu, keďže nie všetky súčasné hry sú prispôsobené takémuto typu ovládania.</p>
      <p>Okrem počítačov bude cloudová služba dostupná aj pre zariadenia s operačným systémom Android. Z rozhovoru tiež vyplýva, že sa zvažuje aj podpora pre systémy iOS, keďže Microsoft spolupracuje pri tomto projekte aj so spoločnosťou Apple.</p>
      <p>Ďalšou zaujímavou informáciou je podpora pre iné príslušenstvo než je Xbox One ovládač. Podporovaný má byť dokonca okrem iného DualShock 4 z konkurenčného PlayStation 4.</p>
      <figure>
        <img src="https://techbox.dennikn.sk/wp-content/uploads/2019/11/xcloud.png"/>
        <figcaption>
          <cite>ZDROJ | Microsoft</cite>
        </figcaption>
      </figure>
      <related>
        <a href="https://techbox.dennikn.sk/project-xcloud-od-microsoftu-startuje-uz-v-oktobri-nie-vsak-na-slovensku/"/>
      </related>
      <p>Uvidíme, ako nakoniec projekt Microsoft xCloud dopadne. Bude to mať však ťažké, keďže už budúci týždeň sa spúšťa očakávaná streamovacia herná služba Google Stadia. Tá však nebude mať podporu pre zariadenia Apple. Kým Microsoft odhalí svoju platformu, možno príde aj konkurenčná spoločnosť Sony s nejakou alternatívou.</p>
      <p>Dôležitá je tiež dostupnosť služby. Na začiatku by okrem USA, mal byť Microsoft xCloud dostupný pre Kanadu, Japonsko, Indiu a západnú Európu.</p>
      <footer><b>Zdroj: </b><a href="https://www.theverge.com/2019/11/14/20964434/microsoft-xcloud-preview-ps4-controller-windows-10-support-2020">The Verge</a>,<a href="https://www.xbox.com/en-US/xbox-game-streaming/project-xcloud">Xbox</a></footer>
    </article>
  </body>
</html>