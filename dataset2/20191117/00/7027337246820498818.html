<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698767/%D8%A2%D9%85%D8%A7%D8%AF%DA%AF%DB%8C-%D9%85%D9%86%D8%A7%D8%B7%D9%82-22-%DA%AF%D8%A7%D9%86%D9%87-%D8%A8%D8%B1%D8%A7%DB%8C-%D8%A8%D8%B1%D9%81%E2%80%8C%D8%B1%D9%88%D8%A8%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="آمادگی مناطق 22 گانه برای برف‌روبی در پایتخت"/>
    <meta property="og:description" content="مدیرکل امور خدمات شهری شهرداری تهران با اشاره به آمادگی کامل مناطق ۲۲ گانه به منظور برف‌روبی در پایتخت گفت: با توجه به اعلام سازمان هواشناسی، مناطق شهرداری تهران در ساعات مشخص شده نسبت به محلول و نمک‌پاشی اقدام می‌کنند."/>
  </head>
  <body>
    <article>
      <h1>آمادگی مناطق 22 گانه برای برف‌روبی در پایتخت</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037976_589.jpg"/>
      </figure>
      <p>مدیرکل امور خدمات شهری شهرداری تهران با اشاره به آمادگی کامل مناطق ۲۲ گانه به منظور برف‌روبی در پایتخت گفت: با توجه به اعلام سازمان هواشناسی، مناطق شهرداری تهران در ساعات مشخص شده نسبت به محلول و نمک‌پاشی اقدام می‌کنند.</p>
      <p>به گزارش ایلنا، اصغر عطایی با اشاره به آخرین اقدامات انجام شده از سوی ستاد خدمات شهری شهرداری تهران به منظور برف‌روبی در پایتخت اظهار کرد: از شب گذشته که برودت هوا به پایین‌ترین حد ممکن یعنی منفی ۲ درجه رسیده بود، در مناطقی که روز گذشته شاهد بارش برف در آنها بودیم، مدیران مناطق به اضافه مدیران کلان شهرداری در مناطق مذکور حاضر شده و تا صبح امروز نسبت به پاک‌سازی و آسیب‌شناسی بارش اول اقدام کردند.</p>
      <p>وی با بیان اینکه همه تلاش‌ها مبنی بر این بود تا معابر اصلی کاملاً بازگشایی شوند، تصریح کرد: معابر اصلی بازگشایی شدند تا خودروها بتوانند از این معابر به شریان‌های بعدی ورود کنند.</p>
      <p>مدیرکل امور خدمات شهری شهرداری تهران با بیان اینکه امکانات و شیوه برف‌روبی مجددا مورد بازبینی قرار گرفت، اضافه کرد: همچنین در هر منطقه‌ای که نیاز به افزایش امکانات و همین‌طور جانمایی مخازن زردرنگ بود، تمهیدات لازم اندیشیده شد. در حالی که مخازن زردرنگ حاوی شن و ماسه در مناطق تعبیه شده بود در برخی از منطقه‌ها و معابر شواهد نشان می‌داد که شهروندان نیاز بیشتری به شن و ماسه داشتند. به همین دلیل تعداد بیشتری از مخازن جانمایی شد و شرایطی فراهم شده است تا این مخازن شن و ماسه به صورت مرتب و در صورت نیاز، شارژ شوند.</p>
      <p>بنابر اعلام شهرنوشت، عطایی با بیان اینکه بر اساس اعلام سازمان هواشناسی امشب برودت هوا به منفی ۲ الی منفی ۴ درجه در شهر تهران می‌رسد، اضافه کرد: در این حالت مناطق نسبت به محلول و نمک‌پاشی در ساعات برنامه‌ریزی شده اقدام می‌کنند تا ماندگاری بیشتری داشته باشد. در حال حاضر عوامل در تمام مناطق آمادگی کافی برای برف‌روبی نیز دارند. زیرا براساس اعلام هواشناسی کاهش درجه هوا برای همه مناطق شهر تهران پیش‌بینی شده است.</p>
      <p>مدیرکل امور خدمات شهری شهرداری تهران همچنین درباره برف ‌تکانی از درختان پایتخت و آسیب‌های احتمالی توضیح داد: از مناطق انتظار می‌رود تا به صورت جدی‌تر نسبت به این موضوع اقدام کنند. زیرا برخی از گونه‌ها دارای شرایطی هستند که به محض سنگین شدن توسط برف شکسته می‌شوند. به عنوان مثال درختان مسیر ولیعصر (عج) نیز به گونه‌ای هستند که اگر به طور سریع نسبت به برف‌تکانی از آن ها اقدام نشود شاخه‌ها و برگ‌های آن ها آسیب می‌بینند. مناطق باید با اکیپ‌هایی که در اختیار دارند با چوب‌های بلند و همچنین بالابرها نسبت به برف‌تکانی اقدام کنند.</p>
      <p>عطایی با تأکید بر ابلاغ دستورالعمل ۲۷ ماده‌ای از ستاد خدمات شهری به سایر مناطق شهرداری تهران در شهریور ماه گذشته تصریح کرد: تمامی دستورالعمل‌های لازم در این باره به مناطق به همراه اعتبارات کافی و تجهیزات مناسب ابلاغ شده است و مناطق باید با توجه به بارش روز گذشته و تجربیات به دست آمده به صورت مناسب اقدام کنند تا شاهد هیچ‌گونه یخ‌زدگی در صورت بارش احتمالی نباشیم. این نکته حائز اهمیت است که هیچ گونه کم‌کاری از سوی مناطق شهرداری تهران قابل قبول نیست.</p>
    </article>
  </body>
</html>