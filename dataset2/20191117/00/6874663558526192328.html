<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773813,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="הפניקס במגעים לרכישת חברת הגמל והפנסיה של הלמן־אלדובי"/>
    <meta property="og:description" content="המנכ&quot;ל החדש אייל בן סימון מסמן יעד ראשון: רכישת הפעילות המרכזית של בית ההשקעות במחיר הגבוה ב־29% משווי השוק שלו והזנקת הפניקס למקום השלישי בהיקף הנכסים. הערכות: הפניקס תידרש למכור את פנסיית ברירת המחדל לאחת המתחרות"/>
  </head>
  <body>
    <article>
      <h1>הפניקס במגעים לרכישת חברת הגמל והפנסיה של הלמן־אלדובי</h1>
      <h2>המנכ"ל החדש אייל בן סימון מסמן יעד ראשון: רכישת הפעילות המרכזית של בית ההשקעות במחיר הגבוה ב־29% משווי השוק שלו והזנקת הפניקס למקום השלישי בהיקף הנכסים. הערכות: הפניקס תידרש למכור את פנסיית ברירת המחדל לאחת המתחרות</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">רחלי בינדמן</a></address>
      <p>מהלך משמעותי ראשון לאייל בן סימון, המנכ"ל הטרי של <a href="https://www.calcalist.co.il/stocks/home/0,7340,L-3959-767012,00.html?quote=%D7%94%D7%A4%D7%A0%D7%99%D7%A7%D7%A1">הפניקס</a>, <a href="https://www.calcalist.co.il/markets/articles/0,7340,L-3772854,00.html">תחת השליטה החדשה של הקרנות סנטרברידג' וגלאטין</a>. ל"כלכליסט" נודע כי הפניקס, שרכישת השליטה בה מידי קבוצת דלק הושלמה בשבוע שעבר, מנהלת מגעים עם בעלי השליטה בבית ההשקעות הלמן־אלדובי, לרכישת הפעילות המרכזית שלהם - חברת הגמל והפנסיה המנהלת נכסים בהיקף של 20 מיליארד שקל (מתוכם 17.5 מיליארד שקל בגמל והיתרה בפנסיה). זאת, בתמורה ל־210 מיליון שקל, גבוה ב־29% משווי שוק של 163 מיליון שקל שבו נסחר בית ההשקעות כולו, המנהל גם פעילויות נוספות בתחום ההשקעות האלטרנטיביות. עוד נודע כי הפניקס מוכנה לרכוש את פעילות הגמל והפנסיה של הלמן־אלדובי גם על החוב שלה. אם עסקה זו תצא לפועל היא תהיה אחת הגדולות והמשמעותיות בשוק הגמל בשנים האחרונות.</p>
      <p>
        <b>חוב של 120 מיליון שקל</b>
      </p>
      <p>ל"כלכליסט" נודע כי דירקטוריון הלמן־אלדובי, שבראשו עומד אורי אלדובי, כבר דן לראשונה בהצעה בשבוע שעבר ומגלה נכונות לתמוך בה על רקע התוצאות הכספיות החלשות של חברת הגמל. בעלי השליטה בהלמן־אלדובי כוללים גרעין אחזקה (48%) שכולל את רוני הלמן, אורי אלדובי, אייזיק סיטון, פיטר פרידמן ומשפחת יזרעאל. בית ההשקעות אי.בי.אי מחזיק 33% נוספים לאחר שביולי אשתקד הושלם המיזוג בין פעילויות הגמל של שני הגופים. הפניקס מעוניינת כאמור לקנות את הפעילות המרכזית של (100%) הלמן־אלדובי. להלמן־אלדובי גמל ופנסיה חוב של 120 מיליון שקל, רובו למחזיקי אג"ח ועוד 15 מיליון שקל של הלוואה מבנק שנטלה ברבעון השני של 2019, בין היתר למימון פעילות שוטפת. יחד עם החוב של חברת הגמל, המחיר המוצע משקף מכפיל של יותר מ־1% על הנכסים המנוהלים.</p>
      <figure>
        <img src="https://images1.calcalist.co.il/PicServer3/2019/11/16/947879/1NL.jpg"/>
        <figcaption>מימין: מנכ"ל הפניקס אייל בן סימון ויו"ר הלמן־אלדובי רמי דרור <br/>צילום: עמית שעל , אסנת קרסנסקי</figcaption>
      </figure>
      <p>הנהלת הלמן־אלדובי גמל ופנסיה מתקשה לייצר רווחיות לפעילות לאורך זמן. יו"ר החברה הוא רמי דרור המנהל את בית ההשקעות כולו ואילו מנכ"ל חברת הגמל והפנסיה הוא איתי ברדה. פעילות הפנסיה רושמת בשלב זה הפסדים שעמדו על קצת יותר מ־8 מיליון שקל במחצית 2019 ועל כמעט 10 מיליון שקל ב־2018 כולה. נכון לסוף יוני לחברת הגמל והפנסיה של הלמן־אלדובי הון חוזר שלילי בגובה של 9 מיליון שקל, שלפי הדו"חות נובע בעיקר מתשלומי חכירה, תשלומי קרן וריבית לבעלי האג"ח, ועלייה בפעילות מול ספקים לאחר זכייתה של החברה בקרן פנסיית ברירת המחדל. את ינואר־יוני השנה סיימה הלמן־אלדובי גמל ופנסיה בהפסד של 148 אלף שקל על הכנסות של 62 מיליון שקל, שמצטרף להפסד של 466 אלף שקל ב־2018 כולה על הכנסות של 105 מיליון שקל.</p>
      <p>
        <b>פעילות הגמל הקורצת</b>
      </p>
      <p>בהפניקס, ככל הידוע, מעוניינים בעיקר בפעילות הגמל שתביא את חברת הגמל והפנסיה שלה – המנוהלת על ידי אורי קיסוס - למקום השלישי בקרב חברות הגמל בענף אחרי אלטשולר שחם ופסגות. היקף פעילות הגמל של הפניקס עומד היום על 33.6 מיליארד שקל והיא נמצאת במקום השביעי. יחד עם פעילות הגמל של הלמן־אלובי, אם העסקה תתממש, הפניקס תקפוץ למקום השלישי בטבלה, עם תוספת של 17.5 מיליארד שקל, סמוך מאוד לבית ההשקעות פסגות המנהל פעילות גמל של 56 מיליארד שקל. מהלך הרכישה חשוב מבחינת הפניקס כדי להקטין את השפעות הסולבנסי, דרישות ההון המחמירות המכבידות על הענף ומטילות את עיקר הכובד שלהן על פעילות ביטוחי המנהלים הישנים והסיעוד. הגדלת פעילות הגמל, שאינה עתירת הון, תבזר את הפעילות של הפניקס ותחליש את המשקולת שלה <a href="https://www.calcalist.co.il/markets/articles/0,7340,L-3773255,00.html">בסביבת ריבית יורדת </a>של ביטוחי הסיעוד והחיים.</p>
      <figure>
        <img src="https://images1.calcalist.co.il/PicServer3/2019/11/17/947948/1NL.jpg"/>
      </figure>
      <p>השלמת העסקה תהווה חדשה טובה לעמיתי קופות הגמל של הלמן־אלדובי, שכן הם ישתייכו לחברת ביטוח גדולה שנמצאת ב־5 השנים האחרונות במקום השלישי בתשואות הגמל, אחרי אלטשולר שחם וילין־לפידות, שמובילה את התשואות של הענף בביטוחי המנהלים. זאת, בעוד ביצועי קופות הגמל של הלמן־אלדובי לאורך זמן חלשים יחסית.</p>
      <p>מה דעתך על מניית הפניקס:</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-767012,00.html?quote=%D7%94%D7%A4%D7%A0%D7%99%D7%A7%D7%A1">לדף מניית הפניקס</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p>
        <b>גורל פנסיית ברירת המחדל</b>
      </p>
      <p>אחת השאלות הגדולות שעמן יידרשו להתמודד משרד האוצר ורשות שוק ההון היא מה יעלה בגורל קרן פנסיית ברירת המחדל של הלמן־אלדובי המסיימת שלוש שנות פעילות. הלמן־אלדובי ומיטב דש היו הקרנות הזוכות במכרז של משרד האוצר לפני שלוש שנים, לאחר שהתחייבו לדמי הניהול הנמוכים ביותר במכרז לכל מי שיצטרף אליהן. לפני שנה חידשו הלמן־אלדובי ומיטב דש את הזכייה, אך הפעם לצד אלטשולר שחם ופסגות, כשבהלמן־אלדובי המשיכו להציע את דמי הניהול הנמוכים מבין המתחרות, של 0.05% מהצבירה ו־1.49% מההפקדות.</p>
      <p>ככל הידוע, בהפניקס לא מעוניינים בפעילות הפנסיה. ראשית, הם לא מעוניינים למזג את פעילות הפנסיה לפעילות הקיימת שלהם המנהלת 27 מיליארד שקל ולהפוך לאחת מקרנות ברירת המחדל, שכן כיום הם מצליחים לגייס לקוחות בדמי ניהול גבוהים יותר. שנית, גם במשרד האוצר ספק אם ירצו שאחת מ־5 חברות הביטוח הגדולות תנהל קרן פנסיית ברירת מחדל כשהמטרה המוצהרת של הרפורמה היתה בעיקר לחזק את התחרות בשוק הפנסיה מצד בתי ההשקעות.</p>
      <p>לפי הערכות, האוצר ורשות שוק ההון יתנו את העסקה בכך שהפניקס תמכור את פעילות פנסיית ברירת המחדל, ככל הנראה לאחת מהקרנות המוזלות האחרות. הרוכשת הטבעית צפויה להיות הקרן של מיטב דש המנהלת 11 מיליארד שקל נכסים בדמי ניהול של 0.05% מהצבירה ו־2.49% מההפקדות השוטפות. החוסכים שכבר הצטרפו לקרן המוזלת של הלמן־אלדובי יישארו, ככל הנראה, עם אותם תנאים.</p>
      <p>מהלמן אלדובי נמסר בתגובה: "בהתאם לדיווח של הלמן-אלדובי הבוקר לבורסה, הלמן-אלדובי גמל רשמה בתקופה האחרונה צמיחה ניכרת בהיקף פעילותה ובכלל זאת קרן הפנסיה המקיפה של הלמן-אלדובי גמל דורגה כקרן הצומחת ביותר מבין כלל קרנות הפנסיה בישראל וכחברה שגייסה, באופן אבסולוטי, את מספר העמיתים הגדול ביותר בתחום. כחלק מאסטרטגיית הגידול, וכחלק ממהלך העסקים השוטף, החברה בוחנת ומגישה מעת לעת הצעות לרכישת פעילויות מתחרות של גופים שונים בתחום. לאור תנופת הצמיחה של חברת הלמן- אלדובי גמל, החברה מקבלת מעת לעת פניות דומות מגופים אחרים. החברה מבהירה כי לא מתקיים כל משא ומתן למכירת פעילות הלמן-אלדובי גמל".</p>
    </article>
  </body>
</html>