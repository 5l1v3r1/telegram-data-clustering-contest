<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773861,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="בשל שריפה: הופסקה תנועת הרכבות בין בנימינה לחדרה"/>
    <meta property="og:description" content="באזור קיסריה משתוללת שריפה ועקב כך רכבות מכיוון צפון יתחילו ויסיימו את נסיעתן בתחנת בנימינה, ורכבות מכיוון דרום יתחילו ויסיימו את נסיעתן בתחנת חדרה מערב; הרכבת החלה בנסיעות הרצה סדירות בקו החשמלי בין ירושלים לת&quot;א"/>
  </head>
  <body>
    <article>
      <h1>בשל שריפה: הופסקה תנועת הרכבות בין בנימינה לחדרה</h1>
      <h2>באזור קיסריה משתוללת שריפה ועקב כך רכבות מכיוון צפון יתחילו ויסיימו את נסיעתן בתחנת בנימינה, ורכבות מכיוון דרום יתחילו ויסיימו את נסיעתן בתחנת חדרה מערב; הרכבת החלה בנסיעות הרצה סדירות בקו החשמלי בין ירושלים לת"א</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">ליאור גוטמן</a></address>
      <p>משטרת ישראל ומערך הכבאות הראשי הנחו את הרכבת להפסיק את הנסיעות לאורך מסילת החוף, זאת בשל שריפה שמשתוללת באזור קיסריה.</p>
      <p>מסילת החוף היא המסילה שמחברת בין תל אביב לחיפה. מדובר בקו העמוס ביותר של הרכבת, בוודאי בימי ראשון כשחיילים רבים חוזרים לבסיסי הצבא. "לפי שעה ובאופן זמני, רכבות מכיוון צפון יתחילו ויסיימו את נסיעתן בתחנת בנימינה, ורכבות מכיוון דרום יתחילו ויסיימו את נסיעתן בתחנת חדרה מערב", מסרו ברכבת, ומדגישים שצוותי רכבת ישראל נמצאים במקום ומסייעים לכוחות הכיבוי.</p>
      <p>
        <b>החלו נסיעות הרצה סדירות בקו ירושלים-ת"א</b>
      </p>
      <p>בתוך כך החברה החלה בנסיעות <a href="https://www.calcalist.co.il/local/articles/0,7340,L-3762281,00.html">הרצה סדירות בקו החשמלי בין ירושלים לתל אביב.</a> מדובר בקו שאמור לחבר בין בנייני האומה בירושלים לבין תחנת ההגנה שבדרום תל אביב.</p>
      <figure>
        <img src="https://images1.calcalist.co.il/PicServer3/2019/11/17/947993/5_l.jpg"/>
        <figcaption>השריפה ליד קיסריה <br/>צילום: צילום: דוברות כיבוי והצלה מחוז חוף</figcaption>
      </figure>
      <p>בספטמבר 2018 הקו נפתח חלקית ורק עד נתב"ג, וזאת בהוראת שר התחבורה דאז ישראל כץ, בחודשי ההפעלה הראשונים שלו הוא רשם מעל 100 תקלות. ברכבת מנסים להתרכז בפתיחה המלאה, וטוענים שם ש"בהתאם לתוכנית להפעלה מסחרית לנוסעים עד סוף השנה, החלו משרד התחבורה ורכבת ישראל לבצע נסיעות הרצה</p>
      <p>סדירות בקו החשמלי בין ירושלים ותל אביב, זאת לאחר שהושלמה במלואה התשתית החשמלית בין ירושלים לתל אביב, וכן התשתית החשמלית במתחם התפעולי החשמלי בלוד".</p>
      <p>בשלב ההרצה, שיארך כמה שבועות, לא תתאפשר עליית נוסעים בתחנת ת"א ההגנה לרכבת החשמלית. למעשה, ברכבת מסבירים שנסיעות ההרצה הסדירות יבוצעו מידי יום, מעתה ועד הפעלתו המסחרית של הקו לנוסעים, בתדירות של שתי רכבות בשעה, לכל כיוון. "לנוסעים מומלץ להתעדכן בשעת יציאת הרכבת בכלי תכנון המסלול באתר או באפליקציה", מסכמים שם.</p>
    </article>
  </body>
</html>