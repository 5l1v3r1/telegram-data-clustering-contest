<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698651/%D9%85%D8%AF%D8%A7%D8%AE%D9%84%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D8%A7%DB%8C%D8%B1%D8%A7%D9%86-%D9%BE%D8%A7%D9%85%D9%BE%D8%A6%D9%88-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D9%85%D8%B1%D8%AF%D9%85-%D8%A7%DB%8C%D8%B1%D8%A7%D9%86-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="مداخله آمریکا در امور داخلی ایران/ پامپئو: آمریکا از مردم ایران حمایت می‌کند"/>
    <meta property="og:description" content="وزیر امور خارجه آمریکا بدون اشاره به اقدامات دولت این کشور علیه مردم ایران طی سال‌های گذشته در پیامی به مداخله در امور داخلی ایران پرداخت."/>
  </head>
  <body>
    <article>
      <h1>مداخله آمریکا در امور داخلی ایران/ پامپئو: آمریکا از مردم ایران حمایت می‌کند</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037745_684.jpg"/>
      </figure>
      <p>وزیر امور خارجه آمریکا بدون اشاره به اقدامات دولت این کشور علیه مردم ایران طی سال‌های گذشته در پیامی به مداخله در امور داخلی ایران پرداخت.</p>
      <p>به گزارش خبرگزاری فارس، «مایک پامپئو» وزیر امور خارجه آمریکا شامگاه شنبه در پیامی در توئیتر مدعی حمایت واشنگتن از مردم ایران شد.</p>
      <p>وی در این پیام توئیتری نوشت که آمریکا صدای مردم ایران را شنیده و از آنها حمایت می‌کند.</p>
      <p>پامپئو در حالی این پیام را منتشر می‌کند که دولت «دونالد ترامپ» رئیس جمهور آمریکا از سال 2016 و پس از روی کار آمدن، اقدامات متعددی را علیه مردم ایران اتخاذ کرده است.</p>
      <p>دولت ترامپ اردیبهشت سال گذشته به صورت یکجانبه و غیر قانونی از برجام خارج شد و تمامی تحریم‌هایی را که به واسطه این توافق علیه ایران برداشته شده بود را بازگرداند.</p>
      <p>دولت ترامپ همچنین تمام تلاش خود را برای افزایش فشارها علیه ایران به کار بسته است به گونه‌ای که این فشارها سبب شده تا فروش و انتقال داروها و کالاهای بشردوستانه به ایران با مشکل مواجه شود و بیماران متعددی در داخل ایران از این موضوع رنج ببرند.</p>
      <p>دولت ترامپ همچنین از ابتدای سر کار آمدن محدودیت‌های شدیدی را علیه ورود شهروندان ایرانی به آمریکا به کار گرفته است که کاملا با ادعای جدید پامپئو در حمایت از مردم ایران در تضاد است.</p>
      <p>این پیام توئیتری پامپئو پس از بروز برخی اعتراضات در تعدادی از شهرهای ایران به دلیل افزایش نرخ سوخت منتشر شده است. با اجرای طرح اصلاح قیمت بنزین و سهمیه بندی آن اعتراضاتی در نقاط مختلف کشور انجام شد. این اعتراضات در اغلب موارد با حضور مسؤولان و گفت‌وگوی ماموران ناجا با مردم به شکل مسالمت‌آمیز برگزار شد و در برخی موارد نیز با تحریک عده ای به اغتشاش کشیده شد.</p>
    </article>
  </body>
</html>