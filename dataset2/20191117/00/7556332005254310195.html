<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/governo-e-parlamento/articolo.php?articolo_id=78856"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="La settimana. Speranza prosegue audizione davanti alle commissioni Igiene e Sanità e Affari Sociali"/>
    <meta property="og:description" content="- L’Aula della Camera riapre lunedì 18 novembre (dalle ore 18,00) con la discussione generale della mozione 1-286 concernente iniziative a favore di Venezia alla luce dei recenti eventi alluvionali; della proposta di legge C. 1524-A e abb. recante Prevenzione e contrasto del fenomeno del bullismo e misure rieducative dei minori; della mozione 1-260 concernente l'acquisto di velivoli F35 nell'ambito della cooperazione nel campo aerospaziale e della difesa tra Italia e Stati Uniti d'America.   Mercoledì 20 novembre (p.m.)avrà luogo la discussione generale del disegno di legge C. 2211 di conversione del decreto-legge 123/2019, recante Disposizioni urgenti per l'accelerazione e il completamento delle ricostruzioni in corso nei territori colpiti da eventi sismici (da inviare al Senato, scadenza 23 dicembre 2019).   Lunedì 18 novembre (dalle ore 12,00), avrà luogo la discussione con votazioni del Ddl C. 2242 di conversione del decreto-legge 104/2019 recante Disposizioni urgenti per il trasferimento di funzioni e per…"/>
  </head>
  <body>
    <article>
      <h1>La settimana. Speranza prosegue audizione davanti alle commissioni Igiene e Sanità e Affari Sociali</h1>
      <h2>
        <i>Appuntamento fissato per mercoledì alle ore 8.30 quando il Ministro della Salute tornerà di fronte alle commissioni Igiene e Sanità e Affari Sociali per il proseguimento dell’audizione sulle linee programmatiche del Ministero. Al Senato proseguono invece i lavori sulla manovra.</i>
      </h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p><pic src="http://www.quotidianosanita.it/governo-e-parlamento/../../img_prima/front9884862.jpg" width="150" height="150"/><br/>- L’Aula della <b>Camera</b> riapre lunedì 18 novembre (dalle ore 18,00) con la discussione generale della mozione 1-286 concernente iniziative a favore di Venezia alla luce dei recenti eventi alluvionali; della proposta di legge <a href="https://www.camera.it/leg18/126?tab=&amp;leg=18&amp;idDocumento=1524-A&amp;sede=&amp;tipo=">C. 1524-A </a>e abb. recante Prevenzione e contrasto del fenomeno del bullismo e misure rieducative dei minori; della mozione 1-260 concernente l'acquisto di velivoli F35 nell'ambito della cooperazione nel campo aerospaziale e della difesa tra Italia e Stati Uniti d'America.<br/> <br/>Mercoledì 20 novembre (p.m.)avrà luogo la discussione generale del disegno di legge C<a href="https://www.camera.it/leg18/126?tab=&amp;leg=18&amp;idDocumento=2211&amp;sede=&amp;tipo=">. 2211 </a>di conversione del decreto-legge 123/2019, recante Disposizioni urgenti per l'accelerazione e il completamento delle ricostruzioni in corso nei territori colpiti da eventi sismici (da inviare al Senato, scadenza 23 dicembre 2019).<br/> <br/>Lunedì 18 novembre (dalle ore 12,00), avrà luogo la discussione con votazioni del Ddl <a href="https://www.camera.it/leg18/126?tab=&amp;leg=18&amp;idDocumento=2242&amp;sede=&amp;tipo=">C. 2242</a> di conversione del decreto-legge 104/2019 recante Disposizioni urgenti per il trasferimento di funzioni e per la riorganizzazione dei Ministeri (approvato dal Senato, scadenza 20 novembre 2019 - per le dichiarazioni di voto sulla questione di fiducia, la votazione per appello nominale, l'esame degli ordini del giorno e, a partire dalle 16.40, le dichiarazioni di voto finale. La votazione finale avrà luogo entro le ore 19).<br/> <br/>Nella seduta di mercoledì 20 novembre, alle ore 13.30, avrà luogo una informativa urgente, con la presenza del Ministro dello sviluppo economico, in merito alle crisi industriali in atto. Martedì 19 novembre, alle ore 11, avranno luogo interpellanze e interrogazioni. Mercoledì 20 novembre, alle ore 15, avranno luogo interrogazioni a risposta immediata (question time), con trasmissione in diretta televisiva. Venerdì 22 novembre, alle ore 9.30, avranno luogo interpellanze urgenti.<br/> <br/>La <b>Commissione Affari sociali</b> proseguirà l'esame, in sede referente, delle proposte di legge, recanti Norme per il sostegno della ricerca e della produzione dei farmaci orfani e della cura delle malattie rare (<a href="https://www.camera.it/leg18/126?tab=&amp;leg=18&amp;idDocumento=164&amp;sede=&amp;tipo=">C. 164 </a>Paolo Russo e abb. - Rel. Bologna, M5S).<br/><br/>Proseguirà inoltre la discussione congiunta delle risoluzioni <a href="https://aic.camera.it/aic/scheda.html?numero=7-00131&amp;ramo=C&amp;leg=18">7-00131</a> Novelli, <a href="https://aic.camera.it/aic/scheda.html?numero=7-00198&amp;ramo=C&amp;leg=18">7-00198 </a>Nappi, <a href="https://aic.camera.it/aic/scheda.html?numero=7-00227&amp;ramo=C&amp;leg=18">7-00227 </a>Carnevali e <a href="https://aic.camera.it/aic/scheda.html?numero=7-00233&amp;ramo=C&amp;leg=18">7-00233</a> Rostan: Iniziative per contrastare il fenomeno dell'antibiotico-resistenza.<br/><br/>In sede consultiva, per il parere alla VI Commissione Finanze, esaminerà il disegno di legge di conversione del decreto-legge n. 124/2019: Disposizioni urgenti in materia fiscale e per esigenze indifferibili (<a href="https://www.camera.it/leg18/126?tab=&amp;leg=18&amp;idDocumento=2220&amp;sede=&amp;tipo=">C. 2220</a> Governo - Rel. Cecconi, Misto) e per il parere alla XIII Commissione Agricoltura esaminerà il nuovo testo della proposta di legge recante: Disposizioni per la valorizzazione della produzione enologica e gastronomica italiana (<a href="https://www.camera.it/leg18/126?tab=&amp;leg=18&amp;idDocumento=1682&amp;sede=&amp;tipo=">C. 1682 </a>Brunetta - Rel. Rostan, LEU).<br/><br/>La Commissione, poi, svolgerà le audizioni di Francesco Saverio Mennini, professore di economia sanitaria ed economia politica presso la Facoltà di Economia dell'Università di Roma "Tor Vergata", di Carmine Coppola, direttore UOC Medicina interna - Epatologia ed Ecointerventistica ASL Napoli 3 Sud Stabilimento di Gragnano, nell'ambito dell'indagine conoscitiva in materia di politiche di prevenzione ed eliminazione dell'epatite C e di rappresentanti dell'Associazione nazionale dentisti italiani (ANDI), dell'Associazione italiana agopuntura (AIA) e dell'Associazione nazionale estetisti (ConfEstetica).<br/><br/>Svolgerà infine l'audizione informale di rappresentanti dell'Autorità garante della concorrenza e del mercato (AGCM), nell'ambito dell'esame delle proposte di legge <a href="https://www.camera.it/leg18/126?tab=&amp;leg=18&amp;idDocumento=928&amp;sede=&amp;tipo=">C. 928</a> Brambilla e abb. recanti Disciplina delle attività funerarie, della cremazione e della conservazione o dispersione delle ceneri.<br/><br/>La Commissione svolgerà infine interrogazioni a risposta immediata su questioni di competenza del Ministero del lavoro e delle politiche sociali.<br/><br/>Le <b>Commissioni riunite XII (Affari sociali) della Camera dei deputati e 12ª (Igiene e Sanità) </b>del Senato svolgeranno mercoledì 20 novembre a partire dalle 8.30 il seguito dell'audizione del Ministro della salute, <b>Roberto Speranza</b>, sulle linee programmatiche del suo dicastero.<br/> <br/>L’Aula del <b>Senato</b> torna a riunirsi martedì 19 novembre, alle 16,30, è prevista la discussione del rendiconto per l'anno finanziario 2018 e del progetto di bilancio interno del Senato per l'anno 2019 (Doc. VIII, nn. 3 e 4), ove conclusi gli adempimenti regolamentari (art. 165). La settimana dal 25 al 29 novembre sarà riservata ai lavori delle Commissioni. La Commissione Bilancio inizierà l’esame degli emendamenti alla Manovra il cui termine per la presentazione scade lunedì.</p>
    </article>
  </body>
</html>