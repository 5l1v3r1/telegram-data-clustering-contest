<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/kosarka/novica-najavljuje-derbi-prizeljkuje-rekord-392951.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Novica najavljuje derbi, priželjkuje rekord"/>
    <meta property="og:description" content="Novica očekuje dosta žara, kao i uvek."/>
  </head>
  <body>
    <article>
      <h1>Novica najavljuje derbi, priželjkuje rekord</h1>
      <h2>Novica očekuje dosta žara, kao i uvek.</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Beta</a></address>
      <p>Kapiten košarkaša Partizana Novica Veličković rekao je da u derbiju protiv Crvene zvezde nikada nema favorita i da je to jedina utakmica u kojoj umor ne može da bude izgovor. <br/><br/><i>"Davno beše taj derbi 2009. godine u Areni... Derbi kao derbi, nema favorita, možda i jedina utakmica u kojoj umor ne može da bude izgovor. Derbi uvek nosi dosta emocija, dosta tenzije i naboja. Mnogo igrača se prvi put susreće sa tim, ali pomoći ćemo im da se to prebaci na pozitivnu stranu i da, ako uspemo, izvučemo meč u našu korist"</i>, rekao je Veličković novinarima u Maloj sali Beogradske arene.Košarkaši Partizana dočekuju sutra Zvezdu u utakmici sedmog kola ABA lige. <br/><br/>Nakon šest odigranih kola u regionalnom takmičenju, Partizan i Zvezda imaju isti skor - četiri pobede i dva poraza.<i><br/></i><i><br/></i><i>"Zvezda ima pun roster, iskusnu ekipu i dobre šutere. Imaju 12 spremnih igrača, jako su nezgodna i jaka ekipa. Nema mnogo tajni, znamo dosta igrača i od prošle sezone. Neće biti ni malo lako"</i>, rekao je Veličković. <br/><br/>Ovo će biti drugi derbi koji će se igrati u Beogradskoj areni, prvi je odigran pre deset godina u polufinalu fajnal-fora ABA lige i tada je slavio Partizan. <br/><i><br/></i><i>"Pobedili smo tada. Bila je stvarno teška utakmica, polufinale fajnal-fora ABA lige. Sećam se da nismo odigrali košgeterski na našem nivou te sezone, ali iako nismo briljirali i polufinale i finale smo rutinski priveli kraju i osvojili titulu. Po tome se sećam sigurno, ni tad nije bilo puna hala, ali to je sigurno jedan od najlepših perioda u mojoj karijer</i>i", rekao je Veličković. <br/><br/>Na toj utakmici bilo je 10.750 gledalaca u Areni. <br/><i><br/></i><i>"I ovom prilikom bih pozvao naše navijače da što više ispune Arenu, da oborimo i te rekorde. Sigurno da pred našim navijačima uvek osećamo pozitivnu energiju, neka dodju da nas bodre u što većem broju i da probamo da dobijemo derbi",</i> rekao je kapiten Partizana. <br/><br/>Novinare je zanimalo i koja je razliku u derbiju nekad i sad, izuzev u godinama. <br/><i><br/></i><i>"Za mene nema, derbi je sa moje strane najlepša utakmica za jednog sportistu. Odigrao sam mnogo derbija u kojima je taktika bila bitna, ali mislim da više voljni momenat odlučuje. Nikad ne znaš šta ta utakmica nosi sa sobom"</i>, rekao je Veličković. <br/><br/>Utakmica se igra u nedelju od 20.00 u Areni.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/kosarka/trinkijeri-vise-zeli-pobede-na-kraju-sezone-u-derbijima-392952.html"/>
        <a href="https://www.sportske.net/vest/kosarka/zasedao-upravni-odbor-partizana-ovo-je-presek-stanja-u-klubu-uz-vaznu-ostojinu-poruku-pred-derbi-392924.html"/>
        <a href="https://www.sportske.net/vest/kosarka/beronu-je-bas-zabavno-da-igra-protiv-partizana-sta-ce-presuditi-opcija-a-b-ili-c-392903.html"/>
        <a href="https://www.sportske.net/vest/kosarka/u-nedelju-ludnica-u-areni-hoce-li-derbi-poceti-na-vreme-392897.html"/>
        <a href="https://www.sportske.net/vest/kosarka/sad-partizan-uci-zvezdu-propozicijama-jedno-lice-ili-njegovi-srodnici-ne-mogu-voditi-dva-kluba-392828.html"/>
      </related>
    </article>
  </body>
</html>