<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/tumbakovic-jedna-od-boljih-utakmica-daje-nagovestaj/342713"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Tumbaković: Jedna od boljih utakmica, daje nagoveštaj"/>
    <meta property="og:description" content="Selektor kaže da Srbija ima malo šta bolje od ovoga"/>
  </head>
  <body>
    <article>
      <h1>Tumbaković: Jedna od boljih utakmica, daje nagoveštaj</h1>
      <h2>Selektor kaže da Srbija ima malo šta bolje od ovoga</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Vujadin Tomković</a></address>
      <p>Kvalifikacije su gotove, osmeha na licima nema. Čak ni neka trunka dobrog raspoloženja, naznaka da ima razloga za optimizam pred baraž u martu.</p>
      <p>Selektor <b>Tumbaković</b> posle remija sa Ukrajinom (2:2), međutim, tvrdi da je ovo izdanje Orlova nagoveštaj bolje budućnosti.<br/><b>“Ovo je jedna od boljih utakmica, kada je neko nagoveštaj da se nešto napravi u pitanju. Da se nešto podigne na viši nivo”,</b> ocenio je <b>Tumbaković</b> posle utakmice.</p>
      <p>Iako je posle prošle utakmice kritikovao grupu igrača, pa neke i promenio za duel sa Ukrajinom, na kraju je konstatovao da je vrlo mali broj onih koji nisu zadovoljili kroz ove dosadašnje mečeve.<br/><b>“Ne bih bio strog prema igračima, ipak su to naši reprezentativci. Grupa tih koji možda nisu zadovoljili je vrlo mala. Ostavio bih momke do marta da rade, napreduju, da ih iskoristimo za baraž”.</b></p>
      <p>Decembar, januar i februar će proći bez okupljanja reprezentacije. Nedovršena, nesređena, neuigrana Srbija se neće sastaviti sve do nekoliko dana pre meča sa Norveškom u Oslu.<br/><b>“Ne postoji mogućnost da se okupimo, tu smo potpuno nemoćni. Postoje termini u kalendaru FIFA i UEFA, tu savez i mi ne možemo ništa da učinimo, a ja bih voleo kada bih mogao da imam ove igrače svakog dana na treningu”.</b></p>
      <p>Na primedbu da Srbija ima probleme i u odbrani, gde se mnogo menja sastav i u veznom redu, gde je grupa sporih igrača, Tumbaković je rekao da bolje - nema.<br/><b>“Svako gleda iz svoje pozicije. Ne znam gde bismo pronašli druge igrače za vezni red. Uglavnom igraju isti igrači, ne menjamo tu mnogo. Danas su nam Radonjić i Maksimović tražili izmene, iako nam je Radonjić možda bio najbitniji u tom delu meča zbog brzine. Malo šta Srbija ima bolje od ovog”</b>.</p>
      <p>Pitali su Ukrajinci srpskog selektora koliki su dometi njihove reprezentacije na Evropskom prvenstvu.<br/><b>“Ovo nije bila najjača reprezentacija Ukrajine, ono što su danas pokazali je velika taktička disciplina, motivisanost, sigurnost u igri. Mislim da njihov kvalitet može da bude mnogo veći, nisu slučajno ubedljivo prvi u grupi i imaju lepu perspektivu na Evropskom prvenstvu</b>”, istakao je Tumbaković.</p>
      <p>Kvalifikacije su završene, ali "igranka" za Srbiju tek počinje. Poslednji voz kreće u martu iz Osla, ako i na njega zakasnimo, biće to potpuna katastrofa.</p>
      <p>(FOTO: MN Press)</p>
      <figure>
        <img src="https://mozzartsport.com/upload/CKEditor/13.11.2019/2.Predstava%20Idealna%20Polovina%201080x1080.jpg"/>
      </figure>
    </article>
  </body>
</html>