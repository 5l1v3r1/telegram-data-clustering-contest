<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698753/%D9%81%D8%B1%D9%85%D8%A7%D9%86%D8%AF%D9%87-%D9%86%D8%A7%D8%AC%D8%A7-%D8%A7%D8%AC%D8%A7%D8%B2%D9%87-%D8%A7%D8%AE%D9%84%D8%A7%D9%84-%D9%88-%D9%86%D8%A7%D8%A7%D9%85%D9%86%DB%8C-%D8%A8%D9%87-%D9%81%D8%B1%D8%B5%D8%AA-%D8%B7%D9%84%D8%A8%D8%A7%D9%86-%D9%86%D9%85%DB%8C%E2%80%8C%D8%AF%D9%87%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="فرمانده ناجا: اجازه اخلال و ناامنی به فرصت طلبان نمی‌دهیم"/>
    <meta property="og:description" content="کسانی که قصد اخلال، بی نظمی و تعدی به حقوق مردم را دارند یا قانون گریز هستند، بدانند که بر اساس قانون با آن‌ها محکم برخورد خواهد شد."/>
  </head>
  <body>
    <article>
      <h1>فرمانده ناجا: اجازه اخلال و ناامنی به فرصت طلبان نمی‌دهیم</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>کسانی که قصد اخلال، بی نظمی و تعدی به حقوق مردم را دارند یا قانون گریز هستند، بدانند که بر اساس قانون با آن‌ها محکم برخورد خواهد شد.</b>
      </p>
      <figure>
        <img src="https://cdn.asriran.com/files/fa/news/1398/8/26/1037955_919.jpg"/>
      </figure>
      <p>فرمانده نیروی انتظامی با بیان اینکه اجازه اخلال و ناامنی را به اخلال گران و فرصت طلبان نمی‌دهیم؛ تصریح کرد: این افراد به سزای اعمال خود خواهند رسید.</p>
      <p>سردار حسین اشتری در گفتگو با صدا و سیما تصریح کرد: در پی اتفاق‌های روز گذشته و خسارت اموال عمومی و مردمی، پلیس بلافاصله در صحنه حاضر شد و ماموریت خود را انجام داد.</p>
      <p>وی افزود: پلیس بلافاصله هر کجا اخلالی را که در روند تردد مردم و انجام کار‌های روزانه شان ایجاد شده بود، برطرف کرد.</p>
      <p>فرمانده نیروی انتظامی ادامه داد: با توجه به درخواست‌های مکرری که مردم عزیز داشتند، پلیس تا ساعات پایان شب گذشته در کنار مردم عزیزمان بود.<br/><br/>عالی‌ترین مقام انتظامی کشور اشاره کرد: سران محترم قوا، مصوبه‌ای در خصوص سوخت (بنزین) تصویب کردند و باید همه بر اساس قانون موضوع‌ها را دنبال کنند.</p>
      <p>سردار اشتری تاکید کرد: مردم ما هرگز اجازه نمی‌دهند کسانی از احساسات پاک مردم و این فضا، سوء استفاده کنند، ما نیز اجازه اخلال و ناامنی به اخلال گران و فرصت طلبان نمی‌دهیم.</p>
      <p>فرمانده نیروی انتظامی اضافه کرد: مطمئنا نیروی انتظامی در کنار مردم و در خدمت امنیت مردم است، چرا که امنیت مردم و حفاظت از اموال عمومی و مردمی خط قرمز ماست.</p>
      <p>وی ادامه داد: بحمدالله پلیس وظیفه خود را به خوبی انجام داده است و در همین جا اعلام می‌کنم کسانی که قصد اخلال، بی نظمی و تعدی به حقوق مردم را دارند یا قانون گریز هستند، بدانند که بر اساس قانون با آن‌ها محکم برخورد خواهد شد.<br/><br/>این مقام ارشد انتظامی یادآور شد: روز‌های اخیر به همت همکارانم تعدادی از اخلال گران و فرصت طلبان شناسایی شدند و برخورد لازم با آن‌ها صورت گرفته و بحمدالله وضع نسبت به روز گذشته بهتر است و به مردم عزیز تاکید می‌کنم صف خود را از صف تعداد معدودی که به دنبال اخلال و بی نظمی هستند، جدا کنند.</p>
      <p>سردار اشتری تاکید کرد: مردم عزیز هر گونه مشاهده‌ها، اخبار و اطلاعات خود را مبنی بر اخلال و بی نظمی به پلیس گزارش کنند.</p>
      <p>فرمانده نیروی انتظامی بیان کرد: ایجاد هرگونه اخلال و تخریب اموال عمومی کشور از مصادیق بازر جرم است و پلیس بر اساس وظیفه ذاتی و قانونی خود با افرادی که جرمی مرتکب می‌شوند، برخورد می‌کند.</p>
      <p>وی ادامه داد: پلیس حافظ جان، مال، ناموس و آبروی مردم و در کنار مردم است، خط قرمز ما تعدی به حقوق مردم است، امیدواریم که با هوشیاری بسیار خوبی که مردم طی روز‌های گذشته داشتند و صف خود را از تعداد معدودی فرصت طلب جدا کردند؛ همچنان این روند را ادامه دهند.<br/><br/>سردار اشتری با بیان اینکه در خدمت مردم و امنیت کشور هستیم، عنوان کرد: اجازه نخواهیم داد روند آرامش و امنیت بسیار خوبی که امروز در کشور حاکم است، دچار اخلال شود و کسانی از این فضا سوء استفاده کنند.<br/>فرمانده نیروی انتظامی در بخش دیگری از سخنان خود ادامه داد: بررسی‌های ما حاکی از خط دهی سازمان‌های ضد انقلاب و منافقین در پس پرده این تحرکات است، نهاد‌های امنیتی و انتظامی کشور، این افراد را شناسایی می‌کنند و ان شاءالله در موعد مقرر به سزای اعمال خود خواهند رسید.</p>
      <p>وی مطرح کرد: امکانات خوبی در اختیار پلیس است و ما می‌توانیم برای اشراف اطلاعاتی از این امکانات استفاده و بهره برداری کنیم.</p>
      <p>سردار اشتری در پایان گفت: لازم است همه به قانون تمکین کنند و بدانند که پلیس مجری قانون است و هر کس بخواهد به حقوق مردم تعدی کند یا سعی در اخلال نظم و امنیت داشته باشد، حتماً نیروی انتظامی برخورد می‌کند.</p>
    </article>
  </body>
</html>