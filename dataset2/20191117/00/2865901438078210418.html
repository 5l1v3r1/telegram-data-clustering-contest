<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/gavrilovic-trebalo-je-da-lopte-idu-na-berona-i-davidovca/342734"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Gavrilović: Trebalo je da lopte idu na Berona i Davidovca"/>
    <meta property="og:description" content="Nema lakih poraza za Zvezdu, ali samo radom možemo da se popravimo, kaže trener crveno-belih"/>
  </head>
  <body>
    <article>
      <h1>Gavrilović: Trebalo je da lopte idu na Berona i Davidovca</h1>
      <h2>Nema lakih poraza za Zvezdu, ali samo radom možemo da se popravimo, kaže trener crveno-belih</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>Novi udarac za Crvenu zvezdu. Drugi ove nedelje. Posle poraza od Asvela u Evroligi, došao je novi, u večitom derbiju od Partizana (75:72). A, to nikada nisu pilule koje navijači mogu lako da progutaju.</p>
      <p>Nije Partizan blistao na terenu, ali Zvezda je samo u dva navrata uspevala da povede tokom svih 40 minuta. Čak i kada joj se večiti rival „nudio“ svojim praznim hodom u napadu, crveno-beli to nisu umeli da iskoriste. Sa 20 izgubljenih lopti, nije ni čudo...</p>
      <p>Na kraju, u potpuno haotičnom finišu, Zvezda kao da se potpuno pogubila, loše odluke <b>Filipa Čovića</b> sprečile su je da dođe makar do produžetka. Ipak, trener crveno-belih <b>Andrija Gavrilović</b> nije očajavao posle meča.<br/>„<b>Čestitam Partizanu, jer su dobili utakmicu posle velike borbe. Ovako vidim derbi i zamišljam derbi. Ovo je utakmica gde ima pritisaka i to se oseća, to se vidi u procentima šuta za tri poena. Utakmica je gde bude i tehničkih i namernih grešaka. Zadovoljan sam što se ekipa koju treniram vratila iz zaostatka u prvom poluvremenu koji je bio značajan. Ono čime ne mogu da budem zadovoljan su neki brojevi i ti brojevi u skorijoj budućnosti moraju da se izmene, poboljšaju, da bismo bili jači. Skokovi u napadu između Partizana i nas (9-5), izgubljene lopte (20), naše asistencije (14). Ne kažem to da opravdam poraz, već neko vreme pričam o tome da su to važni parametri i moramo da radimo na tome da budemo bolji</b>“.</p>
      <p>Završnica utakmice – aut, izgubljena lopta, faul... Da li je bila ideja da <b>Čović</b> dobije loptu?</p>
      <p>“<b>U poslednje dve akcije su bile dve izgubljene lopte. Jedna je bila u poslednjem tajm-autu, ono što je bila zamisao jeste da Davidovac i Beron razmene blokade, očekivali smo preuzimanje i probali smo da šutnemo trojku. Nismo otvorili tu liniju, lopta je otišla na rezervnu varijantu. Sve te izgubljene lopte ulaze u onih 20</b>“.</p>
      <related>
        <a href="https://www.mozzartsport.com/kosarka/vesti/partizan-sacuvao-najbolje-za-kraj-a-covic-najgore/342730"/>
      </related>
      <p>Da li postoji hijerarhija u timu, jer se čini da se ni večeras, ni protiv Asvela nije znalo ko treba da šutne?</p>
      <p>“<b>Trebalo je lopte da idu na Berona i Davidovca. Lideri mogu da budu u odbrani, pod košu, agresivnosti... Ovog puta smo hteli da loptu imaju najbolji šuteri</b>“.</p>
      <p>Kako poraz utiče na ekipu i da li se sada ambicije u ABA ligi menjaju?</p>
      <p>“<b>Za Crvenu zvezdu nema lakih poraza. Da je bila pobeda, bilo bi značajno za tabelu. Liga je dovoljno duga, naš cilj je da uđemo u plej-of. Igrajući Evroligu i duple programe gde nema lakih protivnika, to ne pomaže za igranje ABA lige. Za to smo znali, moramo na tome da radimo, da gradimo tim, da poboljšamo formu, da se oporavljamo kada imamo ovoliko utakmica. Jedino radom to možemo</b>“.</p>
      <p>Ekipa je već skoro dve nedelje u Beogradu i radila je jakim intenzitetom, ali se to ne vidi...</p>
      <p>“<b>Danas smo odigrali 40 minuta u dobrom intenzitetu, Partizan je ekipa koja igra sa mnogo energije i u drugom periodu nije bio superioran u tom elementu i za mene je to napredak. Nisam hteo da se pravdam, ali pošto mi postavljate takvo pitanje. Imali smo jedan dan da se oporavimo i spremimo za ovakvu utakmicu posle Asvela, produžetka. Ovde opravdanja ne pomažu</b>“, istakao je Andrija Gavrilović.</p>
      <p>Posle sedam kola u ABA ligi Crvena zvezda ima četiri pobede i tri poraza.</p>
      <p><b>Foto:</b> <i>Starsport</i></p>
    </article>
  </body>
</html>