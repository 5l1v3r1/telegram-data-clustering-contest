<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/recenzie/death-stranding-unikatna-hra-aka-pride-raz-za-dekadu/"/>
    <meta property="og:site_name" content="TECHBOX"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Death Stranding – unikátna hra, aká príde raz za dekádu"/>
    <meta property="og:description" content="PS4 exkluzivita, aká sa bežne nevidí, akcentuje pohyb hráča v otvorenom svete a náročný príbeh na vstrebávanie. Ale stojí za desiatky hodín vášho času."/>
  </head>
  <body>
    <article>
      <h1>Death Stranding – unikátna hra, aká príde raz za dekádu</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Michal Korec</a></address>
      <p>
        <b>Najnovšia exkluzivita pre Sony PlayStation 4 neukazuje iba otvorený svet, ale úplne iný prístup k hre, jej postavám a významu. Takéto čosi sa vidí raz za dekádu.</b>
      </p>
      <h3>Naše hodnotenie</h3>
      <p>
        <b>95%</b>
      </p>
      <h4>Výhody</h4>
      <ul>
        <li>Absolútne netradičný herný zážitok</li>
        <li>Výborné vykreslenie postáv a sveta</li>
        <li>Odlišný prístup k nepriateľom i postupu hrou</li>
        <li>Spolupráca s inými hráčmi na diaľku</li>
      </ul>
      <h4>Nevýhody</h4>
      <ul>
        <li>Občas už príliš pomalé tempo</li>
      </ul>
      <h4>Jednou vetou</h4>
      <p>Neskutočná, hoci miestami zdĺhavá filozofická hra s otvoreným svetom, kde sa snažíte budovať nový svet i odolávať odlišným hrozbám.</p>
      <hr/>
      <p>Existuje len málo herných tvorcov, ktorí si môžu dovoliť tvoriť bez obmedzení a s veľkým rozpočtom. Hideo Kojima je jedným z posledných, čo sa nemusí schovávať v malom tíme a čakať na sponzora. Mnohí ho poznajú ako tvorcu série Metal Gear Solid, vernejší aj vďaka projektom Zone of the Enders.</p>
      <p>Kojima sa pred štyrmi rokmi rozkmotril s distribútorom Konami a možno to bola pre neho tá najlepšia vec v živote. Nový domov našiel u Sony, kde dostal veľké doláre na originálny projekt Death Stranding.</p>
      <p>V čase, keď sa predvianočná sezóna skladá bežne z klasických titulov ako NHL, FIFA, Just Dance, Call of Duty či Assassin’s Creed, sa Hideo Kojima rozhodol uviesť svoju novú hru. Od prvých ukážok znela tajomne, prvé animácie ukazovali niečo bizarne futuristické: naplavené uhynuté veľryby na pláži, malé dieťa vo vode, známi herci v neznámych úlohách. A keď prišla hrateľná ukážka, hrdina behal po horách s nákladom a niektoré odkazy zneli, že v tejto hre budete veľa chodiť a sledovať príbeh.</p>
      <p>Niežeby na tom bolo niečo zlé. Bolo by na čase, ak by sa hry neškatuľkovali iba do klasických žánrov ako akcia, adventúra, RPG a našli hlbší presah podobne ako pri filmoch či knihách.</p>
      <p>Lenže aktívny element hier núti autorov často do banálnych alebo podobných aktivít, aké ste už zažili inde. Hideo Kojima však postavil príbeh na prvé miesto a prispôsobuje mu všetko ostatné, aj celú hrateľnosť či hrdinu.</p>
      <figure>
        <img src="https://techbox.dennikn.sk/wp-content/uploads/2019/11/Death-Stranding-04.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Svet postavený a rozbitý od začiatku</h4>
      <p>Hneď v prvej hodine zistíte, že táto hra je neskutočne odlišná. Tým, že sa odohráva v budúcnosti, čakáte postapokalyptickú víziu v štýle Mad Maxa, namiesto nej vás prekvapí veľa zelene. Neznámy hrdina sa rúti po planine, zrazu preskočí neznámu ženu, motorka končí v priepasti a začínate hrať.</p>
      <p>Vaše prvé úlohy: nájsť stratený náklad a naučiť sa pohybovať. Terénne nerovnosti sú nepríjemné a učíte sa šplhať, udržať rovnováhu a čím viac škatúľ máte na chrbte, tým je pohyb ťažší. Potom začne pršať a musíte sa schovať…</p>
      <p>Dejú sa tu nevídané veci. Svet zmenila titulná udalosť menom Death Stranding, kedy sa zotrela hranica medzi životom a smrťou. Po nej sa z Pláže vyrojili bytosti menom BT a začali sa pohybovať po Zemi. Sú smrtonosné, neviditeľné a len niektorí ľudia ich vedia vycítiť – Sam má schopnosť vidieť aspoň odtlačky v piesku či blate.</p>
      <p>Keď sú BT na oblohe a začne pršať, dážď sa volá „timefall“. Ak padá na vás, starnete. Ak sa dotkne vecí, hrdzavejú. Preto je pohyb v krajine nebezpečný, nikdy neviete kde sa BT nachádzajú. Kojima na vás od začiatku chrlí neuveriteľné množstvo vlastných výrazov či udalostí.</p>
      <p>A séria pokračuje – ak človek zomiera, telo sa musí rýchlo spáliť, inak hrozí masívny výbuch, ktorý by zrovnal pol mesta so zemou. Civilizácia je preto roztrieštená, ľudia žijú izolovane v menších metropolách, do prírody sa veľmi nehrnú, hoci je nádherná, zelená, rieky sú stále čisté, akurát živočíchov tu nájdete minimum…</p>
      <p>A Kojima neprestáva: hrdina Sam má neznáme vlastnosti DOOMs, je tzv. repatriate (takže sa vie prebudiť zo smrti) a môže sa prepojiť s malým dieťaťom BB-28, čo mu pomôže pri potulkách.</p>
      <figure>
        <img src="https://techbox.dennikn.sk/wp-content/uploads/2019/11/Death-Stranding-03.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Produkcia ako z parádneho filmu</h4>
      <p>Príbeh je to najlepšie. Čím menej viete, tým viac sa pachtíte za odpoveďami a túžite odhaliť o tomto svete viac. Neskôr zistíte, že sa pohybujete v rozbitých USA – dnes sa volajú Bridges a prezidentka túži po opätovnom zjednotení. Vašou úlohou bude prepojiť jednotlivé mestá a sceliť národ.</p>
      <p>Stretnete bizarné postavy, ktoré hrajú známi herci i režiséri: Norman Reedus z Walking Dead ako Sam. Charizmatická Léa Seydoux hrá záhadnú Fragile a každý kontakt s ňou je zvláštny. Mads Mikkelsen sa objavuje v divných prestrihoch, ale aj v nich si vás rýchlo získa. 70-ročná Lindsay Wagner je dva razy omladená v dvojitej úlohe ženských postáv a hrá famózne.</p>
      <p>A dokonca sú tu dvaja režiséri: oscarový Guillermo del Toro hrá postavu Deadmana a Nicolas Winding Refn (natočil Drive) Heartmana. Osobitou mytológiou sa to tu len tak hemží a hra servíruje dlhočizné scény, kedy s otvorenými ústami iba sledujete ďalšie dejové zvraty.</p>
      <p>Len za prvé tri hodiny sa toho stane toľko ako v iných hrách za desať. Technológia pokročila, takže PS4 zvláda animácie i strih bravúrne. Úvodné titulky a každá scéna sa krásne prelína s hernými pasážami. A je fajn vidieť, že Kojima myslí aj na nehráčov a úmyselne sem vložil aj tzv. Very Easy Mode…</p>
      <figure>
        <img src="https://techbox.dennikn.sk/wp-content/uploads/2019/11/Death-Stranding-02.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Simulátor chodenia či najlepší kuriér?</h4>
      <p>Správna otázka znie: čo sa dá v takej nehostinnej budúcnosti robiť? Posmešné reakcie, že Death Stranding je drahý simulátor chôdze v prírode sa sčasti napĺňajú, ale herný systém je odlišný od toho, čo poznáte. Je potrebné popísať ho samostatne, lebo klasické pravidlá neplatia.</p>
      <p>Nie je to adventúra s voľbou dialógov. Nie je to ani akčná hra, lebo akcii sa chce Kojima skôr vyhnúť, čo potvrdzuje prístupom, že mŕtvola je detonátor a lákadlo pre BT. Nie je to bežná RPG, lebo nemá povolania či partiu postáv na výprave.</p>
      <p>Hoci vedľajších mien tu nájdete veľa, väčšinou putujete sami. Dostávate povinné úlohy, ktoré vás vedú vpred naprieč príbehom a môžete plniť veľa ostatných, ktoré spočívajú v transporte predmetov do miest či stanovených destinácií. Áno, v tom smere je hlavnou náplňou (i povolaním) Sama často omieľaná aktivita hier, a to nosenie predmetov z bodu A do bodu B.</p>
      <p>Kojima na nej postavil celý Death Stranding, ale má hlbší význam. Ste jeden z mála kuriérov, ktorí sa neboja ísť do divočiny, postaviť sa BT i gangu MULE a môžete byť prospešní nielen lídrom krajiny, ale občas aj neborákom, ktorí potrebujú liek z iného mesta. Je na vás, koľko úloh budete brať a doslova koľko nákladu si fyzicky zoberiete na chrbát či do rúk.</p>
      <p>Ťažkopádneho postupu krajinou sa nezbavíte ani v neskorších hodinách. Trápia vás ukazovatele zdravia, staminy či výdrže, učíte sa traverzovať hory, používať rebríky, laná a pomôcky. V tom smere je nádherne využitý on-line komponent: v hre ste síce sami a iných hráčov nevidíte, ale môžu vám nechať predmet (a vy im dáte like) alebo sa snažíte pomáhať rovnako.</p>
      <p>Vybudujete nejakú malú stanicu alebo stanovisko, ktoré by mohli využiť ostatní. Taký multiplayer na diaľku je niečo úplne iné, ako poznáme zo súčasného ošiaľu co-op či iných titulov, kde sa pomaly nonstop dorozumievate s mikrofónmi s inými hráčmi.</p>
      <p>V takmer všetkých iných hrách sa dostanete do bodu rýchleho cestovania. Keď objavíte lokality, môžete sa bleskovo, akoby teleportom vrátiť na tie minulé. To v Death Stranding si treba odšliapať každú misiu, cestičku a je to súčasť hry, ktorá stavila na filozofické témy. Preto nie je prekvapivé, že vás nechá samého putovať krajinou a rozmýšľať nad tým, čo hráte.</p>
      <p>Prestávky medzi putovaním sú dlhé dejové scény za odmenu. A pretože hra obsahuje množstvo symbolov či náznakov, máte čo odhaľovať. Akurát môžete získať motorku či nejaké vozidlo, ktoré vás presunie rýchlejšie ďalej, ale neraz oň prídete.</p>
      <figure>
        <img src="https://techbox.dennikn.sk/wp-content/uploads/2019/11/Death-Stranding-06.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Spájanie civilizácií a boj len naoko?</h4>
      <p>V neskorších fázach hra trošku priostrí. Dostanete aj nejaké zbrane, ale pri vybuchujúcich telách nie je asi rozumné páliť po nepriateľoch a volíte skôr infiltračný postup. Áno, MULE sa tvári ako gang a paradoxne ho tvoria bývalí kuriéri ako Sam.</p>
      <p>Postava Higgs má byť klasický zločinec, ale nie je to také jednoduché. Oveľa zaujímavejšie sú strety s BT: vaše mechanické rameno pípa ako o život v ich blízkosti, tlačidlom R1 zadržiavate dych, aby vás nenašli a len pomalými krokmi sa chcete dostať niekam ďalej. A predstavte si, že aj pri takej konštelácii sa hra pokúša o dramatické momenty v štýle súbojov s bossmi…</p>
      <p>V jadre ide skôr o tú civilizáciu a odhaľovanie príbehu. Neskôr sa snažíte budovať čosi väčšie, no hra sa neustále sústredí na hlavnú postavu. A tá sa istým spôsobom vyvíja: povolanie kuriér má špecifiká, takže za každú úspešnú zásielku dostávate rozličné body: za nepoškodený tovar, čas doručenia a iné atribúty.</p>
      <figure>
        <img src="https://techbox.dennikn.sk/wp-content/uploads/2019/11/Death-Stranding-05.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>PS4 vyžmýkaná na maximum</h4>
      <p>Death Stranding pôsobí na prvotnom modeli PS4, launch kúsku z decembra 2013 obdivuhodne. V 1080p rozlíšení beží úplne hladko a vyzerá nádherne. PS4 Pro sa prirodzene vypne ešte k lepšiemu výkonu a 4K, no je neuveriteľné sledovať, koľko výkonu a ako tento otvorený svet Sony platformy zvládajú.</p>
      <p>Hudobná stránka pôsobí ako balzam na dušu: popri vynikajúcom dabingu počúvate soundtrack od kapely Low Roar a ten znie najmä vo vybraných momentoch, keď sa blížite k civilizácii po dlhom treku. Výborná správa pre lokálnych hráčov: Death Stranding obsahuje aj české titulky.</p>
      <h4>Ohúri mnohých, a neprejde ju každý</h4>
      <p>Death Stranding je úžasná hra v tom, že kašle na osvedčené koncepty a robí toľko veci inak až sa mnohí hráči budú zdráhať dohrať ju do konca. Nie je to krátka hra, 50-60 hodín si rezervuje iba pre príbeh, okolo stovky pýta kompletné prejdenie.</p>
      <p>
        <b>Je to ale vynikajúci titul, ktorý ide proti prúdu a robí strašne veľa vecí inak. Nejde mu o strieľanie do ľudí, skákanie po hlavách či zvyšovanie levelu. Filozofický presah a iný dejový zážitok z neho robia unikát nielen pre majiteľov PS4. Taká hra prichádza azda raz za generáciu.</b>
      </p>
    </article>
  </body>
</html>