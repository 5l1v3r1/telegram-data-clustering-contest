<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773879,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="וואווי צפויה לקבל עוד שבועיים של חסד מהחרם האמריקאי"/>
    <meta property="og:description" content="הבית הלבן צפוי להאריך את הפטור שניתן לחברות אמריקאיות כדי לאפשר להן להמשיך ולנהל קשרי מסחר עם וואווי. ההארכה הנוכחי תהיה קצרה בהרבה מהקודמת שעמדה על 3 חודשים מאוגוסט שעבר"/>
  </head>
  <body>
    <article>
      <h1>וואווי צפויה לקבל עוד שבועיים של חסד מהחרם האמריקאי</h1>
      <h2>הבית הלבן צפוי להאריך את הפטור שניתן לחברות אמריקאיות כדי לאפשר להן להמשיך ולנהל קשרי מסחר עם וואווי. ההארכה הנוכחי תהיה קצרה בהרבה מהקודמת שעמדה על 3 חודשים מאוגוסט שעבר</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">רפאל קאהאן</a></address>
      <p>הבית הלבן צפוי להוסיף שבועיים לפטור של וואווי אותו התקינה באוגוסט שעבר. על פי דיווח של סוכנות רויטרס אמש (שבת), הבית הלבן צפוי להכריז על ההארכה בתחילת השבוע. עם היכנסו לתוקף תוארך התקופה במהלכה יכולות חברות אמריקאיות לסחור עם וואווי.</p>
      <p>אם הפטור אכן ייכנס לתוקפו מדובר בחדשות טובות מאוד עבור החברה הסינית, אך עוד יותר עבור החברות האמריקאיות שמוכרות או קונות ממנה ציוד, טכנולוגיה וחלקים. הפטור חשוב עבור חברות תקשורת אמריקאיות, בעיקר אלה הפועלות באיזורים כפריים או מרוחקים. רבות מהן עושות שימוש בציוד של וואווי בגלל העלויות הנמוכות משמעותית בתפעול וברכישה שלו ביחס לציוד מערבי.</p>
      <figure>
        <img src="https://images1.calcalist.co.il/PicServer3/2019/05/21/907473/12_l.jpg"/>
        <figcaption>מימין מייסד וואווי רן ז'נגפיי ונשיא ארה"ב דונלד טראמפ <br/>צילומים: טי.אן.אס, בלומברג</figcaption>
      </figure>
      <p>השתת החרם הביא לא מעט מהספקיות האלה לאיים שאם לא יוחרגו הן ייאלצו להפסיק את שירותי התקשורת שהן מספקות. התוצאה תהיה שיבוש חמור של שירותי הסלולר באיזורים בהם ישנה גם כך פריסה מוגבלת של שירותי תקשורת. תוצאה נוספת של שיבוש כזה עשויה להתבטא בירידה בפעילות הכלכלית ובהגברת הפער הדיגיטלי.</p>
      <p>בשבוע שעבר, האשים התובע הכללי האמריקאי, וויליאם בארר שחברות כגון וואווי ו-ZTE "אינן אמינות ואי אפשר לסמוך עליהן". במקביל הוא גיבה הצעה למנוע מספקיות התקשורת המרוחקות לקבל גישה לקרן פדרלית בת 8.5 מיליארד דולר שתאפשר להן לרכוש ציוד ושירותים מהחברות הסיניות.</p>
      <p>גם משרד המסחר האמריקאי בודק האם ניתן לאפשר לחברות אמריקאיות לקבל פטורים נקודתיים למכירה של ציוד וטכנולוגיה לוואווי. זו מנסה בשנה האחרונה לצמצם את התלות שלה בטכנולוגיה אמריקאית, אך היא עדיין זקוקה לה עבור מוצרים ייחודיים כגון שבבים או תוכנה שחשובים מאוד לפעילות ייצור הסמארטפונים שלה למשל.</p>
    </article>
  </body>
</html>