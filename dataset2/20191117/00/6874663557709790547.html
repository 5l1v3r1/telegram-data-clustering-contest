<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773890,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="נתניהו בכנס הימין: &quot;ממשלת מיעוט - פיגוע לאומי היסטורי&quot;"/>
    <meta property="og:description" content="ראש הממשלה בנימין נתניהו תקף את ראשי כחול לבן, ואמר ב&quot;כנס החירום&quot; של הליכוד בתל אביב: &quot;הולכתם שולל את המצביעים שלכם. זו ממש גניבת דעת&quot;. כחול לבן בתגובה: &quot;תושבי הדרום לא זכו ל'כנס חירום', גם לא החולים שזרוקים במסדרונות. כרגיל, נתניהו דואג רק לנתניהו&quot;"/>
  </head>
  <body>
    <article>
      <h1>נתניהו בכנס הימין: "ממשלת מיעוט - פיגוע לאומי היסטורי"</h1>
      <h2>ראש הממשלה בנימין נתניהו תקף את ראשי כחול לבן, ואמר ב"כנס החירום" של הליכוד בתל אביב: "הולכתם שולל את המצביעים שלכם. זו ממש גניבת דעת". כחול לבן בתגובה: "תושבי הדרום לא זכו ל'כנס חירום', גם לא החולים שזרוקים במסדרונות. כרגיל, נתניהו דואג רק לנתניהו"</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">ynet</a></address>
      <p>ראש הממשלה בנימין נתניהו שב והזהיר הערב (יום א') ב"כנס חירום" של הליכוד באקספו תל אביב מפני הקמת ממשלת מיעוט של בני גנץ בתמיכת הרשימה המשותפת: "אנחנו מבינים שאנחנו חייבים להתכנס לפעולת חירום מול מצב חירום". לדבריו, "אם תקום ממשלת מיעוט כזאת יחגגו בטהרן, ברמאללה ובעזה כמו שהם חוגגים אחרי כל פיגוע, אבל זה יהיה פיגוע לאומי היסטורי במדינת ישראל ואסור שזה יהיה".</p>
      <p>"אנחנו נמצאים ברגע גורלי למדינת ישראל. ראשי כחול לבן, בני גנץ, גבי אשכנזי ובוגי יעלון החליטו להקים ממשלת מיעוט שתהיה תלויה בחברי הרשימה הערבית המשותפת. כשאני אומר ערבית, אני לא מדבר על ערבים", אמר נתניהו והבהיר כי "ערבים יכולים להיות ציונים ותומכים במדינת ישראל אבל אלה אינם ציונים ואינם תומכים במדינת ישראל". הוא לא הזכיר בנאומו את יו"ר ישראל ביתנו אביגדור ליברמן שאיתו נפגש זמן קצר לפני הכנס.</p>
      <p>הוא קרא לבני גנץ: "אני מבקש לפנות אליך ואני רוצה להבהיר לך, הם רוצים להעמיד אותך לדין כפושע מלחמה. גם את גבי אשכנזי ובוגי יעלון הם רוצים להעמיד כפושעי מלחמה. זו סטירת לחי למי שהצביע לך. זו פגיעה חמורה בדמוקרטיה הישראלית".</p>
      <p> </p>
      <p>הכנס אורגן שלושה ימים לתום המנדט של יו"ר כחול לבן בני גנץ ושעה קלה לאחר שנתניהו סיים את פגישתו עם יו"ר ישראל ביתנו אביגדור ליברמן. כותרת הכנס: "עוצרים ממשלת מיעוט מסוכנת שתלויה בתומכי טרור". הקהל קידם את נתניהו בקריאות "ביבי מלך ישראל", והוא מצדו עצר קריאות בוז מצד הקהל לראשי כחול לבן. נתניהו אמר כי אסור שממשלת מיעוט תקום, "לא ליום אחד, אפילו לא לרגע אחד".</p>
      <p>נתניהו הזכיר כי הבטחת הבחירות של ראשי כחול לבן הייתה "ישראל לפני הכול", "ועכשיו האמת מתגלה, לא ישראל לפני הכול, השלטון לפני הכול. אנחנו הזהרנו, אני וחבריי, אמרנו שהם יקימו גוש חוסם וממשלת מיעוט עם הרשימה המשותפת והם כל הזמן הכחישו. אז אני רוצה לשאול את בני גנץ ויאיר לפיד - מה נשתנה? הרי אתם עושים איתם מו"מ פוליטי עכשיו. אתם עושים איתם גוש עכשיו. אתם עושים איתם ממשלה עכשיו. כלומר אתם הולכתם שולל את המצביעים שלכם. זו ממש גניבת דעת. ואתם עוד מדברים על דמוקרטיה, טוהר המידות. זה לא נתפס, זה בלתי אפשרי".</p>
      <p>  </p>
      <figure>
        <img src="https://images1.calcalist.co.il/PicServer3/2019/11/17/948103/21_l.jpg"/>
        <figcaption>נתניהו, הערב <br/>צילום: טל שחר</figcaption>
      </figure>
      <p>בפנייה לראשי כחול לבן, אמר: "אתם צריכים לגלות אחריות לאומית. ולכן אני קורא לכם, תתייצבו ברגע זה, הערב, ותאמרו לעם בצורה חדה וברורה שאתם מורידים מעל הפרק את הריעון ההזוי של ממשלה שנשענת על חברי הרשימה הערבית המשותפת. רבים רבים בעם מבינים את הסכנה. מה שצריך עכשיו זה אחדות, אחדות ולא מיעוט. גם אתם יודעים את האמת. שהאמת איתנו והצדק איתנו והעם איתנו. תורידו את הרעיון ההזוי הזה עכשיו עוד הערב".</p>
      <p>  </p>
      <p>לפני נתניהו עלו לבמה שורת פוליטיקאים ופעילים. ח"כ מיקי זוהר אמר: "אני גאה ושמח לראות את האולם מלא במאות, אלפים של תומכים. ישר כוחכם, אתם הכוח והעוצמה של הליכוד והמדינה". פעילת הימין דניאלה וייס אמרה: "אנחנו אוהבים אותך ארץ ישראל. זה לא רק עניין של הליכוד או הימין. זה עניין של קריאה של כל הדורות לשמור על ארץ ישראל כולה ולהמשיך לשמור על ארץ ישראל בחסדי השם".</p>
      <p>  </p>
      <p>בועז קוקיא, שבנו לוחם הנח"ל סמל רון קוקיא נרצח בפיגוע טרור בערד אמר: "עצוב לי כאיש צבא וכאזרח שיש בכנסת ישראל ח"כים ערבים של הרשימה המשותפת, ח"כים אנטי-ציונים ותומכי טרור. עצוב שזה המצב. עצוב ומסוכן שבעתיים שהמפלגה של גנץ וליברמן בכלל נושאים ונותנים וחושבים ובכלל להקים ממשלת מיעוט בתמיכת הרשימה המשותפת".</p>
      <p>נתניהו שב והזהיר ביממה האחרונה מפני תרחיש של ממשלת מיעוט של גנץ בתמיכת הרשימה המשותפת. בטרם כניסתו של נתניהו לאולם נאספו כמה מאות מתומכיו וחברי כנסת של הליכוד. תומכי נתניהו אמרו כי "העם דורש צדק משפטי" לקראת ההכרעה בענייניו המשפטיים של נתניהו.</p>
      <p>  </p>
      <p>
        <b>לפיד: נתניהו רוצה בחירות בעצת עורכי דינו</b>
      </p>
      <p>במקביל לנאום נתניהו נועדו ראשי כחול לבן במטה המפלגה בתל אביב. מכחול לבן נמסר בתגובה לאירוע של הליכוד: "תושבי הדרום לא זכו ל'כנס חירום', גם לא החולים שזרוקים במסדרונות בתי החולים, לא הקשישים ולא הנכים. כרגיל, נתניהו דואג רק לנתניהו".</p>
      <p>יאיר לפיד אמר לפני פגישת ראשי כחול לבן: "אם נתניהו כל כך היסטרי מהרעיון של ממשלת מיעוט, שיבוא ויקים איתנו ממשלחת אחדות. שייפרד מהגוש החרדי-משיחי הזה, שיסכים להיות שני ברוטציה ותהיה לנו תוך 48 שעות ממשלת אחדות אזרחית כלכלית טובה שתעבוד בשביל אזרחי ישראל. זו הייתה המטרה שלנו מהיום הראשון וזו המטרה שלנו גם היום. הבעיה היחידה היא שנתניהו החליט בעצת עורכי דינו שהוא הולך לבחירות, והוא עושה הכל כדי שמדינת ישראל תגיע לבחירות".</p>
      <p>למרות שחלק מראשי סיעות הימין הבהירו לנתניהו שלא יגיעו לכינוס, התייצבו חברי רשימת הליכוד והוזמנו אליו פעילי ליכוד מרכזיים. ההזמנות לכנס הופצו בקבוצות הוואטסאפ של הליכוד בניסיון לייצר נוכחות גדולה ככל שניתן.</p>
      <p>  </p>
      <figure>
        <img src="https://images1.calcalist.co.il/PicServer3/2019/11/17/948108/22_l.jpg"/>
        <figcaption>ראשי כחול לבן נפגשים במקביל לנאום ראש הממשלה <br/>צילום: אלעד מלכה</figcaption>
      </figure>
      <p>מוקדם יותר היום התכנסו ראשי "בלוק הימין" לפגישה במשרדו של ראש הממשלה נתניהו בירושלים, שלושה ימים לפני החזרת המנדט של בני גנץ לנשיא. ראשי מפלגות הימין והמפלגות החרדיות סיכמו להתכנס מחר פעם נוספת עם כל חברי הכנסת מטעמם.</p>
      <p>  </p>
      <p>נשיא המדינה ראובן ריבלין אמר היום כי לדעתו, "אפשר להקים ממשלה. הפערים הם פערים אישיים יותר מאשר פערים הגותיים, מחשבתיים, פוליטיים או צורכי המדינה". במקביל נועדו צוותי המשא ומתן של כחול לבן וישראל ביתנו ואותתו שהם קרובים להסכם: "הושגה התקדמות של ממש בניסוח קווי היסוד, ובפרט בנושאים הנוגעים לענייני דת ומדינה", מסרו בתום פגישתם.</p>
      <p>  </p>
      <p>"הפתרון לפלונטר הפוליטי זה ממשלת ימין", אמרה איילת שקד בכניסה לישיבה הבוקר של "בלוק הימין". "ליברמן והחרדים צריכים להגיע להסכמות ביניהם, ואני חושבת שזה אפשרי. כבר זמן רב אני עושה מה שאני יכולה כדי שתקום ממשלת ימין". שקד ציינה כי "אפשר לגשר על הפערים בין ליברמן לחרדים - ואין שום סיבה לגרור את המדינה למערכת בחירות שלישית. כרגע, כמו שזה נראה, אנחנו שועטים לכיוונה".</p>
      <p>בניגוד לשקד, חבר הכנסת משה גפני אמר בסוף הפגישה כי ביהדות התורה לא מוכנים לוותר בשביל ישראל ביתנו. "אולי שליברמן יתחיל לוותר גם לנו? שיפסיק להסית נגדנו. אפשר להתפשר על תפקידים - אבל לא על דברים עקרוניים שקשורים למדינה יהודית ודמוקרטית", אמר חבר הכנסת.</p>
      <p>  </p>
      <p>ליברמן אמר מוקדם יותר הבוקר באולפן ynet כי הוא פועל בכל כוחו למניעת בחירות נוספות. "לא אפסו הסיכויים לממשלת אחדות", אמר ליברמן. "יש לנו זמן עד יום שלישי, ואנחנו עושים הכול כדי למנוע בחירות. ממשלת מיעוט לא עושה שכל".</p>
      <p>ליברמן הוסיף כי "מה שמפריד בין אחדות לאומית לבחירות זה חוסר מנהיגות של שני אנשים - אחד לא מוכן לקבל את מתווה הנשיא לנבצרות, והשני לא מוכן להיפרד מהגוש שלו. אני מצפה ששני האישים ישאירו את כל השיקולים האישיים בצד. כל האופציות על השולחן".</p>
      <p>  </p>
      <p>על "כינוס החירום" שעורך נתניהו הערב בתל אביב אמר ליברמן כי "מה שקורה היום ברשתות, בעיקר מרחוב בלפור, מעיד על אובדן עשתונות. לא הייתי רוצה לראות ראש ממשלה בשום סיטואציה מאבד את שיקול הדעת ואת קור הרוח, ואני מסתכל על כל מי שמכריז שני כינוסים היום ועוד כינוס מחר".</p>
    </article>
  </body>
</html>