<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698773/%D8%A2%D9%85%D8%A7%D8%B1-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D8%A7%D8%B2%D8%AF%D8%A7%D8%B4%D8%AA-%D9%87%D8%B2%D8%A7%D8%B1-%D9%86%D9%81%D8%B1-%D8%AA%D8%AC%D9%85%D8%B9-%D8%AF%D8%B1-100-%D9%86%D9%82%D8%B7%D9%87-%DA%A9%D8%B4%D9%88%D8%B1-%D8%AD%D9%85%D9%84%D9%87-%D8%A8%D9%87-100-%D8%A8%D8%A7%D9%86%DA%A9-%D9%88-57-%D9%81%D8%B1%D9%88%D8%B4%DA%AF%D8%A7%D9%87-%D8%A8%D8%B2%D8%B1%DA%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="آمار اعتراضات: بازداشت هزار نفر / تجمع در 100 نقطه کشور/ حمله به 100 بانک و 57 فروشگاه بزرگ"/>
    <meta property="og:description" content="بیشترین آسیب به اموال عمومی در خوزستان، تهران، فارس و کرمان."/>
  </head>
  <body>
    <article>
      <h1>آمار اعتراضات: بازداشت هزار نفر / تجمع در 100 نقطه کشور/ حمله به 100 بانک و 57 فروشگاه بزرگ</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>بیشترین آسیب به اموال عمومی در خوزستان، تهران، فارس و کرمان.</b>
      </p>
      <p>براساس برآورد یک نهاد امنیتی در اعتراضات اخیر بیش از 87 هزار نفر مشارکت داشتند که حدود 1000 نفر بازداشت شدند. این اعتراضات در حدود 100 نقطه ایران روی داده است.<br/><br/>به گزارش عصرایران، خبرگزاری فارس به نقل از یک نهاد امنیتی، برآوردهایی را درباره جزئیات اعتراضات اخیر به افزایش قیمت بنزین اعلام کرد که مهمترین بخش های آن به این شرح است:</p>
      <p>- تاکنون حدود 1000 نفر در ناآرامی‌های اخیر در کل کشور بازداشت شده‌اند.</p>
      <figure>
        <img src="https://cdn.asriran.com/files/fa/news/1398/8/26/1037982_743.jpg"/>
      </figure>
      <p>- تعداد کل معترضیان و آشوبگران از شب جمعه تاکنون مجموعا 87 هزار و 400 نفر برآورد شده که از این میزان حدود 82200 نفر مرد و 5200 نفر آنها زن بوده اند.<br/><br/><br/>شرح عکس: خشونت درباره اعتراضات اخیر ایران - زمان و مکان عکس مشخص نیست- خبرگزاری فارس</p>
      <p>-  از میان 1080 شهر و شهرستان کشور، اعتراضات و تجمعات کوچک و بزرگ در 100 نقطه کشور صورت گرفته که جمعیت این تجمعات بین 50 تا حداکثر 1500 نفر تخمین زده شده است.</p>
      <p>- حجم خشونت و میزان تخریب آشوبگران نسبت به تجمعات دی ماه 96 گسترده‌تر و مخرب‌تر بوده و در نتیجه آسیب‌های جانی و مالی در مقایسه با آن افزایش داشته است.</p>
      <p>- در استانهای خوزستان، تهران، فارس و کرمان بیشترین آسیب به اموال عمومی زده شده است.</p>
      <p>- آمار دقیقی از میزان کشته شده ها در دسترس خبرنگار فارس نیست اما بیشترین تلفات مربوط به حمله اوباش مسلح به انبارهای نفتی و مقرهای نظامی بوده است که در جریان جلوگیری از انفجار انبارهای نفتی و خلع سلاح مقرهای نظامی به وقوع پیوسته است. تعدادی از نیروهای پلیس و مردمی نیز در این حملات به شهادت رسیدند.<br/><br/>- بیش از 100 بانک و 57 فروشگاه بزرگ فقط در یک استان به آتش کشیده شده و یا به غارت رفته است.</p>
      <p>- به عنوان نمونه در یکی از تلخ‌ترین حوادث شب گذشته در استان تهران بعد از حمله اوباش به یک بانک و آتش زدن آن، کل ساختمان و طبقات بالایی آن که مسکونی بوده است، دچار حریق شده و عده‌ای در پشت بام ساختمان محبوس شده‌اند.</p>
      <p>ورود آتش‌نشانی به صحنه به دلیل اجتماع اغتشاشگران و توقف ماشین‌ها با تاخیر قابل توجهی صورت گرفته و در لحظات آخر با تلاش مردم و اقدام پلیس جلوی یک فاجعه انسانی گرفته شده است.</p>
      <p>- در تهران و شهرستانها کار شناسایی ماشین‌هایی که اقدام به بستن خیابان‌ها می کردند انجام شده است که از امروز مراحل بازداشت آنها اجرایی می شود.<br/><br/>- بخش قابل توجهی از معترضان صرفا در محل تجمعات حاضر بوده و با هسته مرکزی اغتشاشات همراهی نداشتند. با این حال برای بسیاری از آنها پیامک هشدار توسط دستگاههای امنیتی ارسال شده است.</p>
    </article>
  </body>
</html>