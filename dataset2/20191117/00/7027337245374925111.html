<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698747/%D8%AF%DB%8C%D9%88%D8%A7%D8%B1%D9%86%DA%AF%D8%A7%D8%B1%D9%87%D8%A7%DB%8C-%D8%A7%D8%B9%D8%AA%D8%B1%D8%A7%D8%B6%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D9%84%D9%88%DA%A9%D8%B3-%D8%A8%DB%8C%D8%B1%D9%88%D8%AA-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="دیوارنگارهای اعتراضی در مناطق لوکس بیروت (+عکس)"/>
    <meta property="og:description" content="بازسازی سازه‌های این منطقه به سبک ساختمان‌های &quot;نئو- ونیزی&quot; و &quot;نئو-موری&quot; توسط مرکز املاک و شرکت ساخت و ساز نخست‌وزیر میلیاردر سابق &quot;سعد حریری&quot; انجام شده است."/>
  </head>
  <body>
    <article>
      <h1>دیوارنگارهای اعتراضی در مناطق لوکس بیروت (+عکس)</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>بازسازی سازه‌های این منطقه به سبک ساختمان‌های "نئو- ونیزی" و "نئو-موری" توسط مرکز املاک و شرکت ساخت و ساز نخست‌وزیر میلیاردر سابق "سعد حریری" انجام شده است.</b>
      </p>
      <p>خلق یک "ققنوس" بزرگ طلایی با بال‌هایی گسترده بر فراز جنگل‌های کوهستانی و در حال سوختن لبنان روی دیوارهای بخش مرکزی بیروت (پایتخت)، "اعتراض هنری "روی دیوارهای این شهر است.</p>
      <p>به گزارش عصر ایران، خبرگزاری فرانسه در متنی به نقاشی های برگرفته از اعتراضات لبنان بر دیوارهای بیروت پرداخت. در این گزارش می خوانیم: "حیات ناظر" نقاش این اثر، این طرح و نقاشی را به دیوارهای بیروت اضافه کرده است.</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/26/1037947_690.jpg"/>
      </figure>
      <p>در آستانه ماه دوم اعتراضات لبنان، نقاشی و آثار گرافیکی روی دیوارهای مناطق مرکزی چهره بیروت را تغییر داده است.</p>
      <p>از 17 اکتبر (25 مهر) سال جاری، شعار ده‌ها هزار لبنانی در اطراف دو میدان اصلی "شهدا" و "ریاض الصلح" بیروت علیه سیاستمداران این کشور شنیده می‌شود.</p>
      <p>"ناظر" هنرمند 32 ساله لبنانی یکی از معترضان هنرمند به شرایط لبنان است که معمولا در این مناطق بیروت دیده نمی‌شود. آثار او بیشتر در بوتیک‌های شیک و ساختمان‌های لاکچری به کار می‌رود اما این اعتراضات اولین تجربه هنر خیابانی این نقاش به شمار می‌آید.</p>
      <p>او در حالی که کنار بطری‌های رنگ سبز، قرمز و زرد خود سیگار می‌کشد در این باره گفت: تصمیم گرفتم به خیابان بیایم و از مردم  الهام بگیرم.</p>
      <p>سپس او به سمت نقاشی "ققنوس" باز گشته و آخرین قلم‌هایش را روی پرنده افسانه‌ای بر فراز جنگل‌های در حال سوختن می‌کشد. این نقاشی به آتش‌سوزی جنگل‌های کوهستانی لبنان کمی قبل از تظاهرات لبنان اشاره دارد.</p>
      <p>وی در این باره گفت: ققنوس به ما یادآوری می‌کند که لبنان نباید امید خود را از دست بدهد. زمان سقوط باید دوباره بلند شد و به سمت آزادی پرواز کرد تا به حقوق خود برسیم.</p>
      <p>
        <b>نماد سرمایه‌داری</b>
      </p>
      <p>سد بتونی که "ناظر" روی آن نقاشی می‌کند، از دیوارهای بلندی است که از سازه و مقر سازمان ملل در بیروت محافظت می‌کند، اما اینک به "دیوار انقلاب" برای نقاشان تبدیل شده و با تصاویر و نقاشی‌های ویژه‌ای تزئین می‌شود.</p>
      <p>یکی از دیگر معترضان در این میان شعار "به پا خیزید" را همراه با دستی بنفش با نماد V انگلیسی به نشانه پیروزی نقاشی کرده است.</p>
      <p>در بخش‌های دیگر این دیوار و‌ سازه‌های دیگر نزدیک به این منطقه،  تصاویر و شعارهای دیگری کشیده و نوشته شده است. "انقلاب ما فمنیستی است"، "عشق جرم نیست" و "ما کاخ‌های شما را می‌سوزانیم" از شعارنوشته‌های روی دیوارها هستند.</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/26/1037948_899.jpg"/>
      </figure>
      <p>روی برخی از دیوارها نیز کاریکاتور مقامات سیاسی این کشور مانند سعد حریری نخست‌وزیر مستعفی، " نبیه بری" سخن‌گوی پارلمان و رئیس بانک مرکزی این کشور " راید سلامه" نیز با شعارهای مختلف دیده می‌شود.</p>
      <p>مقایسه این منطقه با قبل از بازسازی جنگ‌های داخلی این کشور بین سال‌های 1975- 1990 قابل توجه است.</p>
      <p>امروز "برج ساعت رولکس" در مقابل پارلمان که با نیروهای امنیتی محاصره شده با بانک‌ها، خانه‌های لوکس و مراکز تجاری فروش برندهای فرانسوی پر شده است.</p>
      <p>بازسازی سازه‌های این منطقه به سبک ساختمان‌های "نئو- ونیزی" و "نئو-موری" توسط مرکز املاک نخست‌وزیر میلیاردر سابق "سعد حریری" انجام شده است.</p>
      <p>آنها هدف از این سبک ساخت و ساز را جذب سرمایه‌گذاری گردشگران ثروتمند کشورهای خلیج فارس اعلام کرده‌اند.</p>
      <p>"سلیم موحد" هنرمند و فعال اجتماعی لبنانی با اشاره به یکی از نقاشی‌هایش رو دیوار گفت: شهر به نماد سرمایه‌داری تبدیل شده است.</p>
      <p>او در ادامه روی یکی از موانع پلاستیکی پرید و حین ادامه نقاشی دیواری‌اش در کنار چند تصویر گاو نوشت: "آینده انقلاب ما چیست"؟</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/26/1037949_494.jpg"/>
      </figure>
      <p>اعتراضات مردم لبنان مانند اعتراضات در دیگر نقاط خاورمیانه و آمریکای لاتین سیاسی و اقتصادی است.</p>
      <p>موحد در این باره گفت: در این مطالبات آزادی‌های شخصی نیز مطرح می‌شود که پایه و اساس هر انقلابی است.</p>
      <p>موحد می‌گوید: در تمامی نقاشی‌های دیواری "نمادگرایی" دیده می‌شود.</p>
      <p>این هنرمند در حین رنگ‌پاشی روی دیوارها گفت: مردم می‌گویند ما نمی‌توانیم این ساختمان‌ها لمس کنیم، ما نمی‌توانیم در آنها زندگی کنیم، بنابراین نشان و اثر خود را روی آن می‌گذاریم.  </p>
      <p>موحد از حمله عده‌ای مهاجم در این منطقه به خودش و دزدیده شدن دوچرخه‌اش می‌گوید.</p>
      <p> وی در این باره گفت: امیدوارم این نقاش ها حفظ شود. این نقاشی‌ها خاطره یک قیام است. اگر این نقاشی‌ها پاک شود، ما فراموش خواهیم شد.</p>
      <p>"ریدا مولوا" یک مشاور تجاری پس از ترک جلسه خود در این مناطق راه می‌رود: کاری که قبلا هرگز انجام نداده است.</p>
      <p>او در این باره گفت: احساس می‌کنم این منطقه را بیشتر از همیشه دوست دارم.</p>
      <p>عکس: خبرگزاری فرانسه</p>
      <figure>
        <img src="https://cdn.asriran.com/files/fa/news/1398/8/26/1037950_839.jpg"/>
      </figure>
      <p>وی افزود: این مکان جایگاهی است که همه باید از آن بهره‌مند شوند. اما طبقه حاکم آن را به دست آورده است.</p>
      <p> </p>
    </article>
  </body>
</html>