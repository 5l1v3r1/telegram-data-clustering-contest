<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238408-video-kozaka-tesi-ze-divaci-sa-chodia-pozerat-na-slovan-buducnost-bardejova-je-opat-zahmlena"/>
    <meta property="og:site_name" content="ProFutbal"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="VIDEO: Kozáka teší, že diváci sa chodia pozerať na Slovan. Budúcnosť Bardejova je opäť zahmlená"/>
    <meta property="og:description" content="Bratislavský Slovan pricestoval na dohrávaný zápas 4. kola Slovnaft cup-u do Bardejova bez štvorice reprezentantov Greifa, Šporara, Božikova a Holmana. Navyše, kvôli zraneniam nemohol tréner Kozák nasadiť do hry ani Mohu, Apaua, Čavrića a Strelca. Na výkone „belasých“ proti druholigistovi sa to ale vôbec neprejavilo."/>
  </head>
  <body>
    <article>
      <h1>VIDEO: Kozáka teší, že diváci sa chodia pozerať na Slovan. Budúcnosť Bardejova je opäť zahmlená</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Tomáš Zagiba</a></address>
      <p>Bratislavský Slovan pricestoval na dohrávaný zápas 4. kola Slovnaft cup-u do Bardejova bez štvorice reprezentantov Greifa, Šporara, Božikova a Holmana. Navyše, kvôli zraneniam nemohol tréner Kozák nasadiť do hry ani Mohu, Apaua, Čavrića a Strelca. Na výkone „belasých“ proti druholigistovi sa to ale vôbec neprejavilo.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftomas.zagiba.rtvs%2Fvideos%2F672999953525122%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Bardejov, ktorý sa pýši jednou z najlepších defenzív v II. lige, absolútne nezvládol vstup do zápasu. Už v 8. minúte otvoril skóre Ratao, o dve minúty neskôr sa presadil Daniel a v dvadsiatej minúte po rohovom kope hlavou aj Ljubičić. Keď po polhodine hry zvýšil na 4:0 svojim druhým gólom Daniel, vyzeralo to na poriadny debakel. </p>
      <figure>
        <img src="https://profutbal.sk/static/article/2019/11/5dd079ad1beb4/content/5dd07b72cbe51.jpg"/>
        <figcaption>Na duel proti úradujúcemu majstrovi Slovenska a lídrovi Fortuna ligy bolo zvedavých takmer 3100 divákov (<a href="http://ahojbardejov.sk/clanky/clanok/4293/slovan-si-v-pohari-poradil-s-partizanom-vyhral-rozdielom-triedy/?fbclid=IwAR0l-GqNDJDJTeMku-sUBz82RrGairPhZ0JXu5kfpmJZF-EZ0gSesHR_b2Q#a-prettyPhoto[J4CUYQVDGS]/2/">foto: ahojbardejov.sk</a>)</figcaption>
      </figure>
      <p>Tesne pred odchodom do šatní vyslal prvú strelu smerom na bránu Michala Šullu domáci Michal Horodník, jeho pokus ešte nešťastne tečoval Vernon De Marco a lopta zapadla do siete. Partizán spravil cez prestávku v zostave dve zmeny, no ubehlo len pár sekúnd z druhého dejstva a Dejan Dražić strelil piaty gól fortunaligistu. Posledné slovo mal po faule Vernona De Marca z pokutového kopu Horodník, ktorý svoj pokus chladnokrvne premenil a zmiernil prehru Bardejova so Slovanom (2:5).</p>
      <h3>Hlavne, že to nebolo na nulu</h3>
      <p><i>„Myslím si, že kvalita Slovana je niekde úplne inde. Škoda, že sme rýchlo inkasovali dva góly. Druhý polčas bol z našej strany lepší, no Slovan dokázal, že je momentálne jednoznačne najlepší klub na Slovensku a zaslúžene postúpil ďalej,“</i> uznal kvality súpera dvojgólový <b>Horodník</b>, ktorý bezprostredne po stretnutí netušil, čo ho zásahy do siete úradujúceho majstra budú stáť: <i>„To naozaj neviem. Mňa hlavne teší fakt, že sme skórovali, to, že sa to podarilo mne je iba čerešnička. Som rád, že sme neprehrali na nulu a potešili sme ľudí, ktorí dnes prišli v hojnom počte. Ďakujeme im za to.“</i></p>
      <p>Takmer 3100 divákov odchádzalo zo štadióna spokojných. Potešil ich kvalitný výkon lídra Fortuna ligy i snaha hráčov Partizána. <i>„Gratulujem Slovanu a trénerovi Jankovi Kozákovi k postupu. Naši chlapci si dnes prešli vysokou školou futbalu. Prešustrovali sme prvý polčas, nastúpili sme doň s priveľkým rešpektom a už v dvadsiatej minúte bolo rozhodnuté. Burcoval som mužstvo, aby sme strelili gól, čím by sme pobláznili ľudí. Podarilo sa. Ak by sme prvý polčas odohrali v takom tempe a nasadení ako ten druhý, bolo by to lepšie. No padlo veľa gólov a ľudia sú spokojní. O tom je futbal,“ </i>zhodnotil tréner Šarišanov <b>Branislav Benko</b>.</p>
      <figure>
        <img src="https://profutbal.sk/static/article/2019/11/5dd079ad1beb4/content/5dd07b6c64cf3.jpg"/>
        <figcaption>Dva góly strelil Slovanu stredopoliar Michal Horodník (foto: jäzva)</figcaption>
      </figure>
      <p>Desiaty tím II. ligy tak zavŕšil jesennú časť netradične a pred plnými tribúnami. Nad budúcnosťou Bardejova sa ale opäť sťahujú čierne mračná. Klub sa síce v lete na poslednú chvíľu prihlásil do aktuálneho súťažného ročníka, no jeho budúcnosť je dnes opäť otázna. <i>„Momentálne ani presne nevieme, čo bude. Je to smutné. Do konca novembra ešte budeme trénovať a potom sa uvidí, ako to bude v klube ďalej fungovať,“</i> uzavrel <b>Benko</b>.</p>
      <h3>Slovan má dnes už obrovskú kvalitu</h3>
      <p><i>„Bardejov bol dobrý súper, dôležité bolo, že sa nám podarilo rýchlo skórovať. To nám pomohlo a zápas sme v pokoji dohrali,“</i> vravel spokojne ďalší dvojgólový strelec <b>Erik Daniel</b>, s ktorého slovami súhlasil i tréner „belasých“ <b>Ján Kozák ml.</b>: <i>„Bolo by pekné, keby sme mali vždy takýto vstup do zápasu (úsmev). Chceli sme od začiatku diktovať tempo, aby domáci videli, že tu prišlo kvalitné mužstvo, a že ich šanca na úspech je malá. Potvrdili sme to, takže som rád. Bola tu výborná atmosféra, padlo veľa gólov, všetci môžu byť spokojní.“</i></p>
      <p>Pred stretnutím sa špekulovalo, ako sa Slovan vysporiada s absenciou kľúčových hráčov, tá ale napokon absolútne nebola citeľná. <i>„Tešíme sa, že diváci sa už chodia pozerať aj na nás. Tí, ktorí dnes prišli, videli pekný futbal. Zvlášť prvý polčas spĺňal z našej strany vysoké kritériá, potvrdilo sa, že Slovan má dnes už obrovskú kvalitu. Po zmene strán sme trochu poľavili, no to tak býva, že pod vplyvom dobrého výsledku si človek nejaké veci zľahčuje. Celkovo ale bola kvalita i prístup na vysokej úrovni, takže všetko je v poriadku,“</i> dodal syn bývalého reprezentačného kormidelníka.</p>
      <figure>
        <img src="https://profutbal.sk/static/article/2019/11/5dd079ad1beb4/content/5dd07b7aedef0.jpg"/>
        <figcaption>Ján Kozák ml. bol s výkonom svojho tímu spokojný (<a href="http://ahojbardejov.sk/clanky/clanok/4293/slovan-si-v-pohari-poradil-s-partizanom-vyhral-rozdielom-triedy/?fbclid=IwAR0l-GqNDJDJTeMku-sUBz82RrGairPhZ0JXu5kfpmJZF-EZ0gSesHR_b2Q#a-prettyPhoto[J4CUYQVDGS]/2/">foto: ahojbardejov.sk</a>)</figcaption>
      </figure>
      <p>Zatiaľ, čo druholigisti už majú zimnú prestávku a fortunaligisti pred sebou už iba tri duely, Slovan ešte okrem ligových zápasov čakajú dva súboje v Európskej lige a osemfinálová dohrávka Slovnaft Cup-u proti Žiline. <i>„Nasledujúci mesiac bude veľmi ťažký. Musíme sa dobre pripraviť, dáme do toho všetko,“</i> odkázal krídelník <b>Erik Daniel</b> a <b>Ján Kozák ml.</b> uzavrel: <i>„Máme poriadne nabitý program, bude to ťažké, ale my sa čo najlepšie pripravíme a dúfam, že to zvládneme. Teraz máme dva dni voľna, chlapci si to zaslúžia. Odohráme ešte šesť zápasov a potom si v zime hráči trochu oddýchnu.“</i></p>
      <p><b>Partizán Bardejov – ŠK Slovan Bratislava 2:5 (1:4)</b><br/>Góly: 45. a 58. Horodník (druhý z 11 m) - 10. a 30. Daniel, 8. Ratao, 20. Ljubičič, 46. Dražič; Žlté karty: 62. Rocheu – 72. Vernon; Rozhodovali: Dohál – Žákech, Poláček; Divákov: 3064.</p>
      <p><b>Bardejov: </b>Dlugoš – Rocheu, Bartek, M. Keresteš, Janso – D. Keresteš - Maník, Horodník, Milunovič (79. Človečko), Brigant (46. Belunek) – Voško (46. Leško)</p>
      <p><b>Slovan: </b>Šulla – Pauschek, Abena, Vernon, Suchockij (51. Kozlovský) – de Kamps, Ljubičič – Daniel, Rabiu (74. Potoma), Dražič (68. Tzovaras) - Ratao</p>
    </article>
  </body>
</html>