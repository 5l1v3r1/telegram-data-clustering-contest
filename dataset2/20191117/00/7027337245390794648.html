<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698795/%D9%85%D8%AF%D8%A7%D8%B1%D8%B3-%D9%88-%D8%AF%D8%A7%D9%86%D8%B4%DA%AF%D8%A7%D9%87%E2%80%8C%D9%87%D8%A7%DB%8C-%D8%B4%DB%8C%D8%B1%D8%A7%D8%B2-%D9%88-%DA%A9%D8%A7%D8%B2%D8%B1%D9%88%D9%86-%D8%AA%D8%B9%D8%B7%DB%8C%D9%84-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="مدارس و دانشگاه‌های شیراز و کازرون تعطیل است"/>
    <meta property="og:description" content="مسئولان اداره کل آموزش و پرورش و دانشگاه‌های استان فارس اعلام کردند:همه مدارس و دانشگاه های شهر شیراز همچنین همه مدارس و دانشگاه‌های کازرون دوشنبه ۲۷ آبان ۹۸ تعطیل است."/>
  </head>
  <body>
    <article>
      <h1>مدارس و دانشگاه‌های شیراز و کازرون تعطیل است</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1038009_930.jpg"/>
      </figure>
      <p>مسئولان اداره کل آموزش و پرورش و دانشگاه‌های استان فارس اعلام کردند:همه مدارس و دانشگاه های شهر شیراز همچنین همه مدارس و دانشگاه‌های کازرون دوشنبه ۲۷ آبان ۹۸ تعطیل است.</p>
      <p>به گزارش ایرنا روابط عمومی آموزش و پرورش استان فارس شامگاه یکشنبه اعلام کرد: همه مدرسه ها در شهر شیراز در ۲ نوبت صبح و عصر دوشنبه تعطیل است.</p>
      <p>همچنین طبق این اعلام، همه مدارس کازرون نیز دوشنبه تعطیل خواهد بود.</p>
      <p>همچنین بنا به اعلام استانداری فارس همه دانشگاه های شیراز و کازرون در روز دوشبه تعطیل است.</p>
      <p>مدارس شیراز در روزهای شنبه(نوبت عصر) و تمام روز یکشنبه تعطیل اعلام شد که این تعطیلات شامل دانشگاه های این شهر نیز شد.</p>
      <p>به نظر می رسد این تعطیلی ها برای اجتناب از آسیب رسیدن به دانش آموزان و دانشجویان به دلیل اعتراض ها به اصلاح قیمت بنزین باشد.</p>
      <p>مصوبه اصلاح قیمت بنزین در شورای عالی هماهنگی سران قوا از دقایق اولیه بامداد جمعه ۲۴ آبان به اجرا گذاشته شد.</p>
      <p>علی ربیعی سخنگوی دولت، محمود واعظی رئیس دفتر رئیس جمهوری و محمدباقر نوبخت رئیس سازمان برنامه و بودجه از شامگاه جمعه تاکنون در اظهارنظرهایی جداگانه تاکید کرده اند که موضوع تغییر بهای بنزین مصوبه شورای عالی اقتصادی سران قوا و تصمیم همه اجزای نظام است.</p>
      <p>یکی از مشکلات مربوط سهمیه بندی سوخت مربوط به سرویس مدارس بود که معاون هماهنگی امورعمرانی استانداری فارس در این زمینه به خبرنگار ایرنا گفت: براساس تصمیمات اتخاذ شده سهمیه سوخت سرویس های مدارس برای خودروهای بنزینی ماهانه ۱۲۰ لیتر و برای خودروهای دوگانه سوز ماهانه ۸۰ لیتر تعیین شده است که به صورت اعتباری به حساب رانندگان واریز می‌شود.</p>
    </article>
  </body>
</html>