<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742032"/>
    <meta property="og:site_name" content="เดลินิวส์"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="ไม่ชัด'ม.2'ท้อง1เดือน-โดนลวงขืนใจ รอสอบหลังงานศพ"/>
    <meta property="og:description" content="ตำรวจคลองตัน ยันยังไม่แน่ชัดว่า นักเรียนสาว ม.2 โดนล่อลวงไปขืนใจ รวมถึงเรื่องตั้งท้อง 1 เดือน ก็ยังไม่ชัดเจน รอสอบทุกอย่างให้เคลียร์หลังเสร็จพิธีศพ"/>
  </head>
  <body>
    <article>
      <h1>ไม่ชัด'ม.2'ท้อง1เดือน-โดนลวงขืนใจ รอสอบหลังงานศพ</h1>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>
        <b>ตำรวจคลองตัน ยันยังไม่แน่ชัดว่า นักเรียนสาว ม.2 โดนล่อลวงไปขืนใจ รวมถึงเรื่องตั้งท้อง 1 เดือน ก็ยังไม่ชัดเจน รอสอบทุกอย่างให้เคลียร์หลังเสร็จพิธีศพ</b>
      </p>
      <p>กรณีเกิดเหตุสลด ด.ญ.เอ (นามสมมุติ) วัย 13 ปี ส่งแชทเฟซบุ๊กลาเพื่อนก่อนตัดสินใจโดดจากดาดฟ้าชั้น 12 อาคารย่านรามคำแหง แม่ช็อกคว้าตัวไว้ไม่ทันตายไปต่อหน้าต่อตา เชื่อสาเหตุเครียดจากถูกลวงไปขืนใจที่ห้องพักย่านพัฒนาการ ก่อนตำรวจบุกไปช่วยไว้ได้ ด้านเพื่อนรุ่นพี่กับแฟนหนุ่ม เผยก่อนตายบ่นเรื่องปัญหาครอบครัวให้ฟังบ่อย แถมยังตั้งท้องได้ 1 เดือนด้วย<br/><br/>ความคืบหน้าเมื่อวันที่ 17 พ.ย. ผู้สื่อข่าวรายงานว่าสำหรับรายละเอียดเรื่องการถูกลวงไปกักขังนั้น จากการสอบถามชุดสืบสวนทราบว่า เหตุดังกล่าวเกิดขึ้นในช่วงค่ำวันที่ 13 พ.ย. น.ส.บี (นามสมมุติ) อายุ 48 ปี ผู้เป็นมารดา ได้มาแจ้งความลงบันทึกประจำวันกับ ร.ต.ท.หญิง มุกนภา เอมรื่น รอง สว.(สอบสวน) สน.คลองตัน ว่าลูกสาวหายไปในคืนวันลอยกระทง หลังออกไปเที่ยวกับเพื่อน ต่อมาตำรวจติดตามไปจนพบว่า ด.ญ.เอ อยู่กับผู้ชายอีก 2 คนภายในห้องพักในซอยพัฒนาการ 36 ตรวจค้นพบพบกระสุนปืนลูกซอง 3 นัด จึงนำตัว นายกิติยะพงษ์ หรือบอย บุญถนัด อายุ 24 ปี เจ้าของห้อง ไปสอบสวนที่ สน.คลองตัน ส่วนเพื่อนชายอีกรายที่อยู่ในห้องไม่มีส่วนเกี่ยวข้องเจ้าหน้าที่จึงปล่อยตัวไป</p>
      <figure>
        <img src="https://www.dailynews.co.th/admin/upload/20191116/news_iYSazgVOZb000019_533.jpg?v=20191117137?v=8779"/>
      </figure>
      <p>จากการสอบสวน นายกิติยะพงษ์ ให้การอ้างว่า ได้นัด ด.ญ.เอ มาพบกันที่ย่านรามคำแหง จากนั้นได้พามาที่ห้องพัก ต่อมาเพื่อนนายกิติยะพงษ์ ก็กลับมาและพบว่าทั้งคู่อยู่ด้วยกัน กระทั่งตำรวจมาจับกุม เบื้องต้นแจ้งข้อหาครอบครองเครื่องกระสุนปืนโดยผิดกฎหมาย ส่วนข้อหากระทำชำเรานั้น ด.ญ.เอ ไม่ให้ความร่วมมือในการสอบปากคำ ทางตำรวจจึงออกใบส่งตัวให้ผู้เป็นมารดาพาไปตรวจร่างกายที่ รพ.ตำรวจ เอง<br/><br/>ด้าน พ.ต.อ.เลิศศักดิ์ กล่าวว่า หลังจากนี้จะตรวจสอบกล้องวงจรปิด พร้อมปากคำพยานแวดล้อมถึงประเด็นที่ผู้ตายกับแม่มีปากเสียงกันก่อนเกิดเหตุ ส่วนเรื่องสารเสพติด รวมทั้งสาเหตุอื่นขอเวลาตรวจสอบ ส่วน ร.ต.อ.ไพบูลย์ รองสว.(สอบสวน) สน.หัวหมาก เจ้าของคดี กล่าวถึงกระแสข่าวที่ว่า ผู้ตายตั้งครรภ์ 1 เดือนนั้น เป็นคำพูดจากพยาน รวมไปถึงเกี่ยวกับคดีที่ผู้ตายถูกลวงไปข่มขืน​นั้น ยังไม่ยืนยันว่าจริงเท็จอย่างไร ต้องรอผลแพทย์อย่างละเอียดมาประกอบสำนวนการสอบสวนอีกครั้ง โดยจะต้องรอให้ผ่านพ้นช่วงพิธีศพก่อน จึงจะติดต่อแม่เด็กเข้ามาให้ปากคำเพิ่มเติมถึงมูลเหตุจูงใจการฆ่าตัวตายต่อไป.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/regional/741917">สาวม.2โพสต์เฟซลาเพื่อน "ไปแล้วนะ" ดิ่งตึก12ชั้นดับ</a><br/><br/><a href="https://www.dailynews.co.th/regional/741966">แม่รับศพ"ลูกสาวม.2" ดิ่งตึกน้ำตารินพ้อ"น้องเครียด"</a></b></p>
    </article>
  </body>
</html>