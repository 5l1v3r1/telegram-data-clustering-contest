<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/mega-ceka-primorsku-mornar-pred-praznim-tribinama/342686"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Mega čeka Primorsku, Mornar pred praznim tribinama"/>
    <meta property="og:description" content="Nastavlja se sedmo kolo ABA lige"/>
  </head>
  <body>
    <article>
      <h1>Mega čeka Primorsku, Mornar pred praznim tribinama</h1>
      <h2>Nastavlja se sedmo kolo ABA lige</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>
        <b>Košarkaši Mega Bemaksa u okviru sedmog kola ABA lige dočekuju Primorsku u Hali sportova „Ranko Žeravica“ na Novom Beogradu (nedelja, 12.00).</b>
      </p>
      <p>Posle šest odigranih kola Mega je zabeležila jednu pobedu, a Primorska četiri. Mega je u prošlom kolu izgubila na gostovanju od Krke sa 74:69, dok je Primorska na svom terenu izgubila od Cedevita Olimpije 67:90. Mega i Primorska se do sada nisu sastajali u ABA ligi.<br/><b>"U prošlom kolu protiv Krke smo popravili igru u odnosu na neke ranije mečeve, ali to nažalost nije bilo dovoljno za pobedu. Dobro i kvalitetno radimo na treninzima, idemo na bolje i nadam se da će se to videti već u nedelju", </b>rekao je <b>Dejan Milojević.</b></p>
      <p>Trener Mege<b> </b>veruje da njegova ekipa može do pobede ako protivnika uvede u svoj ritam.<br/><b>"Primorska je već u ovom delu sezone uspela da dobije Crvenu zvezdu, Partizan i Budućnost, tri od četiri glavna favorita za titulu. Reč je o veoma iskusnoj i čvrstoj ekipi</b> <b>protiv koje moramo da prikažemo veću želju za pobedom jer to najčešće bude odlučujuće u ovakvim mečevima. Ako uvedemo Primorsku u ritam koji nama odgovara, verujem da možemo do pobede koja bi sigurno digla ekipu pred izazove koje slede."</b></p>
      <p><b>Edin Atić</b> istakao je da njegova ekipa u predstojećem meču mora da se bori i gine za svaku loptu.<br/><b>"Bitna utakmica protiv kvalitetnog protivnika. Nemamo pravo na kiks, moramo da se borimo i ginemo za svaku loptu. Sigurno nam neće biti lako, ali verujem u našu ekipu, da uz zajedničku borbu i jaku želju, možemo da dođemo do pozitivnog rezultata</b>", kapiten Mege.</p>
      <figure>
        <img src="https://mozzartsport.com/upload/CKEditor/15.11.2019./wwwwwwwwwwwwwwwwwwwwwwwwwwwww.jpg"/>
      </figure>
      <p>Danas po podne na programu je i okršaj Mornara i Zadra (18.00). </p>
      <p>Izabranici <b>Mihaila Pavićevića</b> i dalje imaju više nego realne izglede da se bore za sam vrh regionalnog takmičenja. Posle poraza od Peristerija u kojem su dozvolili rivalu uz Grčke da serijom 16:0 u završnici meča oduzme pobedu koja je već bila u rukama Barana, šanse za plasman u TOP 16 fazu FIBA Lige šampiona su jako, jako male.</p>
      <p>U duelu protiv Zadra, Mornar neće imati podršku navijača jer je zbog incidenta na utakmici sa Cedevita Olimpijom kažnjen sa 20.000 evra, utakmicom pred praznim tribinama protiv Zadra i utakmicom pred praznim parterom protiv Budućnosti.<br/><b>„Protiv Zadra jednostavno moramo da pobedimo. Još uvek nam je u mislima neverovatan poraz od Peristerija, meč u kojem smo u poslednjih pet minuta izgubili sve što smo do tada mukotrpno stvarali. Zaista očekujem reakciju igrača protiv Zadra. Igramo pred praznim tribinama, a to nije neki ambijent za košarku i sport uopšte. Međutim, verujem da će momci koji vodim odigrati onako kako znaju i umeju u oba pravca. Da će ostvariti pobedu koja nam je u ovom trenutku od vitalnog značaja, koja je jedina opcija“</b>, naglasio je za <b><a href="http://sportklub.rs/">Sport Klub</a></b> <b>Mihailo Pavićević.</b></p>
      <p>Svestan je trener Mornara da njegove pulene čeka težak zadatak.<br/><b>„Zadar u dosadašnjem delu sezone nije ostvario ni jednu pobedu, ali radi se o kvalitetnom timu. Izuzetno su opasni i umeju da kazne svako opuštanje. Kada sam već spomenuo reč opuštanje, moram da dodam da je ona zabranjena u meču koji sledi. Moramo maksimalno fokusirano da uđemo u meč. Moramo da se borimo za svaku loptu, za svaki pedalj terena, kako bi stigli do pobede i ostali u vhu ABA lige. Mnogo puta sam rekao da strpljenje ima rok. Teško je imati strpljenja kada ekipa igra sa mnogo oscilacija. Tačno je da nismo imali mnogo zajedničkih treninga, ali sada zaista očekujem da konačno prikažemo lice koje očekujem, da ostvarimo pobedu i da krenemo ulaznom putanjom. Očekujem da protiv Zadra odigramo kao što smo odigrali protiv Cedevita Olimpije u drugom poluvremenu“.</b></p>
      <p>
        <b>ABA LIGA, 7. KOLO</b>
      </p>
      <p>
        <b>Subota</b>
      </p>
      <p>Igokea - Budućnost 72:83<br/>/Von 20 - Ivanović 18/</p>
      <p>Cedevita Olimpija - FMP 93:89<br/>/Miler Mekintajer 21 - Đorđević 17/</p>
      <p>
        <b>Nedelja</b>
      </p>
      <p>
        <b>
          <a href="https://www.mozzartbet.com/sr#/match/4524093">12.00: (3,50) Mega Bemaks - Primorska (1,45)</a>
        </b>
        <br/>
        <b>
          <a href="https://www.mozzartbet.com/sr#/match/4524094">18.00: (1,17) Mornar - Zadar (5,50)</a>
        </b>
        <br/>
        <b>
          <a href="https://www.mozzartbet.com/sr#/match/4524101">20.00: (1,80) Partizan - Crvena zvezda (2,15)</a>
        </b>
      </p>
      <p>
        <b>Ponedeljak</b>
      </p>
      <p>
        <b>
          <a href="https://www.mozzartbet.com/sr#/match/4524097">18.00: (1,55) Cibona - Krka (2,70)</a>
        </b>
      </p>
      <figure>
        <img src="https://www.mozzartsport.com/upload/CKEditor/16.11.2019/777777777777777777777.jpg"/>
      </figure>
      <figure>
        <img src="https://mozzartsport.com/upload/CKEditor/16.11.2019/4.-Kic%CC%81anovic%CC%81%2C-Z%CC%8Celjko-Obradovic%CC%81%2C-Duda-Ivkovic%CC%81---otvaranje-terena-Z%CC%8Celovob%201080x1080.jpg"/>
      </figure>
    </article>
  </body>
</html>