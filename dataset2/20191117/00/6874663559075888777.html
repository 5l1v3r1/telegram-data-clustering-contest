<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773828,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="השף הווירטואלי שלי: 148 שפים מהעולם יבשלו יחד כדי לחסוך בזיהום אוויר"/>
    <meta property="og:description" content="אסף דוקטור הישראלי יבשל בת&quot;א ארוחה מיוחדת, מתפריט של שף בכיר אחר - זאת במסגרת האירוע הגלובלי שנערך כדי לחסוך בזיהום האוויר כתוצאה מטיסות של שפים ברחבי העולם"/>
  </head>
  <body>
    <article>
      <h1>השף הווירטואלי שלי: 148 שפים מהעולם יבשלו יחד כדי לחסוך בזיהום אוויר</h1>
      <h2>אסף דוקטור הישראלי יבשל בת"א ארוחה מיוחדת, מתפריט של שף בכיר אחר - זאת במסגרת האירוע הגלובלי שנערך כדי לחסוך בזיהום האוויר כתוצאה מטיסות של שפים ברחבי העולם</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">רעות ברנע</a></address>
      <p>ביום שלישי 3 בדצמבר יבשלו יחד 148 שפים מרחבי העולם. אבל אם אתם מנסים לחשוב איפה הם ימצאו מטבח ענקי כזה שיכיל את כולם, חשבו שוב.</p>
      <p>השפים אמנם יבשלו יחד, אבל כל אחד במטבח שלו. זה יקרה במסגרת אירוע ששמו “The Grand GELINAZ! Stay in Tour”, הראשון מסוגו בעולם, שייחודו הוא בכך שכל אחד מהשפים יבשל תפריט של אחד השפים האחרים שנפל בחלקו על פי הגרלה.</p>
      <p>הנציג הישראלי באירוע יהיה השף אסף דוקטור שיבשל ארוחה מיוחדת במסעדת Dok בתל אביב. לצדו של דוקטור ישתתפו באירוע כמה מהשפים המצליחים בעולם, בהם רנה רדזפי מ“נומה” הדנית, מאסימו בוטורה מ”אוסטריה פרנצ’סקנה” האיטלקית שנבחרה למסעדה הטובה בעולם ל־2018, אלן דוקאס האגדי באחת ממסעדותיו בפריז, ושפים ממדינות רבות נוספות, בהן ניו זילנד, ברזיל והודו.</p>
      <figure>
        <img src="https://images1.calcalist.co.il/PicServer3/2019/11/14/947673/1NL.jpg"/>
        <figcaption>מימין: השפים אסף דוקטור, רנה רדזפי ואלן דוקאס. “כל אחד ‘הגריל’ מתכון של שף אחר” <br/>צילום: טל שחר, איי אף פי</figcaption>
      </figure>
      <p>“כבר שנים מוביל עיתונאי הקולינריה הצרפתי המשפיע אנדראה פטריני קבוצה שמפיקה אירועי פופ־אפ קולינריים בשם ‘!GELINAZ’”, מספר דוקטור, השף של המסעדות התל־אביביות “Dok”, “אייבי” ו”האחים”. “הפעם הגתה הקבוצה שלו פופ־אפ קולינרי ראשון מסוגו, שבו 148 שפים מרחבי העולם יישארו לבשל כל אחד במסעדה שלו, ומה שיעבור ביניהם הוא הרעיונות”.</p>
      <p>העילה, כך מספר דוקטור, היא בין השאר אקולוגית — לחסוך את הזיהום הכרוך בטיסות של שפים בעולם, אבל זהו קודם כל אתגר לשפים שיצטרכו למתוח את גבולות היצירתיות שלהם ולבשל תפריט שרקח שף אחר בלי לדעת במי מדובר ומאיזו מדינה הגיע. “אחת השותפות של פטריני אכלה אצלנו לפני חצי שנה”, מספר דוקטור, “וזה הוביל להזמנה שלנו להשתתף בפרויקט. כל השפים היו צריכים לבנות ארוחת טעימות של שמונה מנות שהם מעולם לא הכינו במסעדות שלהם. את הארוחות הכניסו לתוכנת מחשב וכל אחד ‘הגריל’ מתכון שף אחר בלי לדעת של מי הוא”.</p>
      <p>
        <b>ואתה חייב לפעול במדויק על פי המתכונים?</b>
      </p>
      <p>“לא, כי אף פעם אי אפשר לעשות במדויק. אני לא אתחיל לייבא חומרים מיפן או פרו עבור ערב אחד, אבל כן אעשה משהו ‘בהשראת’ — כמה קרוב שאני יכול. את רוב המנות שקיבלתי אני ממש לא מכיר אבל עושה רושם שהן ברמה גבוהה. אני אשב עם הצוות שלי ונתחיל לבנות את הווריאציות שלנו”.</p>
      <p>מכירת הכרטיסים לארוחה, מספר דוקטור, נעשית כולה דרך הפלטפורמה הבינלאומית וגם את המחיר, 85 יורו לארוחה, קבעו המארגנים. “זה אירוע שמאפשר לנו לצאת מהקופסה”, אומר דוקטור. “אם הוא יצליח, אני מניח שיהיו עוד רבים כאלה בהמשך”.</p>
    </article>
  </body>
</html>