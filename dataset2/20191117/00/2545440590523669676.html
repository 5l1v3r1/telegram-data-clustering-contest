<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/spor/genc-kizlar-kilic-milli-takimi-ozbekistandaki-dunya-kupasinda-altin-madalya-kazandi/1648022"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Genç Kızlar Kılıç Milli Takımı, Özbekistan'daki Dünya Kupası'nda altın madalya kazandı"/>
    <meta property="og:description" content="Milli eskrimciler Deniz Selin Ünlüdağ, Aylin Çakır ve Nisanur Erbil’den oluşan Genç Kızlar Kılıç Milli Takımı, Gençler Dünya Kupası'nda altın madalya kazandı."/>
  </head>
  <body>
    <article>
      <h1>Genç Kızlar Kılıç Milli Takımı, Özbekistan'daki Dünya Kupası'nda altın madalya kazandı</h1>
      <h2>Milli eskrimciler Deniz Selin Ünlüdağ, Aylin Çakır ve Nisanur Erbil’den oluşan Genç Kızlar Kılıç Milli Takımı, Gençler Dünya Kupası'nda altın madalya kazandı.</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">Berad Büyük  </a></address>
      <h4>İstanbul</h4>
      <p><b>Türkiye Eskrim Federasyonu</b>ndan yapılan açıklamaya göre, <b>Özbekistan</b>'ın başkenti Taşkent'teki organizasyonda Genç Kızlar Kılıç Milli Takımı şampiyon oldu.</p>
      <figure>
        <img src="https://www.aa.com.tr/uploads/userFiles/9d870034-0904-421d-883e-be4a9575ee58/Oguzhan%2F2019%2FKasim%2Fmadalya-2-.jpg"/>
      </figure>
      <p>Finalde Rusya'yı 45-34 mağlup eden milliler,<b> Gençler Dünya Kupaları</b>’nda altın madalya kazanan ilk takım oldu.</p>
      <p>Milli eskrimciler madalya seremonisinde Türk bayrağı önünde Mehmetçiğe asker selamı gönderdi. </p>
      <p>Türkiye Eskrim Federasyonu (TEF) Başkanı Murat Atalı yaptığı açıklamada, "Biz sporcularımıza güvenip atılımlarımızı sürdüreceğiz; atılımlarda istikrar, başarıda da istikrarı sağlayacaktır. Tüm sporcularımızı ve teknik ekibimizi gönülden tebrik ediyorum." ifadelerini kullandı.</p>
      <figure>
        <img src="https://admin.aa.com.tr/uploads/userFiles/9d870034-0904-421d-883e-be4a9575ee58/Oguzhan%2F2019%2FKasim%2Fmadalya-3-.jpg"/>
      </figure>
      <h3>Bakan Kasapoğlu, Genç Kızlar Kılıç Milli Takımı'nı tebrik etti</h3>
      <p>Gençlik ve Spor Bakanı Mehmet Muharrem Kasapoğlu, Gençler Eskrim Dünya Kupası'nda altın madalya kazanan ve bu dalda bunu başaran ilk takım olarak Türk eskrim tarihine geçen Kızlar Kılıç Milli Takımı'nı tebrik etti. </p>
      <p>Bakan Kasapoğlu, yayımladığı tebrik mesajında, "Özbekistan'da düzenlenen Genç Kadınlar Kılıç Dünya Kupası'nda tarihi bir başarıya imza atarak şampiyon olan milli takımımızı kutluyorum. Gençler dünya kupalarında altın madalya kazanan ilk takım olarak eskrim tarihinde bir ilki de gerçekleştiren milli sporcularımızın bu başarısı, bizlere büyük mutluluk yaşattı. Böyle güzel derecelerin eskrime gönül veren genç kardeşlerimiz için de başarıya giden yolda büyük bir motivasyon sağlayacağına inanıyorum. Bu önemli başarıda emeği geçen başta sporcularımız ve antrenörlerimiz olmak üzere herkesi tebrik ediyorum." ifadelerine yer verdi.</p>
      <related>
        <a href="https://www.aa.com.tr/tr/spor/genc-kizlar-kilic-milli-takimi-ozbekistandaki-dunya-kupasinda-altin-madalya-kazandi/1648022"/>
        <a href="https://www.aa.com.tr/tr/spor/milli-eskrimci-nisanur-erbil-dunya-kupasinda-gumus-madalya-aldi/1647437"/>
        <a href="https://www.aa.com.tr/tr/yasam/isciydi-patron-oldu-simdi-de-9-ulkeye-sera-kuruyor/1646241"/>
        <a href="https://www.aa.com.tr/tr/dunya/ozbekistandan-daha-fazla-ogrenci-turkiyede-egitim-almali/1642881"/>
        <a href="https://www.aa.com.tr/tr/dunya/ozbekistanli-turkiye-mezunlari-taskentte-bulustu/1641332"/>
      </related>
    </article>
  </body>
</html>