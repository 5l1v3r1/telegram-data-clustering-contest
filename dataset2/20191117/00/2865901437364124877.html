<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/radovan-dokovic-pred-put-u-cajetinu-ukoliko-pokazemo-svoje-pravo-lice-pobeda-nije-nemoguca-misija/342685"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Radovan Đoković pred put u Čajetinu: Ukoliko pokažemo svoje pravo lice, pobeda nije nemoguća misija"/>
    <meta property="og:description" content="Pred timom Marka Marinovića je najteže gostovanje u KLS takmičenju"/>
  </head>
  <body>
    <article>
      <h1>Radovan Đoković pred put u Čajetinu: Ukoliko pokažemo svoje pravo lice, pobeda nije nemoguća misija</h1>
      <h2>Pred timom Marka Marinovića je najteže gostovanje u KLS takmičenju</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>
        <b>U 7. kolu KLS – a košarkaši Borca idu put Čajetine, gde će se sastati sa Zlatiborom, drugoplasiranom ekipom u domaćem takmičenju (nedelja, 18 časova).</b>
      </p>
      <p>Ovaj zahtevni meč dolazi u idealnom mometu za Borac. Četa iz Čačka osokoljena je sjajnom pobedom u Splitu nad istoimenom ekipom (74:76). Iako je u jednom momentu gostujući sastav bio na ivici ponora, jer je gubio sa 15 poena razlike, u osudnom momentu je smogao snage, pa je iz petnih žila izvukao potrebnu energiju za trijumf. Zahvaljujući srčanoj borbi Čačani su se kući vratili sa dva velika boda. </p>
      <p>Nakon važne pobede u Dalmaciji trener Borca <b>Marko Marinović</b> zadovoljan se vratio kući u Čačak, jer su njegovi igrači u teškom trenutku pokazali pobednički karakter.<br/><b>,,Znali smo što nas očekuje, jer je Split jedna od najboljih ekipa u ligi. Zbog toga smo bili svesni da je pred nama jedno od najtežih gostovanja, pa smo tako i nastupili. Rival je u jednom delu meča imao 15 poena prednosti i činilo se da će odbraniti domaći teren. Međutim, u teškom trenutku moji igrači su pokazali karakter i vratili se nakon velikog zaostatka. Split je mogao i do pobede, ali najvažnije je da smo uzeli bodove. Svima je dobro poznato koliko je teško ostvarivati pobede na gostovanjima u ABA 2 ligi“</b>, rekao je <b>Marinović.</b></p>
      <p>Po okončanju izuzetno iscrpljujućeg meča u Splitu Borac je svu snagu i misli usmerio na naredni izazov u domaćem prvenstvu. Nema sumnje, golemo je iskušenje pred timom trenera <b>Marinovića</b>. Zlatibor je trenutno drugi tim u ligi, tik iza Borca, tako da, barem za sada, predstavlja najvećeg konkurenta ekipi iz grada na Moravi. Međutim, impesivni rezultati Čačana, koje beleže na oba fronta, garant su da gosti i ovog puta idu po pobedu na strani.</p>
      <p><b>Radovan Đoković</b>, uzdanica Borca na poziciji beka, smatra da je meč sa Zlatiborom derbi KLS – a.<br/><b>,,Nakon gostovanja u Splitu tim je prilično umoran, zbog dalekog puta, kao i iscrpljujućeg meča koji smo igrali. Po povratku u Čačak, usledio je oporavak, ali i priprema za naredni duel. Istina, nalazimo se u paklenom ritmu, ali ne tražimo izgovor zbog umora. Svakoj utakmici pristupamo maksimalno motivisano, tako je bilo, a tako će i biti. Tako će biti i protiv Zlatibora, jer nema sumnje, to je derbi KLS – a”,</b> poručio je igrač Čačana.</p>
      <p><b>Đoković</b> je prozborio nekoliko reči o narednom protivniku.<br/><b>,,Sledi nam utakmica sa ekipom koja se nalazi na poziciji ispod naše. Reč je o dobrom timu, koji ume da bude veoma nezgodan kada igra kod kuće. U dosadašnjem delu lige igra na veliki broj poena, ofanzivno je veoma potentan, tako da nam neće biti ni malo lako. Nema sumnje, moraćemo da pokažemo pravo lice u odbrani, kako bismo zaustavili napade Zlatibora. Ukoliko to učinimo, pobeda nije nemoguća misija. Želja nam je da ostanemo neporaženi u KLS – u, a nadam se da će tako biti posle meča u Čajetini”</b>, završio je pouzdani šuter Borca.</p>
      <p>Uz nadu da će utakmica proteći u prijateljskom duhu i viteškoj borbi dva tima podsećamo da Borac narednu utakmicu igra u sredu (17.00). ABA 2 liga, u Čačak stiže Helios, pa potom Napredak. </p>
      <p>
        <b>KOŠARKAŠKA LIGA SRBIJE - 7. KOLO</b>
      </p>
      <p><b>Subota</b><br/>Vršac - Sloboda 75:92<br/>OKK Beograd - Metalac 76:71<br/>Napredak - Mladost 79:84<br/>Kolubara - Dinamik 70:109<br/>Dunav - Tamiš 76:68</p>
      <p>
        <b>Nedelja</b>
        <br/>
        <b>
          <a href="https://www.mozzartbet.com/sr#/match/4529290">18.00: (2,30) Zlatibor (14,50) Borac (1,70)</a>
        </b>
        <br/>
        <b>
          <a href="https://www.mozzartbet.com/sr#/match/4529289">18.00: OKK Novi Pazar - Vojvodina</a>
        </b>
      </p>
      <figure>
        <img src="https://mozzartsport.com/upload/CKEditor/16.11.2019/555555555555.jpg"/>
      </figure>
      <p> </p>
      <figure>
        <img src="https://mozzartsport.com/upload/CKEditor/01.05.2019/2.Predstava%20Idealna%20Polovina%201080x1080.jpg"/>
      </figure>
      <p>
        <b>PIŠU: </b>
        <i>Đurđe Mečanin/Nikola Minović</i>
        <br/>
        <b>FOTO: </b>
        <i>KK Borac Čačak</i>
      </p>
      <p>
        <b>
          <i>Djurdje.mecanin@mozzartbet.com</i>
        </b>
      </p>
    </article>
  </body>
</html>