<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773834,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="הפעילויות החדשות הקפיצו ב-223% את רווחי קבוצת פוקס"/>
    <meta property="og:description" content="הקבוצה איחדה לראשונה בדוחות את תוצאות ביאנגה, בילי האוס ו-FWS - ההכנסות צמחו ב-36% ל-745.6 מיליון שקל, הרווח הרבעוני טיפס ל-113 מיליון שקל; עיתוי החגים פגע במגזר באופנה ואופנת הבית, שרשם ירידה של 9% ברווח התפעולי"/>
  </head>
  <body>
    <article>
      <h1>הפעילויות החדשות הקפיצו ב-223% את רווחי קבוצת פוקס</h1>
      <h2>הקבוצה איחדה לראשונה בדוחות את תוצאות ביאנגה, בילי האוס ו-FWS - ההכנסות צמחו ב-36% ל-745.6 מיליון שקל, הרווח הרבעוני טיפס ל-113 מיליון שקל; עיתוי החגים פגע במגזר באופנה ואופנת הבית, שרשם ירידה של 9% ברווח התפעולי</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">אורנה יפת</a></address>
      <p>קבוצת <a href="https://www.calcalist.co.il/stocks/home/0,7340,L-3959-1087022,00.html?quote=%D7%A4%D7%95%D7%A7%D7%A1">פוקס</a>מסכמת את הרבעון השלישי עם שדרוג מהותי בשורת ההכנסות והרווח, בעיקר בזכות איחוד פעולות חדשות. החברה רשמה ברבעון הכנסות של 745.6 מיליון שקל, לעומת 547 מיליון שקל ברבעון המקביל ב-2018, צמיחה של 36%.  </p>
      <p>מכירות הקבוצה נפגעו מעיתוי חגי תשרי אך נהנו מרכישת שליטה שביצעה פוקס ברבעון בשלוש חברות בנות והן מעליה בפעילות המותגים פוטלוקר, נייקי בקנדה ואתר הסחר טרמינל איקס. פוקס רכשה בחודשים האחרונים את השליטה ביאנגה, בילי האוס וחברת FWS (אמריקן איגל ישראל).</p>
      <p>החל מיולי 2019 החלה הקבוצה לאחד את תוצאות החברות בדו"חות הכספיים, ורשמה רווח חד פעמי בגובה של 92.9 מיליון שקל משערוך שלוש החברות. ההכנסה החד פעמית האמורה משערוך החברות באה לידי ביטוי בשורת הרווח התפעולי שזינק בכ-220% ל-143.6 מיליון שקל, בהשוואה ל-44.9 מיליון שקל ברבעון המקביל בשנה שעברה. הרווח הנקי עמד על 113 מיליון שקל, מול 35 מיליון שקל ברבעון המקביל, קפיצה של 223%.</p>
      <p>מול הפעולות החדשות שתרמו לתוצאות, התוצאות נפגעו חלקית מעיתוי החגים השנה, שחלו בחודשים ספטמבר-אוקטובר, כלומר רק חלק מהם נרשם ברבעון השלישי - בשנת 2018 חלה כל ה"עונה" של חגי תשרי בספטמבר, וכל מכירותיה נרשמו ברבעון השלישי.</p>
      <p>עיתוי החגים פגע במכירות החנויות הזהות בתחום האופנה ואופנת הבית שירדו ברבעון השלישי ב-0.4% ל-433.7 מיליון שקל, הרווח התפעולי במגזר ירד ב-9.2% ל-22.5 מיליון שקל. מכירות ללין נותרו ללא שינוי והסתכמו ב-59 מיליון שקל, הרווח התפעולי עלה ב-7% ל-11.2 מיליון שקל.  המכירות בחנויות הזהות (הפתוחות שנה לפחות) של מגזר האופנה ואופנת הבית ירדו ל-320 מיליון שקל, לעומת 329.7 מיליון שקל ברבעון המקביל. ללין הציגה עליה במכירות החנויות הזהות ברבעון והן הסתכמו ב-45 מיליון שקל, בהשוואה ל-42.3 מיליון שקל ברבעון המקביל.  </p>
      <p>בשיחה עם משקיעים לרגל פרסום הדוחות אמר ויזל: "הקניונים והפאוור סנטרים לא הולכים להתרסק והם ישארו חזקים מאד גם בשבע השנים הקרובות, ובוודאי בשיעורים גדולים יותר לעומת המכירות באינטרנט. דור ה-Z מסתובב בקניונים וגם מבצע רכישות. אני מאמין בשוק הריטייל בישראל ומשוכנע היום יותר מבעבר שהוא שוק יציב וחזק ונכונו לו עוד הרבה הצלחות בעתיד. כולם חושבים רק על אינטרנט אבל אנחנו מאמינים מאד בריטייל. מי שהספיד את הקמעונאות בארץ ובעולם בשנים האחרונות, טעה". </p>
      <p>ויזל דיבר על תוכניות עתידיות של קבוצת פוקס והציג את תחום הספורט כאחד ממנועי הצמיחה המובילים של פוקס לשנים הבאות. תחום הספורט מציג צמיחה משמעותית בפוקס עם המותגים פוטלוקר ונייקי כך שלדברי ויזל הקבוצה תציג בעתיד הקרוב את תוצאות חברות הספורט במגזר נפרד. "אנחנו שוקלים בסוף שנה להוציא את הספורט למגזר נפרד. הוא משמעותי וגדול מדי, וזה השלב הבא שאנחנו מתכננים".</p>
      <p>ויזל דיבר על תוכניות עתידיות של קבוצת פוקס והציג את תחום הספורט כאחד ממנועי הצמיחה המובילים של פוקס לשנים הבאות. תחום הספורט מציג צמיחה משמעותית בפוקס עם המותגים פוטלוקר ונייקי כך שלדברי ויזל הקבוצה תציג בעתיד הקרוב את תוצאות חברות הספורט במגזר נפרד. "אנחנו שוקלים בסוף שנה להוציא את הספורט למגזר נפרד. הוא משמעותי וגדול מדי, וזה השלב הבא שאנחנו מתכננים".</p>
      <figure>
        <img src="http://www.calcalist.co.il/PicServer3/2016/12/07/685894/1_l.jpg"/>
      </figure>
      <p>צילום: יובל חן</p>
    </article>
  </body>
</html>