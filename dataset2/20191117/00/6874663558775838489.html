<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773819,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="זה רשמי: מויניאן היא בנק אפילו אם הבעלים מכחיש"/>
    <meta property="og:description" content="תחום מימון השקעות נדל&quot;ן מהווה שליש מהרווח הרבעוני המגזרי של חברת הנדל&quot;ן, שהסתכם ב־29.8 מיליון דולר"/>
  </head>
  <body>
    <article>
      <h1>זה רשמי: מויניאן היא בנק אפילו אם הבעלים מכחיש</h1>
      <h2>תחום מימון השקעות נדל"ן מהווה שליש מהרווח הרבעוני המגזרי של חברת הנדל"ן, שהסתכם ב־29.8 מיליון דולר</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">יניב רחימי</a></address>
      <p>מגזר מימון השקעות הנדל"ן של חברת הנדל"ן האמריקאית מויניאן, שלה שתי סדרות אג"ח הנסחרות בתל אביב, הוא כבר עובדה מוגמרת.</p>
      <p>בשיחת ועידה שערכה החברה עם מחזיקי איגרות החוב שלה בישראל בדצמבר 2015 אמר בעל השליטה, שמכהן גם כיו"ר ומנכ"ל, ג'וזף מויניאן "אני רוצה שכולם ידעו שמויניאן היא לא מלווה או בנק". מאז חלפו קרוב לארבע שנים ונראה שמויניאן כבר לא מתנצל. תחום מימון השקעות נדל"ן הוא אחד מארבעת מגזרי הפעילות של מויניאן, והוא מהווה חלק בלתי נפרד מהפעילות של החברה, ולא פחות חשוב מכך, גם מרווחיה.</p>
      <p>בסוף השבוע האחרון התפרסמו דו"חותיה הכספיים של מויניאן לרבעון השלישי, מהם עולה שהרווח של החברה ממגזר מימון השקעות נדל"ן נותר יציב והסתכם ב־8.3 מיליון דולר. מדובר ב־28% מהרווח הרבעוני המגזרי שהסתכם ב־29.8 מיליון דולר.</p>
      <figure>
        <img src="https://images1.calcalist.co.il/PicServer3/2018/11/26/864139/10_l.jpg"/>
        <figcaption>מויניאן <br/>צילום: אוראל כהן</figcaption>
      </figure>
      <p>בנוסף, במהלך הרבעון השלישי נהנתה מויניאן מרווח של 19.4 מיליון דולר הודות לעליית ערך נדל"ן להשקעה, בהשוואה להפסד של 3.5 מיליון דולר שנרשם מסעיף זה ברבעון המקביל. עובדה זאת סייעה למויניאן להציג ברבעון השלישי של 2019 רווח נקי המיוחס לבעלים של 5.6 מיליון דולר, לעומת הפסד של 0.4 מיליון דולר ברבעון המקביל. ה־FFO של מויניאן (הרווח הנקי החשבונאי בניכוי הכנסות והוצאות חד־פעמיות) עמד ברבעון השלישי על 8.1 מיליון דולר, עלייה של 6% בהשוואה ל־FFO ברבעון המקביל.</p>
      <p>ביוני השנה פנתה רשות ני"ע לחברה בשאלות ביחס לסבירות הנחות מסוימות שעמדו בבסיס הערכות השווי לשניים מנכסיה של החברה, 545־535 Fifth Avenue, ו־ 90 Washington. הליך הביקורת שעורכת יחידת הביקורת של הרשות לניירות ערך עדיין לא הסתיים והדיון בו טרם מוצה.</p>
      <p>החוב של מויניאן כלפי מחזיקי האג"ח שלה מסתכם ב־1.8 מיליארד שקל. החברה נהנית מדירוג של A1 ותשואות האג"ח הארוכות שלה (מח"מ 3.2 שנים, שיקלי) עומדות על 6.1%.</p>
    </article>
  </body>
</html>