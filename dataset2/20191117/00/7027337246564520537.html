<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698772/%D8%A7%D8%AF%D8%A7%D9%85%D9%87-%D8%A7%D8%AE%D8%AA%D9%84%D8%A7%D9%81-%D9%85%DB%8C%D8%A7%D9%86-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%AA-%D8%AF%D8%B1%D8%A8%D8%A7%D8%B1%D9%87-%D8%B9%D8%AF%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="ادامه اختلاف میان عربستان و امارت درباره عدن"/>
    <meta property="og:description" content="منابع وابسته به دولت دست نشانده سعودی در یمن اعلام کردند که اختلافات میان این دولت و شورای انتقالی جنوب یمن مورد حمایت امارات به قوت خود با وجود توافق ریاض باقی است."/>
  </head>
  <body>
    <article>
      <h1>ادامه اختلاف میان عربستان و امارت درباره عدن</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/26/1037981_720.jpg"/>
      </figure>
      <p>منابع وابسته به دولت دست نشانده سعودی در یمن اعلام کردند که اختلافات میان این دولت و شورای انتقالی جنوب یمن مورد حمایت امارات به قوت خود با وجود توافق ریاض باقی است.</p>
      <p>به گزارش خبرگزاری مهر به نقل از روسیاالیوم، منابع وابسته به دولت دست نشانده سعودی در یمن اعلام کردند که اختلافات میان این دولت و شورای انتقالی جنوب یمن مورد حمایت امارات به قوت خود با وجود توافق ریاض باقی است.</p>
      <p>این منابع اعلام کردند که شورای انتقالی وابسته به امارات به یکی از بندهای توافق اخیر در ریاض میان طرفین درگیر در جنوب یمن پایبند نیست و مراکز دولتی در عدن را به دولت عبد ربه منصور هادی وابسته به آل سعود نمی دهد و بر ایجاد کمیته هایی برای اداره مشترک آنها اصرار دارد.</p>
      <p>منابع مذکور بیان کردند که این موضوع بازگشت دولت دست نشانده سعودی در یمن به عدن را به تاخیر انداخته است.</p>
      <p>گفتنی است که دولت منصور هادی و شورای انتقالی جنوب یمن که هر کدام به ترتیب منافع عربستان و امارات را در یمن پیش می‌برند؛  اخیرا توافقی را در ریاض امضا کردند. به موجب این توافق دولت جدید طی ۳۰ روز از توافق ریاض مرکب از ۲۴ وزیر به طور برابر از میان طرفداران دولت منصور هادی و جنوبی‌های یمن تشکیل می‌شود و دولت منصور هادی پس از شش روز از تشکیل دولت به عدن پایتخت موقت خود بازمی‌گردد.</p>
      <p>بر اساس این توافق مشارکت شورای انتقالی جنوب در هیئتی از دولت برای رایزنی ها درباره راه حل سیاسی نهایی برای یمن تضمین شده است.</p>
      <p>بر اساس توافق ریاض ظرف پانزده روز از امضای توافق همه نیروهایی که از اول آگوست گذشته از پایگاه ها و اردوگاه های خود به سمت استان های عدن، أبین و شبوه در جنوب حرکت کرده بودند با عده و عده خود به پایگاه های سابق خود بازمی گردند و نیروهای امنیتی وابسته به حکومت محلی در هر کدام از این استان ها جانشین آنها می شوند.</p>
      <p>پیش از این گروه‌های مختلف جنوب یمن ضمن اعلام مخالفت با توافق «ریاض» میان عربستان و امارات برای تقسیم قدرت در جنوب، درباره پیامدهای آن برای ائتلاف سعودی هشدار دادند. آنها این توافق را مقدمه‌چینی عربستان و امارات برای تقسیم یمن توصیف کردند.</p>
      <p>از جمله گروه‌های مخالف توافق ریاض در جنوب یمن، شورای نجات ملی جنوب یمن، شورای مردم شبوه، ائتلاف قبیله‌ای اهالی شبوه، اداره هماهنگی جوانان عدن، شورای عمومی اهالی استان‌های المهره و سقطری و کمیته تحصن مسالمت آمیز استان المهره هستند.</p>
      <p>دولت سعودی از یک ماه پیش تلاش داشت دولت منصور هادی و شورای انتقالی جنوب را برای امضای توافقی تحمیلی دور یکدیگر بنشاند اما اختلافات دو طرف مانع توافق شده بود. دو طرفی که در ماه‌های اخیر درگیری‌های شدیدی را در مناطق جنوب یمن با یکدیگر داشتند.</p>
      <p>این در حالی است که درگیری‌ها میان عناصر دولت منصور هادی و شبه‌نظامیان شورای انتقالی جنوب (حامی امارات) از مرداد ماه گذشته شدت یافت؛ زمانی که درگیری‌های شدید میان نیروهای اماراتی و دولت مستعفی در استان‌های جنوبی یمن رخ داد و در نهایت نیروهای وابسته به امارات کنترل عدن را در دست گرفتند.</p>
      <p>ائتلاف سعودی در پنجم آبان گذشته اعلام کرد که نیروهای اماراتی در راستای اجرای توافق، کنترل مراکز خود را در استان «عدن» در جنوب یمن به نیروهای سعودی تحویل داده‌اند.</p>
      <p>این در حالی است که دولت نجات ملی یمن در صنعا توافق ریاض را غیریمنی و تحمیلی خوانده و گفته بودند که این توافق به یمنی‌ها مربوط نمی‌شود، چون دو طرف توافق از مزدوران ائتلاف سعودی هستند.</p>
      <p>«نبیل عبد الله» سیاستمدار یمنی هم در گفت‌وگو با روزنامه الاخبار لبنان شانس موفقیت توافق ریاض را اندک خواند و گفته بود: این توافق برای صلح و ثبات نبوده است، بلکه هدف از آن ساماندهی اوضاع شرکای جنگ علیه یمن به منظور گشودن یک جبهه جدید است که البته آنها حتی هرگز در وحدت جبهه جدید جنگ هم موفق نخواهند بود.</p>
      <p>«علی بن حصیان الحارثی» نائب رئیس شورای ملی نجات جنوب یمن هم با انتقاد شدید از توافق ریاض آن را یک نمایش مسخره برای اشغال مجدد جنوب یمن از طریق نوکران امارات و عربستان خوانده بود.</p>
      <p>وی ضمن اعلام مخالفت این شورا با توافق ریاض گفته بود: همان گونه که اجداد و نیاکان ما برابر اشغالگری انگلیس در جنوب ایستادند ما در برابر اشغالگری امارات و عربستان مقاومت می‌کنیم.</p>
    </article>
  </body>
</html>