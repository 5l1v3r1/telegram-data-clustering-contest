<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/dogovoreno-kokoskov-preuzima-srbiju/342729"/>
    <meta property="og:site_name" content="MozzartSport"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Dogovoreno: Kokoškov preuzima Srbiju!"/>
    <meta property="og:description" content="Sakramento dao zeleno svetlo"/>
  </head>
  <body>
    <article>
      <h1>Dogovoreno: Kokoškov preuzima Srbiju!</h1>
      <h2>Sakramento dao zeleno svetlo</h2>
      <address>
        <time datetime="2019-11-17T00:00:00+00:00">17 Nov 2019</time>
      </address>
      <p>Proslavljeni srpski trener <b>Igor Kokoškov </b>predvodiće Srbiju na kvalifikacionom turniru za odlazak na Olimpijske igre u Beogradu od 23. do 28. juna sledeće godine, objavio je portal <i><b><a href="https://direktno.rs/sport/kosarka/237690/kss-odlucio-kokoskov-novi-selektor-srbije.html?fbclid=IwAR3cOnHWzxTYvo3WWZ_avDf5SszHASLTBQTQrNaSW96A0_CLHiEtuYKM8VI">Direktno.rs</a></b></i>. Sakramento mu je dao večeras zeleno svetlo pa će <b>Kokoškov</b> postati novi selektor košarkaša Srbije, saznaje ovaj portal iz izvora bliskih Košarkaškom savezu Srbije.</p>
      <p>Iskusni trener bio je od odlaska <b>Aleksandra Đorđevića</b> i najozbiljniji kandidat za klupu Orlova, iako je malu smetnju imao u obavljanju funkcije člana stručnog štaba Kingsa. Nekadašnji šampion Evrope sa selekcijom Slovenije pristao je da vodi Srbiju koju je savladao u finalu Evrobasketa 2017. godine, a neće imati lak posao pošto ga čeka težak turnir u Areni i borba prolaz na Olimpijske igre u Tokiju.</p>
      <figure>
        <img src="https://mozzartsport.com/upload/CKEditor/15.11.2019./770x200-KSS.png"/>
      </figure>
      <p><b>Igor Kokoškov</b> (47) je trenersku karijeru počeo još 1992. godine u OKK Beogradu, da bi posle sezone u omladinskom pogonu Partizana otišao u Ameriku. Tamo je kao asistent radio u Mizuriju, Los Anđeles Klipersima, Finiksu, Klivlendu, Orlandu i Juti, da bi u sezoni 2018/19 dobio prvi samostalni angažman kao strateg Finiks Sansa.</p>
      <p>Ove sezone u Sakramentu obavljao je funkciju pomoćnika u stručnom štabu, a nedavno ga je na svojoj klupi želeo i Panatinaikos umesto smenjenog trenera <b>Pedulakisa</b>. Poziv Srbije je, evidentno, bio primamljiviji izazov.</p>
      <figure>
        <img src="https://mozzartsport.com/upload/CKEditor/17.11.2019/74409243_2598294986926447_6296020158666244096_n.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>