<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/17/bus-accident-at-kottayam-kaduthuruthy.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-17T00:34:00+00:00"/>
    <meta property="og:title" content="കയറും മുൻപേ ബസ് മുന്നോട്ടെടുത്തു; തെറിച്ചുവീണ വീട്ടമ്മയുടെ കാലറ്റു"/>
    <meta property="og:description" content="കടുത്തുരുത്തി (കോട്ടയം) ∙ കയറുന്നതിനു മുൻപ് ബസ് മുന്നോട്ടു നീങ്ങി. തെറിച്ചു വീണ വീട്ടമ്മയുടെ കാലിലൂടെ ബസ് കയറി. ഗുരുതരമായി പരുക്കേറ്റ ഇടതു കാൽ. Bus accident. manorama online. manorama news.Kerala News. Malayalam News. Manorama Online"/>
  </head>
  <body>
    <article>
      <h1>കയറും മുൻപേ ബസ് മുന്നോട്ടെടുത്തു; തെറിച്ചുവീണ വീട്ടമ്മയുടെ കാലറ്റു</h1>
      <address><time datetime="2019-11-17T00:34:00+00:00">17 Nov 2019, 00:34</time> by <a rel="author">മനോരമ ലേഖകൻ</a></address>
      <p>കടുത്തുരുത്തി (കോട്ടയം) ∙ കയറുന്നതിനു മുൻപ് ബസ് മുന്നോട്ടു നീങ്ങി. തെറിച്ചു വീണ വീട്ടമ്മയുടെ കാലിലൂടെ ബസ് കയറി. ഗുരുതരമായി പരുക്കേറ്റ ഇടതു കാൽ ശസ്ത്രക്രിയ നടത്തി മുറിച്ചു നീക്കി. പേരൂർ കോട്ടമുറിക്കൽ തോമസിന്റെ ഭാര്യ പെണ്ണമ്മയാണ് (57) അപകടത്തിൽപെട്ടത്. ആയാംകുടി– പാലാ റൂട്ടിൽ ഓടുന്ന ജസീന എന്ന സ്വകാര്യ ബസിൽ കയറുമ്പോഴായിരുന്നു അപകടം.</p>
      <p>കല്ലറയിലുള്ള ബന്ധുവിന്റെ വീട്ടിൽ പോയ പെണ്ണമ്മയ്ക്കൊപ്പം സഹോദരി ഐവിയുമുണ്ടായിരുന്നു.  സ്റ്റോപ്പിൽ നിർത്തിയ ബസിന്റെ മുൻവശത്തെ വാതിലിൽക്കൂടി ഐവി ആദ്യം കയറി. പെണ്ണമ്മ കയറുന്നതുമുമ്പു ബെല്ലടിച്ചു. ബസ് മുന്നോട്ടെടുത്തോടെ പെണ്ണമ്മ റോഡിലേക്ക് തെറിച്ചു വീണു. ഇടതുകാലിലൂടെ ടയർ കയറി ഇറങ്ങി. തലയ്ക്കും പരുക്കുണ്ട്.</p>
      <p>യാത്രക്കാർ ബഹളം വച്ചതോടെ ബസ് നിർത്തി. പെണ്ണമ്മയെ ഉടനെ കാരിത്താസ് ആശുപത്രിയിലെത്തിച്ചു. ചികിൽസിച്ച് ഭേദമാക്കാൻ കഴിയാത്ത നിലയിലായിരുന്നതിനാൽ കാൽ മുറിച്ചു നീക്കുകയായിരുന്നു. അപകടമുണ്ടാക്കിയ ബസ് തുടർന്നും സർവീസ് നടത്തിയതായി ബന്ധുക്കൾ പരാതിപ്പെട്ടു.</p>
      <p>English Summary: Bus accident at kottayam kaduthuruthy</p>
    </article>
  </body>
</html>