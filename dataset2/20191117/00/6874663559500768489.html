<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773833,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="ההנפקה הגדולה אי פעם: ארמקו הסעודית מנפיקה לפי שווי של 1.7 טריליון דולר"/>
    <meta property="og:description" content="החברה תמכור 1.5% ממניות החברה וסכום הגיוס צפוי להגיע במחיר המירבי ל-26.5 מיליארד דולר; הצעות אחרונות מצד משקיעים - עד ה-5 לדצמבר; עד כה החזיקה עליבאבא בתואר ההנפקה הגדולה בעולם כשגייסה 25 מיליארד דולר ב-2014"/>
  </head>
  <body>
    <article>
      <h1>ההנפקה הגדולה אי פעם: ארמקו הסעודית מנפיקה לפי שווי של 1.7 טריליון דולר</h1>
      <h2>החברה תמכור 1.5% ממניות החברה וסכום הגיוס צפוי להגיע במחיר המירבי ל-26.5 מיליארד דולר; הצעות אחרונות מצד משקיעים - עד ה-5 לדצמבר; עד כה החזיקה עליבאבא בתואר ההנפקה הגדולה בעולם כשגייסה 25 מיליארד דולר ב-2014</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">שירות כלכליסט</a></address>
      <p>יש תג מחיר להנפקת החברה הגדולה בעולם: חברת הנפט הסעודית ארמקו מתכוונת לבצע את ההנפקה לפי שווי של בין 1.6 ל-1.7 טריליון דולר – יעד נמוך מזה שהציב בשלב מוקדם יותר יורש העצר הסעודי מוחמד בן סלמאן - 2 טריליון דולר.  החברה תמכור בהנפקה הראשונית שלה (IPO) נתח של 1.5% מהון המניות, כ-3 מיליארד מניות, במחיר שנע בין 30 ריאל (8 דולר) ל-32 ריאל. בהתאם, סכום הגיוס צפוי להגיע למקסימום של 96 מיליארד ריאל - 26.5 מיליארד דולר.</p>
      <figure>
        <img src="https://images1.calcalist.co.il/PicServer3/2019/11/17/947906/1NM.jpg"/>
        <figcaption>ארמקו <br/>צילום: רויטרס</figcaption>
      </figure>
      <p>אם אכן יעמוד סכום הגיוס על המקסימום, תהפוך ההנפקה לגדולה אי פעם ותדיח מראש הרשימה את עליבאבא שגייסה בוול סטריט בשנת 2014 - 25 מיליארד דולר. תמחור לפי הקצה הנמוך יגייס לארמקו 24 מיליארד דולר. מחיר סופי ואומדן יפורסם על ידי החברה בחמישי בדצמבר.</p>
      <p>
        <b>התגייסות ממלכתית ובינלאומית למען הצלחת ההנפקה</b>
      </p>
      <p>ערב הסעודית נטרלה את כל המחסומים - חלק מתוכניתו של הנסיך לגוון את הכלכלה בכדי להבטיח שההנפקה הראשונית תהיה הצלחה. הממלכה ניהלה משא ומתן עם המשפחות העשירות בה בכדי שישקיעו בהצעה, חתכה את המיסוי על ענקית הגז ומבטיחה דיבידנד גדול ומשתלם. הכנסות מהמכירה יועברו לקרן הון ריבונית, שכבר מעורבת בכמה השקעות אמיצות - 45 מיליארד דולר בקרן ויז'ן של סופטבנק, 3.5 מיליארד במניות של אובר, ואף תכנון להקמת עיר עתידית בסך של חצי טריליון דולר.</p>
      <p>עם זאת, על האומדן יש נקודת מחלוקת מאז שיורש העצר בן סלמאן הציף לראשונה את הרעיון ב-2016. ארמקו התמודדה עם מאזן שברירי על ידי כך שדחפה את האומדן קרוב ככל שיכלה לשני טריליון דולר - מספר שנתקל בהרמת גבה מצד משקיעים רבים, בזמן שהיא מבטיחה את האטרקטיביות שלה לקונים סעודים אפשריים. 16 בנקים הגישו הצעות אומדן, בטווח משוער של בין 1.1 טריליון דולר בקצה התחתון ועד 2.5 טריליון דולר - מספר שגם בן סלמאן מוצא אופטימי למדי. ממוצע האומדנים עומד על 1.75 טריליון דולר.</p>
      <figure>
        <img src="https://images1.calcalist.co.il/PicServer3/2019/04/01/896274/1NL.jpg"/>
        <figcaption>מתקני אחסון ועיבוד נפט של ארמקו בראס טאנורה בסעודיה <br/>צילום: בלומברג</figcaption>
      </figure>
      <p>בסוף יהיו אלו המשקיעים שיחליטו: ספר הביקושים ייפתח ביום ראשון ומשקיעים קמעונאים יצטרכו להניח את הצעותיהם בקצה העליון של הטווח. החברה תציב את המחיר האחרון למשקיעים בהסתמך על הליך ההרשמה של משקיעים מוסדיים עד סוף החמישי בדצמבר. מסע החשיפה של ההנפקה יחל באופן רשמי ביום ראשון בבוקר כשגורמים רשמיים בארמקו יפגשו עם משקיעים אפשריים במרכז ללימוד ומחקר נפט, על שם המלך עבדאללה, בצפון ריאד. </p>
      <p>הרווח הנקי של ארמקו בתשעת החודשים הראשונים של 2019 עומד על 68.2 מיליארד דולר, לעומת 83.1 מיליארד דולר בתקופה המקבילה אשתקד. ההכנסות ירדו ל-217 מיליארד דולר מ-233 מיליארד דולר בתקופה המקבילה.</p>
    </article>
  </body>
</html>