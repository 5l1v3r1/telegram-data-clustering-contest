<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152380-na-shodi-znovu-porushyly-rezhym-tyshi"/>
    <meta property="og:site_name" content="ВолиньPost"/>
    <meta property="article:published_time" content="2019-11-17T00:19:00+00:00"/>
    <meta property="og:title" content="На Сході знову порушили режим тиші"/>
    <meta property="og:description" content="У суботу збройні формування РФ порушили режим припинення вогню 9 разів."/>
  </head>
  <body>
    <article>
      <h1>На Сході знову порушили режим тиші</h1>
      <address>
        <time datetime="2019-11-17T00:19:00+00:00">17 Nov 2019, 00:19</time>
      </address>
      <p>У суботу збройні формування РФ порушили режим припинення вогню 9 разів, втрат внаслідок обстрілів серед особового складу Об'єднаних сил не зафіксовано.<br/><br/>Про це повідомляє <a href="https://www.pravda.com.ua/news/2019/11/16/7232181/">Українська правда</a>.<br/><br/>Бойовики обстріляли позиції сил ООС з мінометів калібру 82 мм, гранатометів різних систем, великокаліберних кулеметів та іншої стрілецької зброї.<br/><br/>5 обстрілів позицій українських захисників російські окупаційні війська здійснили неподалік Майорська, біля Луганського, Новолуганського і Попасної.<br/><br/>4 обстріли по позиціях Об'єднаних сил було зафіксовано біля Старогнатівки, Лебединського і Березового, біля Невельського та Мар'їнки.<br/><br/>За інформацією розвідки ОС, з 8 по 15 листопада втрати збройних формувань Російської Федерації склали 28 осіб. 12 окупантів було ліквідовано, 16 осіб – санітарні втрати.<br/><br/>В районі н.п. Золоте-4 тривають заходи на ділянці розведення №2 щодо демонтажу фортифікаційних споруд, розібрано 1 бліндаж, обстежено 0,05 гектарів потенційно небезпечної території та вилучено 2 вибухонебезпечних предмети.<br/><br/>На ділянці розведення №3 в районі н.п. Богданівка і Петрівське триває очищення територій від вибухонебезпечних предметів.<br/><br/>"Співробітниками ДСНС обстежено 4,2 га території та вилучено 12 вибухонебезпечних предметів. Загальні показники з початку робіт складають 9,57 гектара та 49 ВНП відповідно", - повідомили у штабі.</p>
    </article>
  </body>
</html>