<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698657/%D9%85%D9%82%D8%A7%D9%85-%D9%85%D8%B9%D8%B8%D9%85-%D8%B1%D9%87%D8%A8%D8%B1%DB%8C-%D8%A7%D8%B2-%D8%B7%D8%B1%D8%AD-%D8%B3%D8%B1%D8%A7%D9%86-%D8%B3%D9%87-%D9%82%D9%88%D9%87-%D8%AF%D8%B1-%D9%85%D9%88%D8%B1%D8%AF-%D8%A8%D9%86%D8%B2%DB%8C%D9%86-%D8%AD%D9%85%D8%A7%DB%8C%D8%AA-%D9%85%DB%8C%E2%80%8C%DA%A9%D9%86%D9%85-%D9%85%D8%B1%D8%AF%D9%85-%D8%A7%D8%B2-%D8%AA%D8%AE%D8%B1%DB%8C%D8%A8-%DA%AF%D8%B1%D8%A7%D9%86-%D9%81%D8%A7%D8%B5%D9%84%D9%87-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="مقام معظم رهبری: از طرح سران سه قوه در مورد بنزین حمایت می‌کنم/ مردم از تخریب گران فاصله بگیرند"/>
    <meta property="og:description" content="یقینا برخی مردم از این تصمیم نگران و ناراحت می‌شوند یا به ضرر آنهاست اما تخریب و آتش زدن کار مردم نیست."/>
  </head>
  <body>
    <article>
      <h1>مقام معظم رهبری: از طرح سران سه قوه در مورد بنزین حمایت می‌کنم/ مردم از تخریب گران فاصله بگیرند</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">عصر ايران</a></address>
      <p>
        <b>یقینا برخی مردم از این تصمیم نگران و ناراحت می‌شوند یا به ضرر آنهاست اما تخریب و آتش زدن کار مردم نیست.</b>
      </p>
      <p>رهبر معظم انقلاب با اشاره به افزایش نرخ سوخت یادآورشدند: سران قوا با پشتوانه کارشناسی یک تصمیم گرفتند و (طبعا) باید اجرا شود.</p>
      <p>به گزارش عصرایران،  آیت‌الله خامنه‌ای صبح یک‌شنبه در جلسه خارج از فقه با اشاره به اجرای طرح مدیریت مصرف سوخت تاکید کردند:در این کار سررشته ندارم و نظرات کارشناسان نیز متفاوت است، اما گفته بودم اگر سران سه قوه تصمیمی بگیرند از آن حمایت می‌کنم. سران قوا با پشتوانه کارشناسی یک تصمیم گرفتند و باید اجرا شود.</p>
      <p>ایشان افزودند: یقینا برخی مردم از این تصمیم نگران و ناراحت می‌شوند یا به ضرر آنهاست اما تخریب و آتش زدن کار مردم نیست، کار اشرار است، مسوولان حفظ امنیت نیز به وظایف خود عمل کنند. مردم همیشه با هوشیاری و بصیرت اقدام کرده‌اند این بار هم از افرادی که تخریب و ... می‌کنند فاصله بگیرند.</p>
      <p>در تلویزیون دیدم مسئولان گفتند مراقبت می کنند که این افزایش قیمت بنزین به افزایش قیمت دیگر کالاها منجر نشود این مراقبت کاملاً لازم است گرانی برای مردم مشکلات زیادی ایجاد می‌کند همه مسئولان مراقب باشند.</p>
      <figure>
        <img src="https://cdn.asriran.com/files/fa/news/1398/8/26/1037770_534.png"/>
      </figure>
      <p>متن کامل این بیانات را به نقل از سایت دفتر مقام معظم رهبری بخوانید:<br/><br/><b>بسم الله الرحمن الرحیم</b><br/><br/>و الحمدللّه ربّ العالمین و الصّلاة و السّلام علی سیّدنا محمّد و آله الطّاهرین و لعنة اللّه علی اعدائهم اجمعین<br/><br/>قبل از اینکه بحث را شروع بکنیم، من عرض بکنم که در این یکی دو روز خب یک حوادثی به دنبال مصوبه‌ی سران کشور، سران قوا اتفاق افتاد؛ دیروز، دیشب، پریشب، در برخی از شهرهای کشور، و متأسفانه مشکلاتی هم درست شد، تعدادی جان باختند و مراکزی تخریب شد، از این کارها هم شد در این یکی دو روزه. چند نکته را باید توجه داشت.</p>
      <p>اولاً وقتی یک چیزی مصوبه‌ی سران کشور هست، آدم باید با چشم خوشبینی به او نگاه کند، بنده در این قضیه سررشته ندارم یعنی تخصص این کار را ندارم، گفتم هم به آقایان؛ گفتم من چون نظرات کارشناس‌ها هم در این قضیه‌ی بنزین مختلف است، بعضی‌ها آن را لازم و واجب میدانند بعضی‌ها مضر میدانند، بنابراین من هم که صاحبنظر نیستم در این قضایا؛ گفتم من صاحبنظر نیستم لکن اگر سران سه قوه تصمیم بگیرند من حمایت میکنم.</p>
      <p>من این را گفتم، حمایت هم میکنم. سران قوایند، نشستند با پشتوانه‌ی کارشناسی یک تصمیمی برای کشور گرفتند، باید عمل بشود به آن تصمیم؛ این یک نکته.<br/><br/>نکته‌ی دوم اینکه خب بله، یقیناً بعضی از مردم از این تصمیم یا نگران میشوند یا ناراحت میشوند یا به ضررشان است یا خیال میکنند به ضررشان است به هر تقدیر ناراضی میشوند، لکن آتش زدن به فلان بانک این کار مردم نیست، این کار اشرار است؛ کار اشرار است، این را باید توجه داشت. در یک چنین حوادثی معمولاً اشرار، کینه‌ورزان، انسانهای ناباب وارد میدان میشوند، گاهی بعضی از جوانها هم از روی هیجان با اینها همراهی میکنند و این‌جور مفاسد را به بار می‌آوردند.</p>
      <p>این مفاسد هیچ مشکلی را درست نمی‌کند جز اینکه علاوه‌ی بر هر مشکلی که هست، ناامنی را هم اضافه میکند. ناامنی بزرگ‌ترین مصیبت برای هر کشوری است، برای هر جامعه‌ای است، اینها قصدشان این است. شما ملاحظه کنید در این دو روز تقریباً یعنی دو شب و یک روزی که از این قضایا گذشته همه‌ی مراکز شرارت دنیا علیه ما این کارها را تشویق کردند، از خانواده‌ی منحوس خبیث خاندان پهلوی تا مجموعه‌ی خبیث و جنایتکار منافقین، اینها دارند مرتباً در فضای مجازی و در جاهای دیگر دارند تشویق میکنند ترغیب میکنند که این شرارتها انجام بگیرد. <br/><br/>من عرضم این است هیچ کس به این اشرار کمک نکند، هیچ انسان عاقل و شایسته‌ای که به کشور خودش علاقه مند است، به زندگی راحت خودش علاقه مند است، به اینها نباید کمک بکند؛ اینها اشرارند، این کارها کار مردم معمولی نیست.<br/><br/>مسئولین هم البته دقّت کنند، مواظبت کنند، هرچه ممکن است از مشکلات این کار کم کنند. حالا من دیروز دیدم در تلویزیون که بعضی از مسئولین محترم آمدند گفتند که ما مراقبیم که این افزایش قیمت موجب افزایش قیمت اجناس و کالاها نشود؛ خب بله این مهم است، چون الان گرانی هست، بنا باشد باز اضافه بشود گرانی خب این برای مردم خیلی مشکلات درست میکند، باید مراقبت کنند.<br/><br/>این مراقبت‌ها را اینها بکنند، مسئولین حفظ امنیت کشور هم به وظایفشان عمل کنند، مردم عزیز ما هم که خوشبختانه در قضایای گوناگون این کشور بصیرت خودشان را، آگاهی خودشان را نشان دادند بدانند که این حوادث تلخ از ناحیه‌ی کیست و چگونه است، این آتش زدن و خراب کردن و ویران کردن و دعوا کردن و ناامنی ایجاد کردن مال چه کسی است، این را بفهمند توجه کنند که می فهمند هم مردم ملتفت اند، و از اینها فاصله بگیرند. این آن توصیه‌ی ما است، مسئولین کشور هم به وظایف‌شان به طور جدی عمل کنند.</p>
    </article>
  </body>
</html>