<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773893,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="ועדת הכספים: דיון על רכש הגומלין במכרזי האוטובוסים"/>
    <meta property="og:description" content="במשרד האוצר ביקשו לבטל את החובה מצד היצרנים הזרים לבצע רכש מקומי בהיקף של 20% - בטענה כי הדבר יוביל להוזלת האוטובוסים; התעשיינים מתנגדים: &quot;מפעלים יקרסו&quot;"/>
  </head>
  <body>
    <article>
      <h1>ועדת הכספים: דיון על רכש הגומלין במכרזי האוטובוסים</h1>
      <h2>במשרד האוצר ביקשו לבטל את החובה מצד היצרנים הזרים לבצע רכש מקומי בהיקף של 20% - בטענה כי הדבר יוביל להוזלת האוטובוסים; התעשיינים מתנגדים: "מפעלים יקרסו"</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">ליאור גוטמן</a></address>
      <p>ועדת הכספים צפויה לדון מחר (ב) בסוגיית רכש הגומלין שנכפה על מכרזי האוטובוסים בישראל. מדובר בחובת יצרן זר מכל תחום וסוג לבצע רכש מקומי בהיקף של כ-20% משווי העסקאות המתוכננות. במשרד האוצר <a href="https://www.calcalist.co.il/local/articles/0,7340,L-3738529,00.html%20">שאפו לבטל את החובה הזו</a>, מה שהיה מוזיל את מחירי האוטובוסים שמיובאים לישראל.  </p>
      <p>ואולם תעשיינים מקומיים לרבות האיגוד שמייצג אותם <a href="https://www.calcalist.co.il/local/articles/0,7340,L-3754979,00.html%20">טענו שהביטול ירסק מפעלים </a> ויוביל למכת פיטורים בענף. הנושא התגלגל לערכאות משפטיות, כאשר עצם העיכוב בשאלה מונע השקת אשכולות חדשים של תחבורה ציבורית ברחבי הארץ.</p>
      <figure>
        <img src="https://images1.calcalist.co.il/PicServer3/2019/02/05/882504/26_l.jpg"/>
        <figcaption>אוטובוסים של דן <br/>צילום: נמרוד גליקמן</figcaption>
      </figure>
      <p>לפני כשבועיים פורסם כי נמצאה פשרה על כשליש מהכמות - כלומר על כ-800 מתוך כ-2,100 אוטובוסים - במסגרתה אגד ודן הסכימו על שילוב של רכש גומלין לכ-400 כלי רכב. ואולם ממידע שהגיע לידי כלכליסט, הפשרה התפוצצה בדקה ה-90 לאחר שאחד מיצרני האוטובוסים הסכים לתת פטור מרכש גומלין רק על מרכב האוטובוס, ולא על שאר חלקיו לרבות מנוע ומושבים. המהומה הזו ביטלה את כל ההסכמות שאולי נולדו, מה שיוביל את ועדת הכספים לדון בנושא מחר בהשתתפות שר התחבורה בצלאל סמוטריץ.</p>
      <p>בהודעת הוועדה שפורסמה הערב נטען כי ח"כ מיקי לוי (כחול לבן) אמור לעמוד בראש צוות בדיקה שיבחן את הנושא. "הצוות צפוי לרדת לעומקם של דברים מבחינת סעיפי החוק והפרקטיקה הנהוגה", נכתב בהודעה, זאת מבלי שיובטח אופק כלשהו למציאת פתרון הן עבור הרכש והן עבור אותם אשכולות תחבורה ציבורית שאמורים היו לצאת למכרזים עוד ב-2018. </p>
    </article>
  </body>
</html>