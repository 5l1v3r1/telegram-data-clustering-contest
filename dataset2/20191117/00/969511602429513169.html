<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/moda-din-gunoaie-18556844"/>
    <meta property="og:site_name" content="BusinessMagazin"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Moda din gunoaie"/>
    <meta property="og:description" content="Nu toţi creatorii de modă ţin să îmbrace multă lume, unii mulţumindu-se cu un public foarte restrâns, ca în cazul creatorului şi artistului chinez Wan Yunfeng."/>
  </head>
  <body>
    <article>
      <h1>Moda din gunoaie</h1>
      <address><time datetime="2019-11-17T00:00:00+00:00">17 Nov 2019</time> by <a rel="author" href="https://www.businessmagazin.ro/autor/loredana-fratila-cristescu" target="_blank">Loredana Fratila-Cristescu</a></address>
      <h3>Moda din gunoaie</h3>
      <p>Nu toţi creatorii de modă ţin să îmbrace multă lume, unii mulţumindu-se cu un public foarte restrâns, ca în cazul creatorului şi artistului chinez Wan Yunfeng.</p>
      <p>Acesta, scrie CNN, preferă să creeze articole de îmbrăcăminte pe care să le poarte numai el, ca o formă de artă care-i permite să transmită mesaje prin care să atragă atenţia asupra unor probleme. Creaţiile lui Wan Yunfeng sunt realizate din tot felul de deşeuri ori vechituri de care face rost de la prieteni, din talciocuri sau pe care le găseşte aruncate. Odată confecţionate articolele sale vestimentare, artistul se pozează îmbrăcat cu ele în diverse locuri din lume. De exemplu, s-a fotografiat în faţa Luvrului îmbrăcat într-o rochie de bal confecţionată dintr-o faţă de pătură, în apropierea turnului Eiffel într-o ţinută din denim reciclat şi purtând pe cap o reproducere a turnului şi în Times Square, la New York, îmbrăcat într-o rochie din sacoşe albastre de la Ikea.</p>
      <p>Ultima sa serie de creaţii surprinsă în fotografii şi intitulată „Protection of the Ocean” doreşte să atragă atenţia asupra puterii distrugătoare a consumului uman. În aceste fotografii, artistul pare prins în plase de pescuit şi deşeuri de plastic, încercând să redea prin expresia feţei durerea animalelor din ocean care mor din cauza poluării.</p>
    </article>
  </body>
</html>