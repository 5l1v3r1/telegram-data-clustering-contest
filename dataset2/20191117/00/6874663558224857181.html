<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773827,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="ככלות הקול והתמונה: מייקל סטייפ הוציא ספר ושיר ראשון אחרי פירוק REM"/>
    <meta property="og:description" content="אחרי הפסקה ארוכה מאז פירוק הלהקה המיתולוגית ב-2011, השיק הסולן שלה ספר חדש ובו צילומים אישיים, ושיר ששמו &quot;Your Capricious Soul&quot;. סטייפ גם הצהיר על כוונתו לחזור למוזיקה"/>
  </head>
  <body>
    <article>
      <h1>ככלות הקול והתמונה: מייקל סטייפ הוציא ספר ושיר ראשון אחרי פירוק REM</h1>
      <h2>אחרי הפסקה ארוכה מאז פירוק הלהקה המיתולוגית ב-2011, השיק הסולן שלה ספר חדש ובו צילומים אישיים, ושיר ששמו "Your Capricious Soul". סטייפ גם הצהיר על כוונתו לחזור למוזיקה</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">רעות ברנע</a></address>
      <p>"הייתי גבר צעיר ויפה ולא הייתי מודע לזה", אומר מייקל סטייפ ל”גרדיאן” הבריטי על אודות צילומי תמונות פספורט שלו משנת 1987, כשהיה בן 27.</p>
      <p>שתי התמונות מופיעות, יחד עם שלל צילומים אחרים שצילם סטייפ, בספרו החדש שיוצא בימים אלה: "Our Interference Times".</p>
      <p>זהו ספר הצילום השני של סטייפ (59), אחד המוזיקאים המוערכים בעולם וסולן להקת REM (מונח רפואי המתאר שלב בשינה שבו מופיעים חלומות ומתאפיין בתנועות עיניים מהירות). הספר החדש הוא מעין המשך לספר הצילום הראשון שלו "Volume 1", שתיעד בצילומים תקופות שונות בחייו כמוזיקאי.</p>
      <figure>
        <img src="https://images1.calcalist.co.il/PicServer3/2019/11/14/947606/1NL.jpg"/>
        <figcaption>מייקל סטייפ, סולן REM לשעבר <br/>צילום: איי פי</figcaption>
      </figure>
      <p>"הספר הראשון היה יותר ביוגרפי, סוג של דיוקן משפחתי", מספר סטייפ ל”ניו יורק טיימס”. "הספר החדש עוסק יותר בדרכי התבוננות. בדרך שבה אני מתבונן בדברים שונים, ובדרך שבה אנחנו מתבוננים בעצמנו". על הספר עבד סטייפ עם האמן והצלם דגאלס קופלנד. "אנחנו חברים קרובים יותר מ־30 שנה. הוא מכיר אותי ואת הדרך שבה אני צופה ומסתכל בדברים", מסביר סטייפ. השניים בחרו מתוך 3,000 צילומים רק 191 שנכנסו לספר.</p>
      <p>בין הצילומים בספר אפשר למצוא דיוקנאות עצמיים של סטייפ מתקופות שונות, וגם כאלה מופשטות יותר כמו זו שבה הוא מצלם את פניו בקלוז־אפ כשהוא מתעורר באחד מסיבובי ההופעות באתונה. יש בספר גם צילומי טבע, מחרקים ועד צמחים שונים שסטייפ נתקל בהם במסעותיו, צילומים של יצירות אמנות במוזיאונים וגם צילומים מעובדים שבהם הוא יוצר קולאז'ים.</p>
      <p>ואפרופו יצירה, בתחילת אוקטובר הוציא סטייפ גם שיר ראשון מאז פירוקה של הלהקה ב־2011: "Your Capricious Soul", והסביר שלקח הפסקה ארוכה ממוזיקה ועתה הוא מתכוון לחזור.</p>
    </article>
  </body>
</html>