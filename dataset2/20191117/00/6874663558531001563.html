<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773848,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="נחתם הסכם קיבוצי חדש ב-yes עד לסוף 2021"/>
    <meta property="og:description" content="זאת בנוסף להסכם ההתייעלות שנחתם במרץ, שכלל את סיום העסקתם של 325 עובדים; ההסכם הנוכחי כולל תוספות שכר ומענק מיוחד לעובדים על רקע שיתופי הפעולה עם חברות הבת בקבוצת בזק - פלאפון ובזק בינלאומי"/>
  </head>
  <body>
    <article>
      <h1>נחתם הסכם קיבוצי חדש ב-yes עד לסוף 2021</h1>
      <h2>זאת בנוסף להסכם ההתייעלות שנחתם במרץ, שכלל את סיום העסקתם של 325 עובדים; ההסכם הנוכחי כולל תוספות שכר ומענק מיוחד לעובדים על רקע שיתופי הפעולה עם חברות הבת בקבוצת בזק - פלאפון ובזק בינלאומי</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">אביאור אבו</a></address>
      <p>ההסתדרות הלאומית הודיעה היום (א') על חתימת הסכם קיבוצי חדש בחברת yes שבבעלת קבוצת בזק, שיחול עד סוף 2021.</p>
      <p>זאת בהמשך להסכם שנחתם בתחילת השנה, <a href="https://www.calcalist.co.il/marketing/articles/0,7340,L-3758318,00.html">הנוגע לתהליכי הסינרגיה וההתייעלות </a>בחברות הבנות בבזק. ההסכם נחתם בנוכחות יו"ר ההסתדרות יואב שמחי, מנכ"ל yes רן גוראון ויו"ר ועד עובדי yes אלי כהן.</p>
      <p> </p>
      <p> </p>
      <p> </p>
      <p>החידושים העיקריים בהסכם: תוספות שכר בגובה 3% לשנים 2020-2021; מענק שנתי בגובה 1% לעובדים בוותק מעל שנה וחצי בשנת 2021 ומענקים חד פעמיים בגובה 14.5 מיליון שקל שיחולקו לעובדים. בין המענקים יינתן ביגוד על סך 2,000 שקל לעובד לתקופת ההסכם, ומענק קייטנות מוגדל.</p>
      <figure>
        <img src="https://images1.calcalist.co.il/PicServer3/2019/11/17/947950/123_l.jpg"/>
        <figcaption>חתימת הסכם קיבוצי ב-yes. מימין: יואב שמחי, יו"ר ההסתדרות הלאומית, יו"ר וועד עובדי yes, אלי כהן, סמנכ"ל משאבי אנוש yes, צביקה אברמוביץ, מנכ"ל yes, רן גוראון <br/>צילום: ההסתדרות הלאומית</figcaption>
      </figure>
      <p>בנוסף הוסכם כי החברה תקצה סכום של 4,700 שקל לכל עובד בכל שנה ו-1.5 מיליון שקל נוספים לתקופת ההסכם לטובת פעילויות רווחה. כמו כן, תועמד לרשות העובדים קופת מלגות לטובת לימודים אקדמיים; יינתנו חמישה ימי חופשה נוספים לכל עובד בוותק מעל שנתיים, מענק וותק ויוגדל סבסוד הארוחות ל-21 שקל ליום לעובדים ול-32 שקל לטכנאים. בנוסף הוסכם על הסדר סבסוד ארוחות לכלל העובדים.</p>
      <p>במסגרת הסכם ההתייעלות שנחתם בחברה במרץ השנה, <a href="https://www.calcalist.co.il/marketing/articles/0,7340,L-3758318,00.html">סוכם על סיום העסקתם של עד 325 עובדים </a>עד סוף 2021. ביולי <a href="https://www.calcalist.co.il/internet/articles/0,7340,L-3766168,00.html">נחתם הסכם דומה בבזק בינלאומי</a> ובשבוע שעבר <a href="https://www.calcalist.co.il/internet/articles/0,7340,L-3773631,00.html">נחתם הסכם קיבוצי חדש בפלאפון </a>המסדיר את עזיבתם של עד 400 עובדים. בכך, יעזבו את החברות הבנות בבזק כ-1,050 עובדים עד יולי 2022. כמו כן, שלוש החברות חתמו על הסכמי סינרגיה המסדירים את האיחוד בין החברות הבנות.</p>
      <figure>
        <img src="https://images1.calcalist.co.il/PicServer3/2018/07/04/830030/777_l.jpg"/>
        <figcaption>הפגנה עובדי חברת yes <br/>צילום: ועד עובדי yes</figcaption>
      </figure>
      <p>סינרגיה מלאה משמעותה ניהול משותף, ניוד עובדים, איחוד פעילויות והצעת סלי שירותים משותפים. עם חתימת ההסכמים ב-yes ובבזק בינלאומי, הודיעו החברות על שיווק שירות טריפל משותף במסגרתו יוכל הלקוח לקבל בחבילה אחת שירות טלוויזיה, אינטרנט וטלפון ביתי. עתה, לא מן הנמנע כי יציעו החברות הבנות חבילת קוואטרו הכוללת גם שירותי סלולר.</p>
      <p>שמחי מסר: "הסכם זה, השומר על ביטחונם התעסוקתי של העובדים בחברת yes הינו הצלחה גדולה של כולנו".</p>
      <p>גוראון מסר: "אני מברך על הארכת ההסכם הקיבוצי שממשיך לעגן את זכויות העובדים ואת מערכת יחסי העבודה הטובים עם הוועד ועובדי החברה".</p>
      <p>כהן מסר: "חתמנו היום על הסכם המהווה בשורה אמיתית לעובדי yes, הממשיך להבטיח את ביטחונם התעסוקתי של עובדי החברה ושומר על זכויותיהם לשנים הבאות. ההסכם כולל שיפור משמעותי בתנאי העובדים ושומר על חברת yes כיחידת מיקוח נפרדת".</p>
    </article>
  </body>
</html>