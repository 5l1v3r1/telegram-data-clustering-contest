<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/blog/word-ik-gek-of-is-monster-hunter-world-iceborne-masochistisch-goed/"/>
    <meta property="og:site_name" content="Power Unlimited"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Word ik gek, of is Monster Hunter World: Iceborne masochistisch goed? "/>
    <meta property="og:description" content="Masochisme: het beleven van genoegen aan het ondergaan van pijn en vernedering. Doorgaans vinden mensen deze vorm van genoegen in de slaapkamer, maar sinds ik Monster Hunter: World speel zie ik bij mezelf gelijkenissen met deze doorgaans seksuele beleving. En ik word niet eens op mijn reetje gezweept door een in latex gehuld individu! Wat de fuck?! Helemaal nu ik middenin de Iceborne-DLC zit vind ik mezelf vaker terug in de gameroom, bijkomend van de zoveelste ass-whooping door monsters als Beotus, Glavenus, Tigrex en Velkhana, maar vooral verlangend naar een nieuwe poging om het monster dat me net met de grond gelijk heeft gemaakt eindelijk te vangen. Verlangend naar een dans met de dood. Keer op keer, steeds weer opnieuw."/>
  </head>
  <body>
    <article>
      <h1>Word ik gek, of is Monster Hunter World: Iceborne masochistisch goed? </h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Wimpie</a></address>
      <p>Masochisme: het beleven van genoegen aan het ondergaan van pijn en vernedering. Doorgaans vinden mensen deze vorm van genoegen in de slaapkamer, maar sinds ik Monster Hunter: World speel zie ik bij mezelf gelijkenissen met deze doorgaans seksuele beleving. En ik word niet eens op mijn reetje gezweept door een in latex gehuld individu! Wat de fuck?! Helemaal nu ik middenin de Iceborne-DLC zit vind ik mezelf vaker terug in de gameroom, bijkomend van de zoveelste ass-whooping door monsters als Beotus, Glavenus, Tigrex en Velkhana, maar vooral verlangend naar een nieuwe poging om het monster dat me net met de grond gelijk heeft gemaakt eindelijk te vangen. Verlangend naar een dans met de dood. Keer op keer, steeds weer opnieuw.</p>
      <p>Aan mijn personage genaamd DrelloDeluxe ligt het denk ik niet; hij heeft verschillende elemental Hunting Horns die prima op level zijn, zijn armor heeft de huidige upgrade-cap bereikt, ik heb een fijne samenstelling gevonden van alle skills die ik nodig heb en na vrijwel elk potje co-op stromen de Guild Cards binnen. Alle mensen die ik online tegenkom snakken naar een support-speler in hun team, maar ik ben al bezet; mijn guild genaamd de Chopneven bestaat enkel uit vrienden en ik speel graag een Hunting Horn-liedje voor ze om hen van allerlei stat- en weapon-boosts te voorzien. In een team lijkt mijn build volledig tot zijn recht te komen, maar probeer ik het een keer solo of in een willekeurig team, dan gaat er altijd iets mis.</p>
      <figure>
        <img src="https://cdn2.pu.nl/media/wimpie/monster_hunter_world__iceborne_20191115124713.jpg"/>
      </figure>
      <p>Ja, Monster Hunter World: Iceborne vraagt veel van me. Het eist de opperste focus van mij, de speler vanaf de allereerste jacht van de DLC, het neemt enorm veel tijd van m’n leven in beslag en het straft me genadeloos hard af als ik niet bereid ben om elk monster te benaderen alsof het een Dark Souls-eindbaas is; bereid ik me niet gedegen voor, bestudeer ik de zwakke punten van mijn doelwit niet goed en analyseer ik de aanvallen van het monster niet tot op het punt dat ik precies weet wat ‘ie gaat doen, dan ben ik gewoon binnen vijf minuten drie keer dood en faalt mijn jacht. Doe ik dat wel, dan ben ik langer dan veertig(!!) minuten bezig om het monsterlijke kreng in een val te laten lopen en hem te vangen.</p>
      <p>Waarom blijf ik dan doorgaan met deze pijniging? Is het de boodschap van mijn Hunter-chief die zegt dat Deviljho een onwaarschijnlijk gevaar vormt voor het ecosysteem waarin hij rondloopt? Nee, de opdrachten die mijn superieuren me geven zijn meer een slap excuus om monsters tot moes te slaan. Is het de aandacht die ik moet besteden aan voorbereiding, het maken van de juiste items en het doorspitten van mijn Hunter’s Notes voor het vinden van zwakke punten van mijn doelwit? Misschien, het is immers duidelijk dat mijn emotionele investering al gevoed wordt voordat de jacht überhaupt begint. Zijn het de uiterst waardevolle materialen die ik overhoud aan een geslaagde jacht? Jazeker! Is het mijn gevoel van totale victorie als het uiteindelijk ook echt lukt om een monster te vangen? Absoluut!</p>
      <figure>
        <img src="https://cdn2.pu.nl/media/wimpie/monster_hunter_world__iceborne_20191115125715.jpg"/>
      </figure>
      <p>Dat is het. Monster Hunter World: Iceborne heeft me veranderd in een soort jagende masochist die bereid is keer op keer pijn en vernedering te ondergaan in ruil voor een nieuw indrukwekkend wapen of armor. Dat maakt Monster Hunter World: Iceborne naar mijn mening zo masochistisch goed. Ben je bereid om bijna eindeloze pijn en vernedering ondergaan, dan krijg je een van de mooiste en bevredigende game-ervaringen van het jaar. Let’s go DrelloDeluxe, tijd om die nieuwe Resident Evil-content in Monster Hunter World eens te proberen!</p>
    </article>
  </body>
</html>