<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/ctyrhru-na-turnaji-mistru-vyhrali-francouzi-herbert-s-mahutem-27382/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="Čtyřhru na Turnaji mistrů vyhráli Francouzi Herbert s Mahutem"/>
    <meta property="og:description" content="TURNAJ MISTRŮ - Pierre-Hugues Herbert a Nicolas Mahut poprvé vyhráli Turnaj mistrů a ke čtyřem titulům ze všech čtyř grandslamů přidali další cennou trofej..Francouzi v Londýně v pěti zápasech neztratili ani set, ve finále porazili Jihoafričana Ravena Klaasena s Michaelem Venusem z Nového Zélandu."/>
  </head>
  <body>
    <article>
      <h1>Čtyřhru na Turnaji mistrů vyhráli Francouzi Herbert s Mahutem</h1>
      <address><time datetime="2019-11-17T00:00:00+00:00">17 Nov 2019</time> by <a rel="author">Luboš Zabloudil, TenisPortal.cz</a></address>
      <p>
        <b>TURNAJ MISTRŮ - Pierre-Hugues Herbert a Nicolas Mahut poprvé vyhráli Turnaj mistrů a ke čtyřem titulům ze všech čtyř grandslamů přidali další cennou trofej..Francouzi v Londýně v pěti zápasech neztratili ani set, ve finále porazili Jihoafričana Ravena Klaasena s Michaelem Venusem z Nového Zélandu.</b>
      </p>
      <p><b>Pierre-Hugues Herbert</b> a <b>Nicolas Mahut</b> začali pátou společnou sezonu triumfem na Australian Open, kde zkompletovali sbírku grandslamových trofejí. <br/><br/>V dalším průběhu roku ale příliš společných akcí neabsolvovali. A když už spolu startovali, bylo z toho brzké vyřazení; z pěti turnajů jen jednou vyhráli dva zápasy po sobě.<br/><br/>Přesto Francouzi předvedli parádní konec sezony, v jehož závěru vyhráli devět zápasů v řadě bez jediného prohraného setu. Před čtrnácti dny dobyli domácí Masters v Paříži a tento týden ovládli i Turnaj mistrů. <br/><br/>28letý Herbert a 37letý Mahut začali své vítězné tažení v londýnské O2 areně výhrou nad světovými jedničkami Kolumbijci Juanem Sebastianem Cabalem a Robertem Farahem a zakončili ho dnešním vítězstvím 6-3 6-4 nad párem <b>Raven Klaasen</b> a <b>Michael Venus</b>.<br/><br/>"Byl to pro náš úžasný závěr sezony. Lépe to skončit nemohlo," radoval se Mahut, který si letos zahrál také finále Wimbledonu po boku jiného krajana Edouarda Rogera-Vassellina.  <br/><br/>Titul na Turnaji mistrů získali Herbert s Mahutem jako první Francouzi od roku 2005, kdy triumfovali Michael Llodra a Fabrice Santoro. Příští týden je čeká ještě finálový turnaj Davisova poháru v Madridu.</p>
      <table>
        <tr>
          <th><b>• TURNAJ MISTRŮ 2019 •</b><br/>Velká Británie / Londýn, tv. povrch/ hala, 9.000.000 dolarů<br/>nedělní výsledky (17. 11. 2019)</th>
        </tr>
        <tr>
          <td>
            <b>• Čtyřhra - finále •</b>
          </td>
        </tr>
        <tr>
          <td>Herbert/Mahut (7-Fr.) - Klaasen/Venus (5-JAR/N. Zél.) 6-3 6-4</td>
        </tr>
        <tr>
          <td/>
        </tr>
        <tr>
          <td>
            <b>• Dvouhra - finále •</b>
          </td>
        </tr>
        <tr>
          <td>Tsitsipas (6-Řec.) - Thiem (5-Rak.) 6-7(6) 6-2 7-6(4)</td>
        </tr>
      </table>
    </article>
  </body>
</html>