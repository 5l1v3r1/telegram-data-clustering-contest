<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773841,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-17T00:00:00+00:00"/>
    <meta property="og:title" content="רבעון מעודד לגולן טלקום: גייסה 17 אלף לקוחות חדשים"/>
    <meta property="og:description" content="מצבת המנויים טיפסה בתום הרבעון השלישי ל-923 אלף איש; הכנסות החברה עלו ב-6% והסתכמו ב-137 מיליון שקל - ההכנסה הממוצעת מלקוח עלתה ל-49.5 שקלים, מול 48.3 שקלים ברבעון הקודם; הרווח התפעולי טיפס ב-13% ל-29 מיליון שקל"/>
  </head>
  <body>
    <article>
      <h1>רבעון מעודד לגולן טלקום: גייסה 17 אלף לקוחות חדשים</h1>
      <h2>מצבת המנויים טיפסה בתום הרבעון השלישי ל-923 אלף איש; הכנסות החברה עלו ב-6% והסתכמו ב-137 מיליון שקל - ההכנסה הממוצעת מלקוח עלתה ל-49.5 שקלים, מול 48.3 שקלים ברבעון הקודם; הרווח התפעולי טיפס ב-13% ל-29 מיליון שקל</h2>
      <address><time datetime="2019-11-17T00:00:00+00:00">17 Nov 2019</time> by <a rel="author">אביאור אבו</a></address>
      <p>גולן טלקום מסכמת רבעון שלישי עם שיפור בתוצאות ונתוני גיוס מעודדים. חברת הסלולר מציגה  מציגה עלייה של 17 אלף מנויי סלולר ברבעון, כך שמצבת המנויים עמדה בסופו על 923 אלף, לעומת 906 אלף בסיום הרבעון הקודם. מדובר בהאצה בקצב גיוס המנויים, שכן רבעון קודם גייסה החברה 5,000 מנויים ורבעון שלפניו איבדה 5,000 מנויים. בכך שומרת גולן על מקומה החמישי מבין חברות הסלולר מבחינת כמות מנויים.</p>
      <p>שיעור נטישת המנויים ירד ל-7%, לעומת 7.3% ברבעון הקודם. ההכנסה הממוצעת מלקוח (ARPU) עמדה על 49.5 שקלים, לעומת 48.3 שקלים ברבעון הקודם ו-48 שקלים ברבעון המקביל. ה-EBITDA הסתכם ב-42 מיליון שקל, גידול של 7% לעומת רבעון המקביל.</p>
      <p>גולן טלקום המנוהלים בידי גיל שרון היא חברה פרטית בבעלות <a href="https://www.calcalist.co.il/stocks/home/0,7340,L-3959-5010129,00.html?quote=%D7%90%D7%9C%D7%A7%D7%98%D7%A8%D7%94%20%D7%A6%D7%A8%D7%99%D7%9B%D7%94">אלקטרה צריכה</a>(מקבוצת <a href="https://www.calcalist.co.il/stocks/home/0,7340,L-3959-694034,00.html?quote=%D7%90%D7%9C%D7%A7%D7%95">אלקו</a>), שרכשה אות באפריל 2017. התוצאות של חברת הסלולר מתפרסמות במסגרת דוחות אלקטרה צריכה. </p>
      <p>הכנסות גולן טלקום בחודשים יולי-ספטמר עמדו על 137 מיליון שקל, בהשוואה ל-129 מיליון שקל ברבעון המקביל ב-2018 - עלייה של כ-6%. הרווח התפעולי עמד על 146מיליון שקל, בהשוואה ל-25 מיליון שקל ברבעון המקביל - זינוק של 458%. החברה זקפה לזכותה רווח חד פעמי של כ-118 מיליון שקל, לאחר שמשרד התקשורת ביטל לחברה באוגוסט אגרות על תדרי דור 3 שגרמו להפרעות משמעותיות עקב הקצאתם במקביל לרשות הפלסטינית. בנטרול הרווח החד פעמי, עמד הרווח התפעולי של גולן טלקום על 28 מיליון שקל, שיפור של 13% בהשוואה לרבעון המקביל. </p>
      <p>גולן טלקום ביצעה ברבעון השני השקעות בסכום של 8 מיליון שקל, מחצית מתוכו הושקע ב'הרכשת לקוחות' - עלות שילוב לקוחות חדשים. תזרים המזומנים של החברה מפעילות שוטפת עומד על 30 מיליון שקל, לעומת 29 מיליון שקל ברבעון המקביל. כמו כן, הוצאות החברה מפעילות מימון הסתכמו ב-46 מיליון שקל. שווי המזומנים לרבעון השלישי הסתכם ב-25 מיליון שקל.</p>
      <p>יו"ר ומנכ"ל החברה גיל שרון, אמר לאחר פרסום הדוחות: "גולן מציגה רבעון שיא המשקף שיפור בהכנסות וברווח, וגידול בכמות המנויים, וכל זאת למרות החרפת התחרות".</p>
      <figure>
        <img src="https://images1.calcalist.co.il/PicServer2/20122005/369026/AK7X4235_l.jpg"/>
        <figcaption>גיל שרון מנכ"ל גולן טלקום <br/>צילום: נמרוד גליקמן</figcaption>
      </figure>
    </article>
  </body>
</html>