<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546032.html/%D8%A8%D8%A7%DB%8C%D8%AF-%DA%A9%D8%B3%D8%A7%D9%86%DB%8C-%D9%88%D8%A7%D8%B1%D8%AF-%D9%85%D8%AC%D9%84%D8%B3-%D8%B4%D9%88%D9%86%D8%AF-%DA%A9%D9%87-%D8%AF%D8%BA%D8%AF%D8%BA%D9%87-%D9%85%D8%B4%DA%A9%D9%84%D8%A7%D8%AA-%D9%88%D8%A7%D9%82%D8%B9%DB%8C-%D9%85%D8%B1%D8%AF%D9%85-%D8%B1%D8%A7-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:20:00+00:00"/>
    <meta property="og:title" content="باید کسانی وارد مجلس شوند که دغدغه مشکلات واقعی مردم را داشته باشند"/>
    <meta property="og:description" content="کارشناس سیاسی تصریح کرد: باید مباحث حاشیه‌ای و مسائل سیاسی و جناح بازی کنار گذاشته شود و دغدغه‌های نمایندگان، مسائل مربوط به مردم و آرمان‌های انقلاب باشد."/>
  </head>
  <body>
    <article>
      <h1>باید کسانی وارد مجلس شوند که دغدغه مشکلات واقعی مردم را داشته باشند</h1>
      <h2>عضو هیئت علمی دانشگاه یزد:</h2>
      <address>
        <time datetime="2019-11-10T10:20:00+00:00">10 Nov 2019, 10:20</time>
      </address>
      <p>کارشناس سیاسی تصریح کرد: باید مباحث حاشیه‌ای و مسائل سیاسی و جناح بازی کنار گذاشته شود و دغدغه‌های نمایندگان، مسائل مربوط به مردم و آرمان‌های انقلاب باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>، اکبر غفوری در گفتگو با خبرنگار <a href="http://yazdrasa.ir/">یزدرسا </a>با اشاره به نزدیک شدن به ایام انتخابات مجلس شورای اسلامی، گفت: مجلس به تعبیر امام خمینی (ره) در رأس امور و عصاره فضائل ملت است، لذا در نظام جمهوری اسلامی ایران مجلس از جایگاه بسیار بالایی برخوردار است.</p>
      <p>وی افزود: قوه مجریه اجراکننده قوانین و برنامه‌های قوه مقننه و مجلس است و مجلس جایگاه خاصی در کشور ما دارد و می‌طلبد که در هنگام انتخابات، نامزدهایی که خود را داوطلب کرده‌اند توجه بیشتری به جایگاهی که در پی آن هستند داشته باشند.</p>
      <p>
        <b>عمر دولت را برای برجام تلف کردند</b>
      </p>
      <p>استاد دانشگاه یزد با اشاره به جایگاه فرهنگ در کشور ما و وظایف نمایندگان مجلس در این رابطه، اظهار داشت: کسانی که نامزد انتخابات مجلس می‌شوند باید دغدغه فرهنگی داشته و نسبت به رخدادهای فرهنگی و ارتقا فرهنگ جامعه حساسیت داشته باشند.</p>
      <p>غفوری با تأکید بر اهمیت مسائل اقتصادی در کشور، خاطرنشان کرد: بسیاری از مطالبات مردم در حوزه اقتصادی هنوز برآورده نشده و وعده‌هایی که دولت‌مردان داده‌اند عملیاتی نشده است. به مردم وعده دادند که «آنچنان رونق اقتصادی ایجاد می‌کنم که مردم به 45 هزار تومان نیاز نداشته باشند» یا «میزان اشتغال را بالا می‌برم» و یا «تحریم‌ها لغو می‌شود» اما متأسفانه بسیاری از این وعده‌ها عملیاتی نشده است.</p>
      <p>وی اضافه کرد: در حوزه سیاسی نیز شاهد دیپلماسی منفعل دولت هستیم و دولت سال‌های زیادی از عمر خود را بر روی برجام تلف کرد، اما نتیجه این شد که حالا خودشان هم به بی‌فایده بودن برجام اعتراف می‌کنند و امروز اثبات شد که برجام برای کشور و مردم چیزی جز خسارت محض نبود.</p>
      <p>
        <b>نیاز به تحول مدیریتی کشور داریم</b>
      </p>
      <p>عضو هیئت علمی دانشگاه یزد تأکید کرد: لذا با توجه به شرایط حاکم و ناکارآمدی‌هایی که وجود دارد ما نیاز به تحول در عرصه مدیریتی کشور داریم و در مجلس شورای اسلامی که در آستانه برگزاری انتخابات آن هستیم می‌طلبد که نمایندگان انقلابی و مردمی روی کار بیایند و کسانی انتخاب شوند که مطالبات مردم برای آن‌ها موضوعیت داشته باشد.</p>
      <p>غفوری تصریح کرد: باید مباحث حاشیه‌ای و مسائل سیاسی و جناح بازی کنار گذاشته شود و دغدغه‌های نمایندگان، مسائل مربوط به مردم و آرمان‌های انقلاب باشد.</p>
      <p>وی یادآور شد: حضرت امام می‌فرمایند ما نیاز به مجلسی داریم که نمایندگان آن مدرس‌گونه عمل کنند حال اگر مراجعه کنیم می‌بینم که مدرس واجد ویژگی‌هایی چون شجاعت، شهامت، ساده‌زیستی و استقلال‌طلبی بود و نسبت به امور واقعی مردم و استقلال کشور حساسیت داشت.</p>
      <p>انتهای پیام/</p>
      <p> </p>
    </article>
  </body>
</html>