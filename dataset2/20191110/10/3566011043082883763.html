<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546078.html/%D9%88%D8%B9%D8%AF%D9%87-%DA%AF%D8%A7%D9%87-%D9%86%D9%85%D8%A7%D8%B2%D8%AC%D9%85%D8%B9%D9%87-%D9%85%DB%8C%D8%B2%D8%A8%D8%A7%D9%86-%D9%86%D8%B3%D9%84-%DA%86%D9%87%D8%A7%D8%B1%D9%85%DB%8C-%D9%87%D8%A7%DB%8C-%D8%A7%D9%86%D9%82%D9%84%D8%A7%D8%A8--%D8%AF%D8%B1-%D8%B7%D8%B1%D8%AD-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C--%D9%85%DB%8C%D8%B9%D8%A7%D8%AF--%DA%86%D9%87-%D9%85%DB%8C-%DA%AF%D8%B0%D8%B1%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:47:00+00:00"/>
    <meta property="og:title" content="وعده‌گاه نمازجمعه میزبان نسل چهارمی‌های انقلاب/ در طرح دانش‌آموزی &quot;میعاد&quot; چه می‌گذرد؟"/>
    <meta property="og:description" content="نمازجمعه نهادی مردمی است که باید برای حضور هرچه بهتر تمام قشرهای مردم در آن برنامه داشت، «میعاد» نام طرحی است که تلاش می‌کند میان این نهاد مهم اجتماعی و دانش‌آموزان قزوینی پیوند برقرار کند."/>
  </head>
  <body>
    <article>
      <h1>وعده‌گاه نمازجمعه میزبان نسل چهارمی‌های انقلاب/ در طرح دانش‌آموزی "میعاد" چه می‌گذرد؟</h1>
      <h2>گزارش</h2>
      <address>
        <time datetime="2019-11-10T10:47:00+00:00">10 Nov 2019, 10:47</time>
      </address>
      <p>نمازجمعه نهادی مردمی است که باید برای حضور هرچه بهتر تمام قشرهای مردم در آن برنامه داشت، «میعاد» نام طرحی است که تلاش می‌کند میان این نهاد مهم اجتماعی و دانش‌آموزان قزوینی پیوند برقرار کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛دانش‌آموزان همان قشر آینده‌ساز جامعه هستند که کمتر در برنامه‌ریزی‌های عمومی ما مورد توجه قرار می‌گیرند، از سوی دیگر نمازجمعه نیز نهادی مردمی است که باید برای حضور هرچه بهتر تمام قشرهای مردم در آن برنامه داشت.</p>
      <p>«میعاد» نام طرحی است که تلاش می‌کند میان این نهاد مهم اجتماعی و دانش‌آموزان قزوینی پیوند برقرار کند. این طرح به صورت نمایشگاه دائمی است که در زیرزمین شبستان امیرالمومنین (ع) مسجدالنبی قزوین راه اندازی شده و قرار است در برنامه‌ای مداوم، دانش‌آموزان را با فرهنگ، تاریخ و هویت خود آشنا کند و این آشنایی و ارتباط را در بستر ستاد نمازجمعه تداوم بخشد.</p>
      <p>مراسم افتتاحیه‌ی طرح دانش‌آموزی میعاد هفته‌ی گذشته با حضور مسئولان استانی برگزار شد و بزودی مورد بهره‌برداری قرار خواهد گرفت.</p>
      <p>آیت‌الله عابدینی درباره اجرای این طرح و با تقدیر از دست اندرکاران مجموعه‌ی ستاد نماز جمعه و طرح فرهنگی میعاد، اظهار می‌کند: به افرادی که با ابتکار و نوآوری این طرح را اجرایی کردند، تبریک می‌گویم و این طرح الگویی برای ارائه به شهرهای دیگر است.</p>
      <figure>
        <img src="http://newsroom.dana.ir/content/upload/918fe903-ab4f-4db2-a4da-15629d5f7bf6.jpg"/>
      </figure>
      <p>وی می‌افزاید: امام علی(ع) فرمودند قلب‌های خود را با ذکر و یاد خدا آباد کنید، چرا که با قلب غیر آباد نمی‌توان کار اثرگذار انجام داد و کسانی که به خدا و قیامت ایمان دارند صاحب دل‌های آباد هستند.</p>
      <p>امام جمعه قزوین بیان می‌کند: خداوند می‌فرماید تنها کسانی می‌توانند مساجد را آباد کنند که به خدا و روز رستاخیز ایمان دارند و هر کجا مسجد و کار اثرگذاری دیده می‌شود، توسط کسانی صورت می‌گیرد که ایمان دارند. </p>
      <p>عابدینی با تاکید بر اهمیت نماز جمعه ابراز می‌کند: اهتمامی که خداوند برای نماز جمعه دارد، هنوز به فرهنگ نماز جمعه تبدیل نشده است و فاصله زیادی با تاکیدات جدی خداوند در امر نماز جمعه داریم.</p>
      <p>
        <b>باید معدل سنی نمازگزاران جمعه کاهش یابد</b>
      </p>
      <p>نماینده ولی فقیه در قزوین با اشاره به آیاتی از سوره‌ی مبارکه‌ی جمعه، تصریح می‌کند: خداوند می‌فرماید هر اشتغالی در زمان نماز جمعه دارید را رها کنید، چرا که این به نفع شماست، نماز هم تمام می‌شود جمعه به پایان نمی‌رسد و هر آورده‌ای از شرکت در نماز جمعه بدست آورده‌اید را نشر دهید.</p>
      <p>وی اضافه می‌کند: اگر حکومت اسلامی و شیعی داریم، باید نماز جمعه داشته باشیم؛ چرا که این فریضه عرصه‌ی گفتمان دینی و بهترین عرصه و رسانه در نظام دینی محسوب می‌شود، از این رو لازم است هر روز بسترسازی بیشتری برای حضور جدی‌تر اقشار جامعه در نماز جمعه انجام دهیم.</p>
      <p>امام جمعه قزوین با تاکید بر کار فاخر ستاد نماز جمعه‌ی قزوین در طرح میعاد، اذعان می‌کند: این طرح باید شروعی برای اجرای طرح‌ها و برنامه‌های گسترده‌تر باشد، تا در همه بخش‌ها نگاه همه جانبه به وجود بیاید و ضعف‌های موجود کاملا برطرف شود.</p>
      <figure>
        <img src="http://newsroom.dana.ir/content/upload/37cbf775-3508-431d-991b-26b9a2eed5b5.jpg"/>
      </figure>
      <p>عابدینی ادامه می‌دهد: باید دغدغه‌‌ی کاهش معدل سنی نمازگزاران جمعه را داشته باشیم و تحقق این هدف مهم مستلزم برنامه‌ریزی دقیق و همه جانبه است. در نماز جمعه نباید بگوییم ما میزبان هستیم، باید کاری کنیم تا همه اقشار، خود را میزبان نماز جمعه بدانند و پای کار فعالیت‌ها و برنامه‌ها باشند.</p>
      <p>نماینده ولی فقیه در قزوین در پایان می‌گوید: انقلاب با مشارکت همه‌ی نسل‌ها به پیروزی رسید و امروز هم باید تمام اقشار پای کار تمام عرصه‌های انقلاب نظیر نماز جمعه باشند تا کارها به درستی پیش برود و چنین طرح‌هایی در راستای چنین رسالت‌هایی است.</p>
      <p> </p>
      <p>
        <b>نگاه ویژه به دانش‌آموزان در طرح‌های ستاد نماز جمعه</b>
      </p>
      <p>علی شفیعی‌شاد نیز به عنوان مجری این طرح به خبرنگار صبح قزوین اظهار می‌کند: در این برنامه‌ها به حضور جدی‌تر دانش آموزان به عنوان آینده‌سازان کشور، نگاه ویژه‌ای شده است.</p>
      <p>وی ادامه می‌دهد: فضایی که آماده شده، زیرساختی است که می‌توانیم مدل‌های دیگری را نیز در آن اجرایی کنیم و قشرهای دیگری نظیر دانشجویان نیز طرح‌های خود را در این قالب اجرایی کنند. </p>
      <p>رئیس ستاد نماز جمعه‌ی قزوین عنوان می‌کند: نماینده ولی فقیه در استان و دغدغه جدی دانش‌آموزان را دارند، از این جهت ما به عرصه دانش‌آموزان ورود نموده و طرح میعاد را اجرایی کردیم، کار مطالعاتی و تحقیقی اولیه‌ی آن از دو سال قبل شروع شده و از دو هفته‌ی آینده بهره‌برداری اجرایی آن آغاز می‌شود.</p>
      <figure>
        <img src="http://newsroom.dana.ir/content/upload/e9bb3d02-8a11-4f6b-b996-ee5092c07792.jpg"/>
      </figure>
      <p>وی به محتوای طرح اشاره و توضیح می‌دهد: در این طرح سیری تمدنی را در قالب‌های مختلف فیلم، کلیپ، هنرهای تجسمی و روایت می‌کنیم که از پهلوی اول و دوم آغاز شده، به انقلاب اسلامی و نقش مردم قزوین در انقلاب، بزرگان قزوین در تحقق انقلاب اسلامی و نقش امام (ره) می‌رسد.</p>
      <p>
        <b>در میعاد به چه موضوعاتی پرداخته شده است؟</b>
      </p>
      <p>رئیس ستاد نماز جمعه‌ی استان قزوین با بیان اینکه قسمت دیگری از نمایشگاه به فضای سواد رسانه‌ای اشاره دارد، عنوان می‌کند: سواد رسانه‌ای، تهاجم فرهنگی، جنگ سرد، تجربه‌ی کشور ما و کشورهای دیگر در این زمینه، تبدیل و تبدل واقعیت‌ها نسبت به هم در قسمت سواد رسانه‌ای مطرح می‌شود.</p>
      <p>این مقام مسئول ادامه می‌دهد: سپس وارد غرفه‌ی دفاع مقدس می‌شویم و روایت جنگ، نقش رزمندگان قزوین، خاطرات طنز و خاطرات معنوی عبادی جبهه‌ها بیان می‌شود.</p>
      <p>وی با اشاره به قسمت سبک زندگی نمایشگاه، تصریح می‌کند: بعد از دفاع مقدس، وارد موضوع سبک زندگی می‌شویم؛ سبک زندگی اسلامی ایرانی، فضای زندگی مردم در گذشته و فضای انس و صمیمیت، صله‌ی رحم در این بخش بیان می‌شود.</p>
      <p>شفیعی‌شاد اضافه می‌کند: قسمت بعدی غرفه‌ی کار و تلاش است، این قسمت از افراد اهل کار و تلاش مثل شهید تهرانی مقدم و شهید احمدی روشن الگوسازی می‌کند و خاطراتی از آن‌ها بیان می‌شود. اینجا دانش‌آموزان وارد یک فضای اجرایی- عملیاتی می‌شوند، وسیله‌ای ساخته و در نهایت پرچم ایران را برافراشته می‌کنند.</p>
      <p>رئیس ستاد نماز جمعه‌ی استان قزوین با توضیح غرفه‌ی مهدویت نمایشگاه، ابراز می‌کند: مواردی چون وظایف منتظر، نسبت ما با امام زمان (عج)، چطور سرباز امام عصر باشیم و چطور به ایشان تقرب پیدا کنیم در این قسمت بیان می‌شود.</p>
      <p>وی ادامه می‌دهد: بعد از این وارد فضایی شبیه مسجد می‌شویم که در آن احکام، فلسفه‌ی احکام، روحیه‌ی تعبد، نماز و نماز جمعه مطرح می‌شود. آخرین غرفه‌ای که در این فاز وجود دارد، کتابخانه است که دانش‌آموزان می‌توانند کتاب‌هایی با موضوعات غرفه‌های قبل را از آن خریداری کنند.</p>
      <p> </p>
      <p>
        <b>اهمیت هویت‌سازی بومی برای شهروند قزوینی</b>
      </p>
      <p>پس از توضیح قسمت‌های مختلف نمایشگاه، این سوال را از وی می‌پرسیم که هویت قزوینی چقدر در محتوای طرح میعاد در نظر گرفته شده است، این مسئول با تاکید بر اهمیت این موضوع اظهار می‌کند: محتوای این طرح هنوز بومی و قزوینی نشده، اما یکی از دغدغه‌های ما این است که وقتی شهروند قزوینی به اینجا می‌آید، نقش قزوین و هویت تاریخی این شهر به او القا و ارائه شود.</p>
      <p>شفیعی‌شاد گفت: با توجه به اینکه یکی از اهداف نمایشگاه هویت‌بخشی و هویت‌سازی است، طی یکی دو هفته‌ی آینده محتواهایی بومی با هدف ارائه‌ی هویت قزوینی به آن اضافه خواهد شد.</p>
      <figure>
        <img src="http://newsroom.dana.ir/content/upload/e8757d65-c7be-488b-bf0d-69f3c693a4d6.jpg"/>
      </figure>
      <p>
        <b>انجام کار جهادی با صرف حداقل هزینه‌ها</b>
      </p>
      <p>از وی درباره‌ی بودجه‌ی صرف شده برای این طرح می‌پرسیم و رئیس ستاد نماز جمعه‌ی قزوین با اشاره به صرف حداقل هزینه‌ها تصریح می‌کند: هزینه‌ای که صرف این کار شده بسیار کمتر از مقداری است که مخاطب در نگاه اول تصور می‌کند، آیت‌الله عابدینی نیز بر صرفه‌جویی در هزینه‌ها تاکید دارند.</p>
      <p>وی اضافه می‌کند: بعضی وسایلی که در اینجا می‌بینید، از مواد دورریز استفاده شده است و در مجموع هزینه‌ی نمایشگاه بسیار کمتر از نمونه‌های مشابه در استان‌های دیگر است، برای برخی قسمت‌ها نیز بچه‌های جهادی همکاری کرده‌اند.</p>
      <p>شفیعی‌شاد تاکید می‌کند: سعی کردیم با فضای مردمی که بر نماز جمعه نیز حاکم است کار جلو برود، با این وجود صرفه‌جویی موجب نشد از ظرافت‌های هنری غافل شویم و ترکیب‌های هنری، رنگ‌آمیزی‌ها و تناسب آن‌ها حساب شده است.</p>
      <p>سوال دیگری که از شفیعی‌شاد می‌پرسیم نحوه‌ی استفاده‌ی دانش‌آموزان از فضای تدارک دیده شده است، وی در پاسخمان گفت: دانش‌آموزان در قالب گروه‌های بیست نفری منتخب اهل نماز گزینش و وارد این فضا می‌شوند، برگزیدگان این افراد بعد از طی مراحلی عضو ستاد نماز جمعه می‌شوند و فعالیت دانش‌آموزی مردم‌محور آن‌ها در بخش‌های مختلف تداوم پیدا می‌کند.</p>
      <p>رئیس ستاد نماز جمعه‌ی قزوین در پایان می‌گوید: از ظرفیت‌های انسانی استان قزوین و خارج از آن استفاده کردیم، به عنوان مثال متخصصان حوزه‌های تربیتی از کار بازدید کرده و مشورت داده‌اند، هنرمندان نیز بازدید و نظراتی داده‌اند، مجموع این مشورت‌ها برآورد شده و مواردی که امکان عملیاتی داشته‌ به‌کار گرفته شده است.</p>
      <p>
        <b>میعاد، در مسیر راهنمایی دانش‌آموزان به حیات طیبه</b>
      </p>
      <p>یکی دیگر از مسئولانی که به واسطه ارتباط با دانش‌آموزان جامعه هدف این طرح است، مدیرکل آموزش و پرورش استان قزوین که نظرات این مسئول را جویا شده ایم.</p>
      <p>خیرالله رحمانی در گفت‌وگو با خبرنگار فرهنگ و هنر صبح قزوین اظهار می‌کند: یکی از رسالت‌های ما در تربیت ایجاد فضایی است که خروجی آن مراتبی از حیات طیبه باشد و فرزندان به زندگی پاک رهنمون شوند.</p>
      <p>مدیرکل آموزش و پرورش استان قزوین ادامه می‌دهد: اگر در آموزش و پروش به این نقطه برسیم، رسالت خود را انجام داده‌ایم و مشکلات ما در جامعه نشان می‌دهد که نتوانسته‌ایم چنین فضایی ایجاد کنیم. این موضوع مستلزم توجه به تمام ابعاد تربیت است که در سند تحول به آن ساحت‌های تربیتی گفته می‌شود.</p>
      <p>وی با تاکید بر ساحت‌های شش گانه‌ی تربیتی اذعان می‌کند: یکی از مهم‌ترین این ساحت‌ها، تربیت در ساحت دینی، اعتقادی و اخلاقی است. اگر در مدرسه بچه‌ها را مومن، معتقد و با اخلاق تربیت کنیم، خودشان ادامه‌ی مسیر را طی می‌کنند و نیاز نیست دغدغه‌ی سایر مهارت‌ها را داشته باشیم.</p>
      <p>این مسئول می‌افزاید: بسیاری از مشکلات ما به تربیت انسان تک ساحتی علمی تربیت بازمی‌گردد و این انسان چون مومن و با اخلاق نیست، وقتی با مشکلی در جامعه برخورد می‌کند صورت مسئله را پاک کرده و دچار ناهنجاری اجتماعی می‌شود.</p>
      <p>رحمانی با اشاره به طرح میعاد، ابراز می‌کند: فضای هنرمندانه‌‌ی این نمایشگاه، آنچه در ساحت تربیت دینی، اعتقادی و اخلاقی به آن نیارمندیم را هنرمندانه و عالمانه مهیا کرده است.</p>
      <figure>
        <img src="http://newsroom.dana.ir/content/upload/b94c8c5a-ceae-456d-b93a-f3cacf43726f.jpg"/>
      </figure>
      <p>وی ادامه می‌دهد: مقام معظم رهبری بر افتخار به گذشته و امید به آینده تاکید دارند و در طراحی مسیر نمایشگاه این نکته لحاظ شده است، ما نیز تلاش می‌کنیم مسیر را با تمام قوا تکمیل کنیم و دانش‌آموزان از این فضا استفاده کنند.</p>
      <p>
        <b>برنامه‌ی میعاد برای دختران نوجوان</b>
      </p>
      <p>سمیه بکشلو عضو تیم محتوایی طرح میعاد در گفت‌وگو با خبرنگار فرهنگ و هنر صبح قزوین با اشاره به تولید محتوای ویژه‌ی دختران دانش‌آموز اظهار می‌کند: نقش‌ و مسئولیت‌های دختران در انقلاب، دفاع مقدس و مهدویت متفاوت است، از این جهت محتوای متفاوتی برای گروه دختران و پسران تهیه شده است.</p>
      <p>وی اضافه می‌کند: این بستر ظرفیت کار برای گروه‌های مختلف را دارد و ما سعی کردیم با محوریت زن تراز انقلاب اسلامی برای دختران نوجوان الگودهی کنیم. به این معنا که وقتی دختر نوجوان وارد آن می‌شود، بفهمد که زن تراز چه مولفه‌هایی دارد و در طول تاریخ چگونه ایفای نقش کرده است.</p>
      <p>بکشلو با با بیان اینکه روایتگری طرح برای دختران را خانم‌هایی که به طرح اشراف دارند انجام می‌دهند، می‌گوید: بسیار تلاش شده تا محتوا به مسئله‌های واقعی یک دختر نوجوان بپردازد، با این هدف ستاد نماز جمعه یک بضاعت و توان زیادی را برای این کار گذاشت و عرصه‌ها را معین کرد.</p>
      <figure>
        <img src="http://newsroom.dana.ir/content/upload/a7cc5a69-87e5-4cea-97dd-959338bdf9df.jpg"/>
      </figure>
      <p>این فعال فرهنگی در پایان ابراز می‌کند: مهم‌ترین چیزی که دختران نوجوان ما به آن نیاز دارند هویت دینی است، این تعبیر کلی است و باید مولفه‌های مختلف آن همچون نقش دختران در دفاع مقدس، انقلاب، مهدویت و سبک زندگی را معرفی کنیم.</p>
      <p>گفتنی است؛ طرح دانش‌آموزی میعاد بزودی مورد استفاده‌ی دانش‌آموزان قرار خواهد گرفت، امید است اجرای این طرح مقدمه‌ای برای ارائه‌ی خلاقانه‌ی مفاهیم دینی به نسل جدید باشد و تجربیات آن در برنامه‌ریزی برای دیگر قشرهای جامعه مورد استفاده قرار گیرد.</p>
      <p>انتهای پیام/</p>
    </article>
  </body>
</html>