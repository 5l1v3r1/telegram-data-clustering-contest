<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-good-news-trains-will-run-from-electronic-signal-system-from-today-in-between-saharsa-and-garh-baruari-track-2841623.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T10:22:50+00:00"/>
    <meta property="og:title" content="अच्छी खबर! आज से इस रूट पर इलेक्ट्रॉनिक सिग्नल सिस्टम से दौड़ेगी ट्रेन"/>
    <meta property="og:description" content="सहरसा-गढ़ बरुआरी रेलखंड पर रविवार की शाम से इलेक्ट्रॉनिक सिग्नल सिस्टम से चलने लगेगी। इस नई व्यवस्था के लागू होते सहरसा-गढ़ बरुआरी (साढ़े 16 किमी) रेलखंड पर स्टेशन मास्टर को टोकन थमा लाइन क्लियर लेने की..."/>
  </head>
  <body>
    <article>
      <h1>अच्छी खबर! आज से इस रूट पर इलेक्ट्रॉनिक सिग्नल सिस्टम से दौड़ेगी ट्रेन</h1>
      <address><time datetime="2019-11-10T10:22:50+00:00">10 Nov 2019, 10:22</time> by <a rel="author">सहरसा, रंजीत।</a></address>
      <p>सहरसा-गढ़ बरुआरी रेलखंड पर रविवार की शाम से इलेक्ट्रॉनिक सिग्नल सिस्टम से चलने लगेगी। इस नई व्यवस्था के लागू होते सहरसा-गढ़ बरुआरी (साढ़े 16 किमी) रेलखंड पर स्टेशन मास्टर को टोकन थमा लाइन क्लियर लेने की चालक को जरूरत नहीं पड़ेगी।</p>
      <p>वन ट्रेन वनली सिस्टम व्यवस्था समाप्त हो जाएगी। अग्रिम स्टार्टर पार करते एक्सल काउंटर लाल हो जाएगा और लाल रहने तक स्टेशन मास्टर भी ट्रेन को लाइन क्लियर नहीं दे पाएंगे। किसी प्रकार का फेल्योर (विफलता) होने पर तुरंत पकड़ में आ जाएगा। इसका फायदा यह होगा कि ट्रेन का परिचालन सुरक्षित तरीके से होगा। क्विक ऑपरेशन के कारण ट्रेन परिचालन में समय की बचत होगी। सहरसा में एक एडवांस सिग्नल, दूसरा पंचगछिया होम और तीसरा गढ़ बरुआरी के पास रहेगा। संभावना है कि रविवार की शाम वाली रेलगाड़ी पहली ट्रेन होगी जो इलेक्ट्रॉनिक सिग्नल सिस्टम से चलेगी।</p>
      <p>अभी इस रूट में वन ट्रेन वनली सिस्टम के तहत सिर्फ एक ट्रेन गढ़ बरुआरी तक जाकर वापस सहरसा लौटती है। नई सिग्नलिंग व्यवस्था से इस रूट पर ट्रेनों की संख्या बढ़ने का रास्ता साफ हो जाएगा। यात्रियों को राहत मिलेगी। </p>
      <p><b>फाइनल टेस्टिंग में इलेक्ट्रॉनिक सिग्नल सिस्टम सही मिला</b><br/>सहरसा-पंचगछिया रेलखंड पर पहले ही लगाए गए इलेक्ट्रॉनिक सिग्नल सिस्टम का टेस्टिंग किया गया था। रविवार को पंचगछिया -गढ़ बरुआरी के बीच इलेक्ट्रॉनिक सिग्नल सिस्टम का किया गया फाइनल टेस्टिंग सफल रहा। टेस्टिंग के दौरान समस्तीपुर मंडल के डिप्टी डीएसटीई राहुल प्रियदर्शी, एस. भी. मिश्रा, एएसटीई सहरसा संजीव कुमार, एएसटीई निर्माण टी आर पांडेय, एसएसई सिग्नल निर्माण मिथिलेश कुमार, बंटी कुमार सिंह मौजूद रहे। एएसटीई सहरसा संजीव कुमार ने कहा कि लगाए गए इलेक्ट्रॉनिक सिग्नल सिस्टम को चालू करते देखा गया जिसमें सबकुछ सही मिला। इलेक्ट्रॉनिक सिग्नल सिस्टम संरक्षा और ट्रेन परिचालन के दृष्टिकोण से काफी उपयोगी होता है। इसमें रिले भी कम लगता है और सिग्नलिंग के 30 रूट तरीके से ट्रेन परिचालन हो सकता है। </p>
    </article>
  </body>
</html>