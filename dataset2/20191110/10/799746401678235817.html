<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/10/7102856/"/>
    <meta property="og:site_name" content="Європейська правда"/>
    <meta property="article:published_time" content="2019-11-10T10:32:58+00:00"/>
    <meta property="og:title" content="Меркель виступила за посилене фінансування армії, згадавши про Донбас і Крим"/>
    <meta property="og:description" content="Канцлерка Німеччини Ангела Меркель заявила, що через конфлікт на Донбасі та незаконну анексію Криму питання оборони НАТО і країн-членів знову опинилося в центрі уваги."/>
  </head>
  <body>
    <article>
      <h1>Меркель виступила за посилене фінансування армії, згадавши про Донбас і Крим</h1>
      <address>
        <time datetime="2019-11-10T10:32:58+00:00">10 Nov 2019, 10:32</time>
      </address>
      <p>Канцлерка Німеччини Ангела Меркель заявила, що через конфлікт на Донбасі та незаконну анексію Криму питання оборони НАТО і країн-членів знову опинилося в центрі уваги.</p>
      <p>Як повідомляє "Європейська правда", про це Меркель заявила у своєму відеозверненні, оприлюдненому в неділю і присвяченому 64-річниці з часу заснування Бундесверу.</p>
      <p>Меркель зазначила, що сьогодні перед Бундесвером стоять нові виклики.</p>
      <p>"Це означає, що він має бути добре обладнаний, а також мати необхідну фінансову свободу дій", - зазначила німецька канцлерка.</p>
      <p>Вона підкреслила, що "через конфлікт в Україні та анексію Криму тема захисту країни та союзу знову більшою мірою опинилася в центрі уваги". "Щоб добре виконати обидва завдання, Бундесвер потребує відповідних фінансових ресурсів", - додала вона.</p>
      <p>Канцлерка наголосила, що Німеччина є членом НАТО, який є "центральним стовпом нашої оборони", проте сьогодні стає все більш зрозуміло, що європейці, в тому числі у складі НАТО, повинні брати на себе більше відповідальності.</p>
      <p>Цього тижня активізувалась дискусія серед союзників у Альянсу після заяви президента Франції Макрона про <b><a href="https://www.eurointegration.com.ua/news/2019/11/7/7102758/">смерть мозку НАТО</a>.</b> У інтерв’ю журналу The Economist Макрон поскаржився на відсутність координації у прийнятті стратегічних рішень між Сполученими Штатами і їхніми союзниками по НАТО. </p>
      <p>Канцлерка Німеччини Ангела Меркель заявила, що <b><a href="https://www.eurointegration.com.ua/news/2019/11/7/7102775/">не поділяє</a></b> думку Макрона про ситуацію в Альянсі.</p>
      <p>Міністр оборони Німеччини Аннегрет Крамп-Карренбауер цього тижня заявила, що Німеччина витрачатиме на оборону 2% свого ВВП до 2031 року. Таким чином міністр вперше публічно <b><a href="https://www.eurointegration.com.ua/news/2019/11/7/7102759/">заявила про мету досягти цільового показника</a></b> НАТО перед міжнародною аудиторією, хоча й із запізненням – адже у 2014 році, після анексії Криму, лідери НАТО домовилися досягти витрат на оборону у 2% ВВП до 2024 року.</p>
      <related>
        <a href="https://www.eurointegration.com.ua/news/2019/11/7/7102775/"/>
      </related>
    </article>
  </body>
</html>