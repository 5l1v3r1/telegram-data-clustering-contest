<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/apner-seg-om-utroskapsskandalen/71800973"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T10:14:05+00:00"/>
    <meta property="og:title" content="Åpner seg om utroskapsskandalen"/>
    <meta property="og:description" content="«Twilight»-stjernen avkrefter at hun lå med regissøren."/>
  </head>
  <body>
    <article>
      <h1>Åpner seg om utroskapsskandalen</h1>
      <h2>«Twilight»-stjernen avkrefter at hun lå med regissøren.</h2>
      <address><time datetime="2019-11-10T10:14:05+00:00">10 Nov 2019, 10:14</time> by <a rel="author">Karoline Pedersen</a></address>
      <p>Det er sju år siden Us Magazine lekket bilder av <a href="https://www.dagbladet.no/kjendis/her-er-kjendisenes-storste-utroskapsskandaler/69702935">skuespiller Kristen Stewart (29) og regissør Rupert Sanders (48) i en het omfavnelse</a> - noe som sørget for å oppløse et ekteskap, samt et forhold.</p>
      <p>På denne tiden var nemlig<a href="https://www.dagbladet.no/kjendis/ett-bilde-av-den-hemmelige-affaeren-gjorde-ham-verdenskjent-over-natta-fem-ar-senere-tar-rupert-bladet-fra-munnen/67443828"> Sanders gift med modell og skuespiller Liberty Ross (41)</a>, samtidig som at Stewart selv var i et forhold med<a href="https://www.dagbladet.no/kjendis/hollywood-stjerna-er-i-oslo/71567072"> «Twilight»-kollega Robert Pattinson (33).</a></p>
      <p>I etterkant har skandalebildene blitt heftig omtalt i verdenspressen, uten at 29-åringen selv har delt detaljene rundt hva som egentlig skjedde.</p>
      <p>
        <b>Tirsdag denne uka valgte hun derimot å stille åpen og ærlig til intervju med radioverten Howard Stern - hvor hun snakker ut.</b>
      </p>
      <figure>
        <img src="https://dbstatic.no/71800977.jpg?imageId=71800977&amp;x=0&amp;y=12.124352331606&amp;cropw=100&amp;croph=84.248704663212&amp;width=643&amp;height=813"/>
        <figcaption><b>KINOAKTUELL:</b> Kristen Stewart (t.h.) sammen med «Charlie's Angels»-motspillerne Naomi Scott og Ella Balinski i New York torsdag. Foto: NTB scanpix Vis mer</figcaption>
      </figure>
      <h3>- Bare et kyss</h3>
      <p>Hos «The Howard Stern Show» innrømmer Stewart at det er rart å være så åpen. 29-åringen er nemlig kjent for å være svært reservert, og har tidligere uttalt <a href="https://www.seher.no/kjendis/fraradet-a-vise-seg-offentlig-med-jentekjaereste/71558691">at hun ikke er glad i rampelyset.</a></p>
      <p>Til Stern sier skuespilleren at grunnen til at hun ikke tidligere har snakket om verken forholdet til Pattinson, eller grunnen til at det endte, er at hun ikke har villet framstå som oppmerksomhetssyk, ifølge<a href="https://www.wmagazine.com/story/kristen-stewart-rupert-sanders-scandal-robert-pattinson?utm_source=facebook&amp;utm_social-type=owned&amp;utm_medium=social&amp;mbid=social_facebook&amp;utm_brand=wmag&amp;fbclid=IwAR0gyJejTdd0KJUJoO6BBxvpRYVcbnR51UpcpqDvHOVoxWVUl6GOCBPjzsA"> W Magazine</a>.</p>
      <p>I intervjuet beskriver hun Pattinson som sin «første store kjærlighet» og legger til at han er «den beste».</p>
      <p>Selv om skuespilleren ikke har snakket ut om årsaken til bruddet, er det velkjent at det skjedde i etterkant av kysset med Sanders i 2012. Stewart og Pattinson<a href="https://www.seher.no/kjendis/derfor-tilgir-han-sin-utro-eks-kjaereste/64468455"> fant først tilbake til hverandre</a>, før de skilte lag igjen året etter, i 2013.</p>
      <p>Selv hevder hun at det ikke skjedde noe utover kysset mellom henne og Sanders.</p>
      <p>
        <b>- Jeg vil ikke si at jeg forelsket meg i regissøren. Det var mer en rar greie, innrømmer hun, og legger til:</b>
      </p>
      <p>- Jeg lå ikke med ham.</p>
      <h3>- Fjernet fra oppfølgeren</h3>
      <p>Stewart og Sanders jobbet begge med filmen «Snow White and the Huntsman» da affæren ble kjent. <a href="https://www.dagbladet.no/kjendis/ett-bilde-av-den-hemmelige-affaeren-gjorde-ham-verdenskjent-over-natta-fem-ar-senere-tar-rupert-bladet-fra-munnen/67443828">Begge bekreftet utroskapen</a> kort tid etter at bildene ble publisert, og la seg fullstendig flate.</p>
      <p>- Jeg er beklager på mitt sterkeste for smerten og forlegenheten jeg har påført de nær meg og alle involverte. Denne situasjonen har satt det viktigste i livet mitt på spill, personen jeg elsker og respekterer mest i verden, Rob. Jeg elsker ham, jeg elsker ham. Unnskyld, uttalte 29-åringen i en pressemelding etter at bildene lekket, ifølge <a href="https://people.com/celebrity/kristen-stewarts-apology-to-robert-pattinson-for-cheating/">People</a>.</p>
      <p>I intervjuet med Stern innrømmer Stewart at utroskapen ikke bare fikk konsekvenser privat, men også karrieremessig. Hun hevder nemlig at hun på grunn av dette ble fjernet fra oppfølgeren <a href="https://www.seher.no/kjendis/droppet-fra-oppfolgeren-etter-utroskandalen/64207343">«The Huntsman: Winter's War».</a></p>
      <p>
        <b>- De lot meg ikke være med i filmen fordi jeg gikk gjennom en svært offentlig skandale. De var redde for å berøre det, forteller hun tydelig frustrert.</b>
      </p>
      <h3>Frarådet å vise legningen</h3>
      <p><a href="https://www.dagbladet.no/kjendis/bedt-om-a-skjule-legningen/71561025">Dette er for øvrig ikke første gang stjernen tilsynelatende møter motstand i filmbransjen</a>. Stewart har nemlig <a href="https://www.seher.no/kjendis/twilight-stjernen-kobles-til-ny-kvinne/70606770">datet flere kvinner opp gjennom åra</a>, noe som ikke har falt i smak hos alle.</p>
      <p>I et intervju med <a href="https://www.harpersbazaar.com/uk/fashion/fashion-news/a28889344/kristen-stewart-october-issue-cover-interview/">Harper's Bazaar</a> tidligere i høst, kunne hun fortelle at hun gjennom åra i bransjen mange ganger har møtt folk med en «gammeldags tankegang», og som ikke har likt at hun har vært åpen om legningen sin.</p>
      <p>- Jeg har rett og slett blitt fortalt «Hvis du vil gjøre deg selv en tjeneste, ikke hold hender med kjæresten din offentlig. Da kan det hende du lander en rolle i en 'Marvel»-film'». Slike folk jobber jeg rett og slett ikke med, fortalte hun til magasinet.</p>
    </article>
  </body>
</html>