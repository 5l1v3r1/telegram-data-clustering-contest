<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620770/%D9%85%D8%A7%D8%AC%D8%B1%D8%A7%DB%8C-%D8%AE%D8%A7%D9%86%D9%85-%D8%A8%D8%A7%D8%B2%D8%B1%D8%B3-%D9%88-%DA%A9%DB%8C%D9%81-%D9%85%D8%B4%DA%A9%D9%88%DA%A9%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:57:00+00:00"/>
    <meta property="og:title" content="ماجرای خانم بازرس و کیف مشکوکش"/>
    <meta property="og:description" content="حضور حاشیه ساز یکی از بازرسان آژانس بین المللی انرژی اتمی در سایت هسته‌ای نطنز و ممانعت از ورود وی به شدت خبرساز شد."/>
  </head>
  <body>
    <article>
      <h1>ماجرای خانم بازرس و کیف مشکوکش</h1>
      <address>
        <time datetime="2019-11-10T10:57:00+00:00">10 Nov 2019, 10:57</time>
      </address>
      <p>
        <i>حضور حاشیه ساز یکی از بازرسان آژانس بین المللی انرژی اتمی در سایت هسته‌ای نطنز و ممانعت از ورود وی به شدت خبرساز شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اخیرا یکی از بازرسان آژانس بین‌المللی انرژی قصد ورود به سایت نطنز داشت که به دلیلی هشدارهای کنترلی و امنیتی از ورودش ممانعت شد.</p>
      <p>پایگاه خبری نور نیوز در این رابطه در عکس‌نوشته‌هایی اعلام کرد: هنگام ورود این خانم بازرس به سایت نطنز، تجهیزات کنترلی علامت هشدار وجود مواد آلوده کننده را نشان داده است. بازرسان دیگری نیز همراه این خانم بودند اما دستگاه های کنترلی تنها در مورد او هشدار دادند.</p>
      <p>بنابراین مسئولان کشورمان براساس مقررات بین المللی از ورود خانم بازرس به سایت نطنز جلوگیری و مراتب را به آژانس بین المللی انرژی اتمی منعکس کردند.</p>
      <p>در این گزارش آمده است: پیش از کنترل لوازم و کیف خانم بازرس، وی وارد سرویس بهداشتی شده و پس از آن هشدار دستگاه ها متوقف گردید. کنترل سرویس بهداشتی استفاده شده از سوی خانم بازرس بوسیله دستگاه های هشدار دهنده وجود آلودگی مواد خطرناک را تایید کرد.</p>
      <p>شواهد موجود از دفع مواد خطرناک هنگام رفتن وی به سرویس بهداشتی خبر می دهد.</p>
      <p>این پایگاه خبری نوشت: خانم بازرس پس از مواجه شدن با هوشیاری حرفه ای کارشناسان سازمان انرژی اتمی ایران و ناکامی در انتقال مواد خطرناک به سایت نطنز تصمیم گرفت خاک ایران را ترک کند.تحقیقات گسترده ایران برای رسیدگی به اقدام غیرقانونی و ضدامنیتی خانم بازرس و بازیگران پشت پرده این ماجرا ادامه دارد.</p>
      <p>جنجال آمریکا درمورد مواجهه قانونی ایران با خانم بازرس در جلسه پنجشنبه شورای حکام آژانس بین المللی انرژی اتمی ، بخشی از پشت پرده های این سناریو شکست خورده را آشکار کرد.</p>
      <p>ایران فارغ از جوسازی برخی مقامات آژانس و اعضای غربی شورای حکام ، ضمن تداوم روند اقدامات و تحقیقات قانونی در مورد این پرونده، نتایج آن را در صورت لزوم منتشر خواهد کرد.</p>
      <p>به گزارش ایسنا، بهروز کمالوندی، سخنگوی سازمان انرژی اتمی نیز در نشست خبری‌اش در فردو درباره ممانعت سازمان از ورود یک بازرس آژانس و لغو اعتبارنامه این فرد گفت: این مسائل به آژانس اطلاع داده شد و این به خاطر آن بود که این فرد یا آغشته به مواد است یا موادی همراهش است و گزارشی به آژانس دادیم و در آژانس هم مطرح شد و به نظر ما اعضا متوجه شدند. چون گزارش ما منطقی و مستدل بود و اسناد و فیلم هایی داریم که اثبات می‌کند استدلال ما را.</p>
      <p>وی افزود: عده‌ای خواستند سوءاستفاده کننند که بگویند ایران پایبند به مصونیت بازرسان نیست، اما ما گزارشی کاملا حقوقی و مستدل ارائه کردیم. ما گفتیم بر اساس پادمان، مصونیت محدودیت دارد و برای استفاده‌های شخصی نیست و فقط به منظور انجام ماموریت است. نمی‌شود در این رابطه یک طرفه مساله را دید و مقررات تاکید دارد که نمی‌توان از مصونیت‌ها سوءاستفاده کرد.</p>
      <p>این مقام سازمان انرژی اتمی گفت: به دلیل تجربیات تلخ خرابکاری‌ها در صنعت هسته‌ای سیستم کنترلی قوی داریم که این نوع اتفاقات را کنترل می‌کند و بخشی از این نوع کنترل‌ها را به آژانس هم توضیح دادیم.</p>
    </article>
  </body>
</html>