<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ap---skattelette-til-dem-som-tjener-under-750-000/71798681"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T10:39:23+00:00"/>
    <meta property="og:title" content="Ap: - Skattelette til dem som tjener under 750 000"/>
    <meta property="og:description" content="Men Hadia Tajik varsler økt skatt for høyere årslønninger enn 750 000 kr og vil fjerne momsfritaket på kostbare elbiler."/>
  </head>
  <body>
    <article>
      <h1>Ap: - Skattelette til dem som tjener under 750 000</h1>
      <h2>Men Hadia Tajik varsler økt skatt for høyere årslønninger enn 750 000 kr og vil fjerne momsfritaket på kostbare elbiler.</h2>
      <address><time datetime="2019-11-10T10:39:23+00:00">10 Nov 2019, 10:39</time> by <a rel="author">Gunnar Ringheim</a></address>
      <p>- De som tjener 750 000 kroner eller mindre kommer til å få lik eller lavere skatt enn i dag. De som tjener over 750 000 kroner må regne med å betale mer skatt enn de gjør med høyreregjeringen. Det kommer til å gå helt fint, for det har de råd til, og fellesskapet trenger at de som har mest bidrar mer, sier Hadia Tajik.</p>
      <h3>Tak på 600.000 kr</h3>
      <p>Om elbil-momsen sier hun:</p>
      <p>
        <b>- Vi henter inn en halv milliard kroner ved å innføre tak på momsfritaket på elbiler. Det kommer stadig flere elbiler som er billigere og har lengre rekkevidde. Men det kommer også dyre og luksuriøse elbiler. Du må gjerne kjøpe luksuriøse elbiler, det er det sikkert en del av disse milliardærene som vil bruke penger på det.</b>
      </p>
      <p>- Men det er ikke sikkert at fellesskapet skal være med å betale for det. Derfor vil vi sette et tak på 600 000 kr, slik at elbil-kjøpere må betale moms på det overskytende beløpet. Det fellesskapet sparer på dette, har vi valgt å bruke på grønne investeringer, sier Hadia Tajik.</p>
      <h3>Flere milliardærer</h3>
      <p>Mandag legger Arbeiderpartiet fram sitt alternative statsbudsjett. Hadia Tajik mener en kursendring er nødvendig.</p>
      <p>
        <b>- Regjeringen har laget et system som gjør at det er lettere å tjene penger på å ha penger enn å tjene penger på å gå på jobb. Sånn kan det bare ikke fortsette, sier Hadia Tajik, fraksjonsleder i finanskomitéen.</b>
      </p>
      <p>Hun viser til skattetallene, som kom tidligere i uka.</p>
      <p>
        <b>- Statsminister Erna Solberg har valgt å føre en politikk, der hun er på lag med eierne, på lag med dem som har mye penger og ikke på lag med helt vanlige folk. At noen slår seg opp og tjener mye penger er sikkert vel og bra for den enkelte, men jeg skulle heller sett at regjeringen sørget for at vi fikk skapt større verdier i fellesskapet i dette landet, sier Hadia Tajik.</b>
      </p>
      <p>- Og den viktigste investeringen Erna Solberg da kunne gjort var å investere i små forskjeller mellom folk. Hun har valgt å gjøre det stikk motsatte. Vi ser nå at de rikeste drar i fra. Bare det siste året er det blitt 33 flere milliardærer. Nå er det flere milliardærer i Norge per innbygger enn det er i USA, sier hun.</p>
      <h3>Miljøteknologi</h3>
      <p>På spørsmål om hvilke politiske grep Arbeiderpartiet tar i sitt alternative budsjett, svarer Hadia Tajik:</p>
      <p>
        <b>- For å redusere forskjellene ved å gi flere folk muligheter og øke verdiskapingen, så er det tre ting som viktig: Arbeid, velferd og omfordelende skatt. Vi setter av mer penger for å få flere mennesker i arbeid. Det betyr å styrke ordninger som miljøteknologiordningen i Innovasjon Norge. Noe som vil gjøre det enklere for bedrifter å foreta framtidsrettede investeringer som vil skape flere arbeidsplasser, sier hun.</b>
      </p>
      <p>Ap-nestlederen viser til at andelen folk i arbeid har gått ned over tid.</p>
      <p>- Det er ikke bærekraftig. Å øke den andelen vil bli en veldig viktig oppgave framover, sier Aps finanspolitiske talsperson.</p>
      <h3>«Industrimilliard»</h3>
      <p>Arbeiderpartiet setter av en «industrimilliard» i sitt alternative budsjett.</p>
      <p>
        <b>- Vi styrker ordninger for norsk industri som gjør det mulig for dem å satse, ta risiko og bli større. Mye av det er grønne tiltak, fordi mye av industriinvesteringene fremover må gå den veien. Det handler om å erkjenne at hvis norsk økonomi skal fortsette å være konkurransedyktig i framtida, så er det nettopp omlegginger i grønnere retning som må til. Hvis ikke, så kommer vår egen økonomi til å være altfor sårbar, sier Hadia Tajik.</b>
      </p>
      <p>- Til tross for norske bedrifters enorme omstillingsbehov, så har regjeringen valgt å videreføre dagens nivå på miljøteknologiordningen i Innovasjon Norge. Det stiller vi oss helt uforstående til, fordi det er akkurat nå vi burde gi Innovasjon Norge muskler til å hjelpe bedriftene. Vi kommer derfor til å sette av en ganske stor andel av «industrimilliarden» nettopp til å styrke miljøteknologiordningen, sier Ap-toppen.</p>
      <h3>Gratis velferdstilbud</h3>
      <p>Hun understreker betydningen av at felles velferdstilbud skal være universelle, offentlige og gratis.</p>
      <p>
        <b>- I motsetning til høyreregjeringen, som har valgt å legge til rette for fri etableringsrett innenfor helsevesenet vårt for private, kommersielle aktører. Resultatet er at det offentlige helsevesenet tappes for penger. Det gjør tilbudet til folk dårligere enn det ellers hadde vært, sier Hadia Tajik.</b>
      </p>
      <p>Aps finanspolitiske talsperson opplyser at Ap i sitt alternative budsjett setter av ganske store beløp for å styrke det offentlige velferds- og helsetilbudet.</p>
      <h3>Sykehusmilliarder</h3>
      <p>- Løftet vårt har vært – og er – at vi setter av tre milliarder kroner ekstra hvert eneste år til sykehusene fordi pasientveksten og behovene er så store.</p>
      <p>- <b>Vi sørger </b><b>også for at kommunene får mer penger. Mye av det grunnleggende velferdstilbudet finner man jo i kommunene; skole, barnehage og eldreomsorg.</b></p>
      <p>- Det å ha en felles gratis velferd minsker forskjeller, det forebygger segregering, det forebygger at de som har mye penger kjøper seg tjenester på bekostning av fellesskapet, sier Hadia Tajik.</p>
      <h3>Høyre: - Andres penger</h3>
      <p>Henrik Asheim, Høyres leder i finanskomitéen, sier at han alltid er spent på å lese det alternative budsjettet til Ap.</p>
      <figure>
        <img src="https://dbstatic.no/71798909.jpg?imageId=71798909&amp;x=0&amp;y=7.4305555555556&amp;cropw=100&amp;croph=89.814814814815&amp;width=321&amp;height=388"/>
        <figcaption><b>LEDER:</b> Henrik Asheim (H), leder finanskomitéen på Stortinget. Foto: Gunnar Ringheim / Dagbladet Vis mer</figcaption>
      </figure>
      <p>
        <b>- Men en ting jeg aldri har lurt på er om de kommer til å øke skatter og avgifter. Det er ingenting Ap er bedre på enn å bruke andre menneskers penger. De klarer ikke å prioritere selv så de ber folk prioritere for dem i sin hverdag, sier han.</b>
      </p>
      <p>- Den elbilpolitikken vi fører har gjort at vi nå har verdens reneste nybilpark og utslippene fra transport faller svært mye. Regjeringen har sagt at denne politikken skal vare fram til 2021 og den forutsigbarheten skal vi stå på. På sikt vil også elbilene måtte betale noe mer, men det må gjøres forutsigbart og over tid, poengterer Henrik Asheim</p>
      <h3>Velge selv</h3>
      <p>Han påpeker at et viktig skille mellom Høyre og Ap er at Høyre mener at pasientene også skal ha mulighet til å velge hvilket tilbud som passer best for dem, særlig de som sliter med rus og psykisk helse.</p>
      <p>
        <b>- Det som står mellom linjene i det Tajik her sier er at den makten med deres politikk skal flyttes fra pasienten og over til systemet. Jeg er helt enig i at det viktigste for vår felles velferd er at folk har en jobb å gå til.</b>
      </p>
      <p>- Derfor burde selv Ap klare å glede seg over rekordlav ledighet og at andelen som står i jobb nå går opp. Ap tapte valget for to år siden på svartmale situasjonen. Det ser ikke ut som de har lært noe særlig av det, sier Henrik Asheim.</p>
    </article>
  </body>
</html>