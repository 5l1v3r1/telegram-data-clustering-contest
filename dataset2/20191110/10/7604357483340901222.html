<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/janssens-vb-het-verhaal-van-belgie-is-voorbij/"/>
    <meta property="og:site_name" content="SCEPTR"/>
    <meta property="article:published_time" content="2019-11-10T10:45:50+00:00"/>
    <meta property="og:title" content="Janssens (VB): “Het verhaal van België is voorbij”"/>
    <meta property="og:description" content="Chris Janssens (VB) werpt onder meer een blik op het Vlaamse regeerakkoord dat volgens hem de &quot;vingerafdrukken&quot; van zijn partij draagt."/>
  </head>
  <body>
    <article>
      <h1>Janssens (VB): “Het verhaal van België is voorbij”</h1>
      <address><time datetime="2019-11-10T10:45:50+00:00">10 Nov 2019, 10:45</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>In een interview<a href="https://www.dezondag.be/chrisjanssens/"> met De Zondag</a> werpt <a href="https://sceptr.net/tag/vlaams-belang">Vlaams Belang</a>-kopstuk <a href="https://sceptr.net/tag/chris-janssens">Chris Janssens</a> onder meer een blik op de Vlaamse regeringsvorming en het regeerakkoord dat volgens hem de <i>“vingerafdrukken” </i>van zijn partij draagt. <i>“Maar ik zou daar nooit mijn handtekening onder zetten”</i>, stelt hij. Hij betreurt ook het gebrek aan communautaire ambities van de nieuwe Vlaamse regering.</b>
      </p>
      <p>De VB-fractieleider in het Vlaams parlement merkt de invloed van de sterke groei van zijn partij op de nieuwe Vlaamse regering. Het <a href="https://sceptr.net/tag/vlaams-belang">Vlaams Belang</a> werd na enkele gesprekken met toenmalig formateur <a href="https://sceptr.net/tag/bart-de-wever">Bart De Wever</a> (<a href="https://sceptr.net/tag/n-va">N-VA</a>) aan de kant geschoven, maar zijn regeerakkoord met <a href="https://sceptr.net/tag/open-vld">Open Vld</a> en <a href="https://sceptr.net/tag/cdv">CD&amp;V</a> draagt volgens Janssens wel de <i>“vingerafdrukken” </i>van zijn partij. <i>“Maar ik zou daar nooit mijn handtekening onder zetten”, </i>merkt hij op. <i>“Het luik integratie bevat te veel symboolpolitiek. Men vraagt ocharme tien procent van de kostprijs van een inburgeringscursus aan migranten.”</i></p>
      <figure>
        <iframe data-src="https://twitter.com/PaulCobbaert/status/1193456536531734528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Nochtans was de startnota van De Wever volgens de VB’er veelbelovend. <i>“Maar veel is gesneuveld”</i>, betreurt hij. <i>“Onder meer over de kinderbijslag, onder druk van CD&amp;V en VLD.” </i></p>
      <h3>“In Vlaanderen wordt alles wat ruikt naar identiteit verdacht gemaakt”</h3>
      <p>Janssens betwijfelt eveneens of de Vlaams-nationale ambitie in het regeerakkoord oprecht is. <i>“Ik zie de plannen voor een canon, ja. Maar dat is aan het verzanden in een banale discussie over balletjes in tomatensaus”</i>, klinkt het bij hem. <i>“In Vlaanderen wordt alles wat ruikt naar identiteit verdacht gemaakt, vooral vanuit linkse en liberale hoek. Of belachelijk gemaakt. Zelfs het wapperen met de Vlaamse vlag. Dat stoort mij.”</i></p>
      <p>De VB’er ziet ook weinig communautaire plannen bij de regering-Jambon. <i>“Zelfs Kris Peeters deed beter toen die minister-president was. Die voegde een communautaire nota toe, de zogenaamde Octopusnota”</i>, stelt hij.<i> “Jan Jambon, nota bene een Vlaams-nationalist die ooit een boekje schreef over de Vlaamse staat in Europa, is helemaal niets van plan.” </i>Voor Janssens is het evenwel duidelijk: <i>“Het verhaal van België is voorbij.”.</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/cultuursector-moet-de-broeksriem-aanhalen-van-jambon/"/>
        <a href="https://sceptr.net/2019/11/demotte-ps-regenboogcoalitie-alternatief-voor-de-chaos/"/>
        <a href="https://sceptr.net/2019/11/gekende-moslimextremisten-niet-gevolgd-door-staatsveiligheid/"/>
      </related>
    </article>
  </body>
</html>