<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/turai/20191110-masu-zanga-zanga-sun-kwace-kafafen-yada-labaraia-bolivia"/>
    <meta property="og:site_name" content="RFI"/>
    <meta property="article:published_time" content="2019-11-10T10:08:36+00:00"/>
    <meta property="og:title" content="Masu zanga - zanga sun kwace kafafen yada labarai a Bolivia"/>
    <meta property="og:description" content="‘Yan adawa da ke zanga – zanga a Bolivia sun karbe kafafen yada labarai biyu malllakin gwamnatin kasar, kana suka tilasta musu katse shirye – shiryensu , yayin da wasu ‘yan sanda da ke tsaron fadar shugaba Evo Morales suka yi watsi da aikin nasu, a..."/>
  </head>
  <body>
    <article>
      <h1>Masu zanga - zanga sun kwace kafafen yada labarai a Bolivia</h1>
      <address><time datetime="2019-11-10T10:08:36+00:00">10 Nov 2019, 10:08</time> by <a rel="author">Michael Kuduson</a></address>
      <p>
        <b>‘Yan adawa da ke zanga – zanga a Bolivia sun karbe kafafen yada labarai biyu malllakin gwamnatin kasar, kana suka tilasta musu katse shirye – shiryensu , yayin da wasu ‘yan sanda da ke tsaron fadar shugaba Evo Morales suka yi watsi da aikin nasu, a kasar da rikicin zaben da ake takaddama a kai ke ci gaba da ruruwa.</b>
      </p>
      <p>Masu zanga – zangar sun afka wa ofisoshin tashoshin talabijin da radiyo na kasar, suka tarwatsa ma’aikata, suna mai zargin su da goyon bayan shugaba Morales,</p>
      <p>Morales, shugaba mafi dadewa a kan karagar mulki a yankin Latin Amurka ya lashe zaben 20 ga watan Oktoba, amma jinkirin kwana guda da aka samu wajen bayyana sakamakon zaben ya janyo zargin coge.</p>
      <p>An ga wasu m’aikata su 40 suna barin ginin dake kunshe da kafafen yada labaran biyu yayin da masu zanga – zanga da suka kai 300 suke ta kunduma musu ashar. Bayan haka ne kuma aka ji kafafen biyu suka shiga watsa kade – kade zalla.</p>
      <p>Wannan ne tsageranci na baya – bayan nan da masu zanga – zangar suka yi tun da suka fara korafin magudi a zaben da aka bayyana shugaba Morales a matsayin wanda ya lashe.</p>
      <p>Shugaba Evo Morales ya caccaki wannan mataki da masu zanga – zanga suka dauka, yana cewa ba su yi halin masu kare dimokaradiyya ba.</p>
    </article>
  </body>
</html>