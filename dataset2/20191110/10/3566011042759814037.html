<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546115.html/%D8%AC%D8%B2%D8%A6%DB%8C%D8%A7%D8%AA-%D8%AA%D9%81%D8%A7%D9%87%D9%85--%D8%B1%D8%A7%D9%87%D8%AF%D8%A7%D8%B1%DB%8C-%D9%88-%D9%87%D9%BE%DA%A9%D9%88-%D8%A8%D8%B1%D8%A7%DB%8C-%D8%B3%D8%A7%D8%AE%D8%AA-300-%D8%AF%D8%B3%D8%AA%DA%AF%D8%A7%D9%87-%D9%85%D8%A7%D8%B4%DB%8C%D9%86-%D8%A2%D9%84%D8%A7%D8%AA---%D9%87%D9%BE%DA%A9%D9%88-%D9%82%D8%B1%D8%A7%D8%B1%D8%AF%D8%A7%D8%AF%D9%87%D8%A7%DB%8C-%D9%82%D8%A8%D9%84%DB%8C-%D8%B1%D8%A7-%D8%A7%D8%AC%D8%B1%D8%A7-%D9%86%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:53:00+00:00"/>
    <meta property="og:title" content="جزئیات تفاهم‌ راهداری و هپکو برای ساخت 300 دستگاه ماشین‌آلات‌/ هپکو قراردادهای قبلی را اجرا نکرد"/>
    <meta property="og:description" content="رئیس سازمان راهداری با اشاره به تفاهم با هپکو برای ساخت و تحویل 300 دستگاه انواع گریدر، لودر و بیل مکانیکی، گفت: مقرر شد تا پایان هفته هپکو قیمتی که مورد تأکید وزارت صمت و همچنین رقابتی باشد را به ما اعلام کند تا تفاهم‌نامه به قرارداد برسد."/>
  </head>
  <body>
    <article>
      <h1>جزئیات تفاهم‌ راهداری و هپکو برای ساخت 300 دستگاه ماشین‌آلات‌/ هپکو قراردادهای قبلی را اجرا نکرد</h1>
      <h2>رئیس سازمان راهداری:</h2>
      <address>
        <time datetime="2019-11-10T10:53:00+00:00">10 Nov 2019, 10:53</time>
      </address>
      <p>رئیس سازمان راهداری با اشاره به تفاهم با هپکو برای ساخت و تحویل 300 دستگاه انواع گریدر، لودر و بیل مکانیکی، گفت: مقرر شد تا پایان هفته هپکو قیمتی که مورد تأکید وزارت صمت و همچنین رقابتی باشد را به ما اعلام کند تا تفاهم‌نامه به قرارداد برسد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ عبدالهاشم حسن‌نیا رئیس سازمان راهداری در گفت‌وگو با فارس، اظهار داشت: سازمان راهداری و حمل و نقل جاده‌ای، پیش از این‌ دو قرارداد با شرکت هپکو بابت تولید ماشین‌آلات راهداری و راهسازی داشت‌ که هپکو به دلیل مشکلات خود، نتوانست این قرارداد‌ها را اجرایی کند. </p>
      <p>  رئیس سازمان راهداری و حمل و نقل جاده‌ای ادامه داد: یکی از این ‌قرارداد‌ها شامل 75 دستگاه ادوات و ماشین‌آلات بوده است، این رقم در ابتدا 50 دستگاه بود اما آن را به 75 دستگاه افزایش دادیم و ‌با پیگیری و ترک تشریفات به هپکو واگذار کردیم اما آنها این پروژه را انجام ندادند.    وی افزود: همچنین مناقصه‌ای درباره 34 دستگاه گریدر برای اقدامات ویژه راهداری زمستانی داشتیم که آن را هم شرکت هپکو اجرا نکرد.   رئیس سازمان راهداری و حمل و نقل جاده‌ای ادامه داد: در شرایط جدید هپکو، ‌در راستای حمایت از این شرکت ایرانی ما اعلام کردیم که باز با آنها قرارداد تولید ماشین‌آلات منعقد می‌کنیم منوط به اینکه دو کار را انجام دهند، اول آنکه بهره‌وری را در سیستم خود افزایش دهند، ضمن آنکه کارآمدی خود را به روز کنند؛ به هر حال ما در کشور تولیدکننده این ماشین‌آلات زیاد داریم اما در راستای آنکه مشکل مجموعه هپکو را با هماهنگی و دستور دولت و سازمان برنامه و بودجه رفع کنیم، مقرر شد قرارداد ساخت 300 دستگاه ماشین‌آلات راهداری و راهسازی را با هپکو منعقد کنیم.   حسن‌نیا افزود: در حال حاضر مذاکرات در این‌باره در حال انجام است، مقرر است هپکو آنالیز قیمت را به ما بدهد سپس بتوانیم اقدامات را انجام دهیم، اما انتظار داریم که نظیر دو قرارداد قبلی با ما رفتار نکنند و برای ما و کشور دردسر ایجاد نشود.   وی ادامه داد: ما در فعالیت‌های راهداری خودمان خصوصاً راهداری زمستانی در سیل، برف و غیره ‌به این ماشین‌آلات بسیار نیاز داریم، اگر همین هپکو چند سال گذشته ماشین‌آلاتی را که قرارداد بسته بودیم به ما می‌داد‌ امروز مشکلات کمتری داشتیم؛ گله ما این است که اگر همان گریدرها را چند سال پیش به ما می‌دادند هم کارها زودتر انجام می‌شد هم هزینه های ما کاهش می‌یافت، این گریدرها، آن زمان حدود یک میلیارد تومان قیمت داشت‌ اما الان 4 میلیارد تومان قیمت دارد و تهیه آن هم قطعا مشکل‌تر است.   حسن‌نیا افزود: این دو قرارداد قبلی را هپکو‌ منعقد کرد اما تعهد خود را اجرا نکرد، ضمن آنکه در مورد قرارداد گریدرها ترک تشریفات هم گرفته بودیم، اما متأسفانه هپکو آن را اجرایی نکرد.    رئیس سازمان راهداری و حمل و نقل جاده‌ای تأکید کرد: امیدواریم هپکو با مدیریت جدید با سرعت نسبت به اجرای این تعهدات به خوبی عمل کند، البته این 300 دستگاه ماشین‌آلات‌ هنوز تفاهم‌نامه است و به قرارداد نرسیده است.    حسن‌نیا گفت: مقرر شده است هپکو قیمتی که مورد تأکید وزارت صنعت، معدن و تجارت باشد و قدرت رقابتی با بقیه مجموعه تولیدکننده کشور داشته باشد را تا پایان هفته به ما بدهد و به ما قول دهند با حداکثر بهره‌وری پروژه را اجرا کنند تا ما فرایند عقد قرارداد را با آنها انجام دهیم.   وی افزود:‌ این تفاهم‌نامه سازمان راهداری با هپکو شامل 300 دستگاه ماشین‌آلات است که‌ گریدر، لودر و بیل مکانیکی را شامل می‌شود البته تعدادشان متفاوت است.   رئیس سازمان راهداری و حمل و نقل جاده‌ای ابراز کرد: امیدواریم‌ هپکو بتواند بخشی از این ماشین‌آلات را تا شب عید تحویل ما دهد در غیر این صورت مجبور هستیم ماشین‌آلات لازم را از بخش خصوصی اجاره کنیم.   انتهای پیام/</p>
    </article>
  </body>
</html>