<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639173/%D8%A8%D8%A7%DB%8C%D8%AF-%D8%AE%D9%88%D8%AF%D9%85-%D8%B1%D8%A7-%D8%A8%D9%87-%DA%A9%D8%A7%D8%AF%D8%B1%D9%81%D9%86%DB%8C-%D8%AA%DB%8C%D9%85-%D9%85%D9%84%DB%8C-%D8%A7%D8%AB%D8%A8%D8%A7%D8%AA-%DA%A9%D9%86%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T10:56:00+00:00"/>
    <meta property="og:title" content="باید خودم را به کادرفنی تیم ملی اثبات کنم"/>
    <meta property="og:description" content="قهرمان وزن ۷۲ کیلوگرم کشتی فرنگی امیدهای جهان گفت: برای المپیک در یک وزن پایین تر رقابت می‌کنم، باید خودم را در ۶۷ کیلوگرم..."/>
  </head>
  <body>
    <article>
      <h1>
        <a href="https://www.bultannews.com/fa/news/639173/%D8%A8%D8%A7%DB%8C%D8%AF-%D8%AE%D9%88%D8%AF%D9%85-%D8%B1%D8%A7-%D8%A8%D9%87-%DA%A9%D8%A7%D8%AF%D8%B1%D9%81%D9%86%DB%8C-%D8%AA%DB%8C%D9%85-%D9%85%D9%84%DB%8C-%D8%A7%D8%AB%D8%A8%D8%A7%D8%AA-%DA%A9%D9%86%D9%85">باید خودم را به کادرفنی تیم ملی اثبات کنم</a>
      </h1>
      <h2>قهرمان وزن ۷۲ کیلوگرم کشتی فرنگی امیدهای جهان گفت: برای المپیک در یک وزن پایین تر رقابت می‌کنم، باید خودم را در ۶۷ کیلوگرم...</h2>
      <address><time datetime="2019-11-10T10:56:00+00:00">10 Nov 2019, 10:56</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمدرضا گرایی  در مورد کشتی‌هایش در مسابقات جهانی زیر 23 سال در بوداپست اظهار داشت: رقابت‌های امسال از سطح بالایی برخوردار بود. من هم با قرعه سختی مواجه شده بودم و با اکثر مدال‌داران سال گذشته کشتی گرفتم. خدا را شکر می‌کنم که توانستم به آن چیزی که می‌خواهم برسم.</p>
      <p>وی در خصوص ضربه فنی حریف گرجستانی‌اش که قهرمانی تیم ملی ایران را با اختلاف یک امتیاز با این تیم رقم زد، تصریح کرد: مبارزه‌ام با حریف گرجستانی حساس شده بود، سه پوئن نیز عقب بودم اما توانستم با کمرگیری و اجرای سالتو، حریفم را ضربه فنی کنم. خوشحالم که این نتیجه روی امتیاز تیمی ما تاثیر داشت و قهرمان شدیم.</p>
      <p>گرایی ادامه داد: امسال بیشتر ملی‌پوشانی که در جهانی بزرگسالان کشتی گرفته بودند به عضویت تیم امید درآمدند، نفراتی مثل ناصرپور، دلخانی، ساروی و تیم خیلی خوبی داشتیم.</p>
      <p>این فرنگی کار شیرازی در مورد اینکه پیش از این نامش در فهرست ملی پوشان اعزامی به مسابقات جهانی نورسلطان قرار نگرفت، گفت: قبل از رقابت‌های جهانی حرف و حدیث‌هایی پیش آمد، آسیب دیدگی‌ام هم از ناحیه کشاله ران داشتم اما خوشبختانه پیش از مسابقات جهانی برطرف شد و توانستم در بوداپست کشتی بگیرم.</p>
      <p>رضا گرایی در پاسخ به این سوال که قصد دارد در چه وزن المپیکی رقابت کند؟ تصریح کرد: برای المپیک در یک وزن پایین تر رقابت می‌کنم، باید خودم را در 67 کیلوگرم به کادرفنی تیم ملی اثبات کنم. پیش از آن تلاش می‌کنم که نظر سرمربی تیم ملی را برای حضور در جام جهانی جلب کنم.</p>
    </article>
  </body>
</html>