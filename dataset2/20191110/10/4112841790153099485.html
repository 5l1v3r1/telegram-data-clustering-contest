<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76419-Vrah-odsudeny-na-dozivotie-trva-na-tom-aby-ho-prepustili-Technicky-vraj-uz-zomrel-ked-ho-ozivovali-pocas-operacie"/>
    <meta property="og:site_name" content="REFRESHER"/>
    <meta property="article:published_time" content="2019-11-10T10:40:00+00:00"/>
    <meta property="og:title" content="Vrah odsúdený na doživotie trvá na tom, aby ho prepustili. Technicky vraj už zomrel, keď ho oživovali počas operácie"/>
    <meta property="og:description" content="Tvrdí, že podmienky rozsudku splnil, čo znamená, že je nezákonne uväznený a mal by byť okamžite prepustený."/>
  </head>
  <body>
    <article>
      <h1>Vrah odsúdený na doživotie trvá na tom, aby ho prepustili. Technicky vraj už zomrel, keď ho oživovali počas operácie</h1>
      <address><time datetime="2019-11-10T10:40:00+00:00">10 Nov 2019, 10:40</time> by <a rel="author">Daniel Mikolášik</a></address>
      <p>
        <b>Tvrdí, že podmienky rozsudku splnil, čo znamená, že je nezákonne uväznený a mal by byť okamžite prepustený.</b>
      </p>
      <p><b>66-ročný vrah a väzeň </b>Benjamin Schreiber, ktorý si aktuálne odpykáva <b>doživotie,</b> tvrdí, že by ho mali prepustiť. Technicky<b> vraj už zomrel</b> v roku 2015, kedy ho mali počas operácie 5-krát oživovať. Podľa jeho slov to znamená, že j<b>eho život už bol ukončený</b>, a to by sa malo vzťahovať aj na jeho doživotný trest odňatia slobody.</p>
      <p>Ako informuje stanica <a href="https://edition.cnn.com/2019/11/08/us/iowa-inmate-life-sentence-died-trnd/index.html">CNN</a>, Schreiber bol za vraždu prvého stupňa v roku 1997 odsúdený na doživotie bez podmienečného prepustenia. Pred 4 rokmi mu však kvôli sepse – ťažkej infekcii – <b>zlyhali obličky a vo svojej cele upadol do bezvedomia</b>. Okamžite ho museli previezť do nemocnice, kde bol päťkrát resuscitovaný.</p>
      <p>Lekárom sa ho nakoniec podarilo úspešne oživiť. To však ešte netušili, že to bude Schreiber po nejakom čase považovať za smrť a tým pádom aj za dokončenie svojho doživotného trestu. Vrah tvrdí, že keďže <b>podmienky rozsudku splnil</b>, je teda nezákonne uväznený a mal by byť okamžite prepustený.</p>
      <figure>
        <iframe data-src="https://twitter.com/nypost/status/1193187302840905728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Okresný súd však Schreiberov <b>návrh na prepustenie zamietol.</b> Väzeň odsúdený na doživotie vraj musí stráviť zvyšok svojho prirodzeného života vo väzení, bez ohľadu na to, ako dlho bude toto obdobie trvať alebo aké udalosti sa počas jeho života vyskytnú, pokiaľ definitívne nezomrie.</p>
      <p>Sudca povedal, že keďže je Schreiber nažive, je vo väzení oprávnene. V prípade, že by bol mŕtvy, bolo by toto odvolanie opodstatnené. Vrahov advokát sa k rozsudku zatiaľ nijako nevyjadril. Uvidí sa, či sa Schreiber odvolá a predloží prípad vyššiemu súdu.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76263-22rocneho-utocnika-s-nozom-obvineneho-z-pokusu-o-vrazdu-zadrzala-policia"/>
        <a href="https://refresher.sk/70511-V-kontajneri-nakladneho-auta-nasli-39-ludskych-tiel-Policia-zadrzala-25rocneho-podozriveho-muza"/>
        <a href="https://refresher.sk/70041-79rocny-muz-sa-priznal-k-najvacsiemu-poctu-vrazd-v-americkej-historii-Zabil-az-93-zien-FBI-sa-snazi-najst-obete"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
      </related>
    </article>
  </body>
</html>