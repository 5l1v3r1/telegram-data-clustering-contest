<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/vanya-gizenko-ekspert-arkhivt-na-radoy-ralin-e-visok-kolkoto-chetirietazhna-sgrada_news708309.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T10:06:00+00:00"/>
    <meta property="og:title" content="Ваня Гизенко, експерт: Архивът на Радой Ралин e висок колкото четириетажна сграда"/>
    <meta property="og:description" content="На осми ноември 1968 година разхождащите се около обяд из тогавaшния &amp;bdquo;Парк на свободата&amp;ldquo; стават свидетели на природно чудо.  От небето се сипят"/>
  </head>
  <body>
    <article>
      <h1>Ваня Гизенко, експерт: Архивът на Радой Ралин e висок колкото четириетажна сграда</h1>
      <address>
        <time datetime="2019-11-10T10:06:00+00:00">10 Nov 2019, 10:06</time>
      </address>
      <p>https://blitz.bg/obshtestvo/intervyu/vanya-gizenko-ekspert-arkhivt-na-radoy-ralin-e-visok-kolkoto-chetirietazhna-sgrada_news708309.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573290574-dsc059121jpg.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573290569-ad1.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573290569-dsc059052jpg.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573290570-dsc059081jpg.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573290574-dsc059111jpg.jpg"/>
        </figure>
      </slideshow>
      <p><b>На осми ноември 1968 година разхождащите се около обяд из тогавaшния „Парк на свободата“ стават свидетели на природно чудо.  От небето се сипят листа, но не есенни, а книжни.</b><br/> <br/>Бълва ги коминът на  полиграфически комбинат „Димитър Благоев“. По-любопитните могат да прочетат  по някои от тях  „Люти чушки“.  Тук – там огънят е пощадил и имената на авторите:  Радой Ралин и художникът  Борис Димовски. <br/> </p>
      <figure>
        <img src="https://static.blitz.bg/documents/thumbnails/520/201911/1573290569-dsc059052jpg.jpg"/>
      </figure>
      <p>Днес част от тези тъжни остатъци от една забранена и унищожена книга, редом с пишещата машина на поета,   могат да си видят в   изложбената зала на ДА „Архиви“ в експозицията „Радой Ралин в огледалото на времето“.<br/> <br/>Повече от сто негови портрета , шаржове, рисунки върху салфетки или кутия цигари „Слънце“  говорят , че известния сатирик  е  бил любим обект за всякакви звани и незвани рисувачи:  от Борис Димовски до Дончо Цончев.<br/> </p>
      <figure>
        <img src="https://static.blitz.bg/documents/thumbnails/520/201911/1573290570-dsc059081jpg.jpg"/>
      </figure>
      <p>Експонатите от изложбата са само малка част от архива на Ралин,  подарен от синовете му през 2014 година , за ползване от бъдещите изследователи. Там може да се прочетат  такива неостаряващи  епиграми, за които е  трудно, дори да се помисли, че са писани преди 70 години, като: „Свободата блян недостижим/ на втори ден се превръща в режим“ или „Който постъпва често/не живеел лесно“, или „Колко  кратък промеждутък си свободице обожавана/ появиш  ли се и тутакси биваш унищожавана“.<br/> <br/>За такова творчество разбира се плаща. Скъпо. Няма как, след като си  написал: „Качете се на тротоарите/за да не ви сгазят  колите на другарите“ -  да очакваш  другарите   да ти ръкопласкат.<br/> <br/>Ваня Гизенко е експертът  прочел два пъти архива на Радой Ралин.  Твърди, че подредени един върху друг листата му се превръщат в колона висока дванадесет  линейни метра или колкото  четириетажна сграда:<br/> </p>
      <figure>
        <img src="https://static.blitz.bg/documents/thumbnails/520/201911/1573290574-dsc059111jpg.jpg"/>
      </figure>
      <p><b>- Госпожо Гизенко,  какво разбрахте за Радой Ралин след като сте прочели всичко от него и за него?</b><br/>- В първия момент си казах: Боже мой, какъв суетен човек, събирал е всичко свързано  с него.  След това си дадох сметка, че това не е суета, а изясняване  фактологията  на собствения  му живот.  Той просто е имал  изострено чувство за историчност. <br/> <br/>В това се убедих, след като намерих молбата му   до покойния  професор Дойно Дойнов, в която  моли  да работи с архивите  по написването на сценария на  „Аз съм Левски“, който става кино-роман, но никога филм. Има и много произведения, които други хора,  са му  изпращали за мнение.  и консултации.<br/> <br/>Той е работил над тях , редактирал ги е и ѝ давал оценки. Имал е отношение  към младите творци. Малко се знае, че освен добър поет Ралин е бил и художник . Още  юноша той прави  шарж на Ст. Л. Костов , който е  публикуван в  вестник „ Бургаски фар“. В някои от писмата  много хора, след изгарянето на „Люти чушки“,   изразяват морална подкрепа към автора.<br/> <br/><b>- Нека още веднъж изясним какво е  случило с въпросните  „чушки“?</b><br/>- Книжката, в основата на която са  народни поговорки,  излиза в първите дни на ноември  1968 година.  Клеймото е на „Профиздат“, чийто директор и бил приятел на Ралин. Тиражът е 30 000. <br/> <br/>Тя  тръгва по книжарниците, но на третия четвъртия ден, някой светва Живкова, че опашката на едно изрисувано прасе  е неговия  подпис.  Това не е вярно. И Димовски и Ралин до последно  са  отричали това да е истина,  но  10 000 бройки  са иззети и изгорени.<br/> </p>
      <figure>
        <img src="https://static.blitz.bg/documents/thumbnails/520/201911/1573290574-dsc059121jpg.jpg"/>
      </figure>
      <p><b>- Какви са последствията за Ралин?</b><br/>- Той е уволнен и година  е  без работа. В декемврийския  брой на списание „Български журналист“ излиза остро критична  статия за   книгата му.   Точно там Ралин е поставил и съхранил изгорени  фрагменти от нея. <br/> <br/>Академик Тодор Павлов , на който е посветена  епиграмата „Син търбух /за наука глух“  в друга статия довършва поета.  От там като лавина следват критични писания. На наред с това, има и други гласове. Авторът получава много писма, в които го подкрепят.<br/> <br/>В едно от тях, написано с изкривен, малко неграмотен почерк, но много топло и сърдечно, са закопчани с карфица и пет  лева.  Те така са си и останали.  Като горд човек с достойнство Ралин никога не би пипнал чужди пари.<br/> <br/><i><b>Професор Иван Газдов: Писанията бяха само повод  да го гонят</b></i><br/> <br/> <br/><b>- Професор Газдов,  за книгата си „Смей се палячо“ Радой Ралин ви кани  да направите илюстрациите, но тя, тогава,  не вижда бял свят.  Защо?</b><br/>- Книгата бе поръчана от издателство „Народна култура“ през 1982 година.  Имаше  петдесет много сложни илюстрации. И беше спряна. Явно на Радой не му е било лесно. <br/> <br/>Сега от представените  документи виждам, че е писал, питал, но отговор никой не му е дал.  Така  книгата излезе след  Десети ноември 1989 година.<br/> <br/><b>-Какво толкова е имало в нея,  че да я спрат?</b><br/>- Тя  дори не е негова  лична книга,  а  преводи  на автори от  римско време до наши дни. Няма нищо директно и смущаващо и  това ми показа нещо много фатално и мъчително:  Че Радой  е гонен заради самия него а не заради това което пише. Затова, че е личност. Писанията  са сама повод.  Защото тази книга беше невинна от гледна точка на политиката.<br/> <br/><b>- Каква бе съдбата и тогава?</b><br/>- Показахме петдесетте илюстрациите в  „Дома на киното , а след месец в Дома на хумора и сатирата“ в Габрово.  И като се разбра , че книгата няма да излезе Радой предложи да направим изложби във всички галерии в България.<br/> <br/>- По-късно поетът  реши да направи албум за мен. Той бе планиран в издателство „Български  художник“. За целта ми зададе 237 въпроса. И те ми се струваха по-важни от отговорите. Защото в  тях Радой  анализираше, правеше  разрези, коментираше всички изкуства, който познаваше в детайли. <br/> <br/>Тогава осъзнах, че не съм просто негов познат,  с който яде кокошка, която разкъсва с ръце, както правеше, а много повече. <br/> <br/><b>- Вие сте тъжен човек,  а той весел ли беше ?</b><br/>- Различна работа.  Не беше много весел, защото животът му никак не беше лек.<br/> <br/><b>Исак ГОЗЕС</b><br/> </p>
    </article>
  </body>
</html>