<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740963"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T10:02:00+00:00"/>
    <meta property="og:title" content="นับถอยหลัง 1วัน ลงทะเบียน &quot;ร้อยเดียวเที่ยวทั่วไทย&quot;"/>
    <meta property="og:description" content="รัฐบาล ชวน ประชาชน ลงทะเบียน “ร้อยเดียวเที่ยวทั่วไทย” ดีเดย์ 11 พ.ย. นี้"/>
  </head>
  <body>
    <article>
      <h1>นับถอยหลัง 1วัน ลงทะเบียน "ร้อยเดียวเที่ยวทั่วไทย"</h1>
      <address>
        <time datetime="2019-11-10T10:02:00+00:00">10 Nov 2019, 10:02</time>
      </address>
      <p>
        <b>รัฐบาล ชวน ประชาชน ลงทะเบียน “ร้อยเดียวเที่ยวทั่วไทย” ดีเดย์ 11 พ.ย. นี้</b>
      </p>
      <p>เมื่อวันที่ 10 พ.ย. น.ส.ไตรศุลี ไตรสรณกุล รองโฆษกประจำสำนักนายกรัฐมนตรีเปิดเผยว่า รัฐบาลขอเชิญชวนประชาชนร่วมโครงการส่งเสริมการท่องเที่ยว“ถึงเวลาทัวร์ให้ทั่วไทย”ใน 2 แคมเปญ คือ “ร้อยเดียวเที่ยวทั่วไทย”และ“เที่ยววันธรรมดาราคาช็อกโลก” ตามนโยบายส่งเสริมการท่องเที่ยวเพื่อกระตุ้นเศรษฐกิจช่วงปลายปี 2562 ซึ่งคณะรัฐมนตรี(ครม.) เห็นชอบให้ดำเนินโครงการเมื่อวันที่ 1 ต.ค. 2562 สำหรับ “ร้อยเดียวเที่ยวทั่วไทย” เป็นมาตรการจูงใจให้เดินทางออกไปท่องเที่ยว โดยเปิดให้ประชาชนรับสิทธิ์ใน 4 วัน คือ วันที่ 11 -12 พ.ย. และวันที่ 11 - 12 ธ.ค. ตั้งแต่เวลา 06.00 – 24.00 น. สามารถลงทะเบียนได้ทาง www.tourismthailand.org/ร้อยเดียวเที่ยวทั่วไทย หรือ www.ร้อยเดียวเที่ยวทั่วไทย.com รับสิทธิ์ชำระเงินเพียง 100 บาท เลือกของขวัญใน 5 หมวด 1.หมวดการเดินทาง อาทิ บัตรโดยสารเครื่องบินและรถบัสปรับอากาศ 2. หมวดที่พัก 3. หมวดอาหารและเครื่องดื่ม 4. หมวดแพคเก็จทัวร์ และ 5. หมวดแหล่งท่องเที่ยว กิจกรรมนันทนาการ และอื่นๆ ซึ่งมีของขวัญทั้งหมด 40,000 ชิ้น(รายการ) ให้สิทธิ์วันละ 10,000 สิทธิ์ สิทธิ์ละ 1 รายการ<br/><br/>น.ส.ไตรศุลี กล่าวอีกว่า ส่วน “เที่ยววันธรรมดาราคาช็อกโลก” เปิดให้ลงทะเบียนตั้งแต่วันที่ 1 พฤศจิกายน ที่ผ่านมา ผ่าน www.tourismthailand.org/เที่ยววันธรรมดา หรือ www.เที่ยววันธรรมดาราคาช็อกโลก.com นำเสนอโปรโมชั่นลดราคาสูงสุดถึง 80% เพื่อกระตุ้นการเดินทางสำหรับนักท่องเที่ยวชาวไทย โดยมีสินค้า 9 กลุ่มให้เลือก ทั้งบัตรโดยสาร สายการบิน ที่พักระดับ 5 ดาว เช่น ศรีพันวา ภูเก็ตวิลล่า สินค้าด้านสุขภาพและความงาม สินค้าระดับพรีเมี่ยม กิจกรรมท่องเที่ยวชุมชน ฯลฯ<br/><br/>"โครงการถึงเวลาทัวร์ให้ทั่วไทย เป็นมาตรการกระตุ้นการท่องเที่ยวในปลายปี จะสิ้นสุดลงในวันที่ 31 ธันวาคม ซึ่งการท่องเที่ยวแห่งประเทศไทย คาดการณ์ว่า จะสามารถกระตุ้นเศรษฐกิจได้ถึง 400 ล้านบาท ทำให้ประเทศไทยมีรายได้จากการท่องเที่ยวโดยรวมเพิ่มขึ้น 10% ถือเป็นมาตรการภายใต้โครงการกระตุ้นเศรษฐกิจที่มีประสิทธิภาพ ช่วยกระจายได้รายลงสูงชุมชน ส่งผลให้การจับจ่ายใช้สอยคล้องตัวมากขึ้น"น.ส.ไตรศุลี กล่าว</p>
    </article>
  </body>
</html>