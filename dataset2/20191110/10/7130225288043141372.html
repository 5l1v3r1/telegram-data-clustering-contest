<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/sokak-kopeklerini-oldurup-belediyenin-onune-atacagini-soyleyen-belediye-calisani-gozaltina-alindi-889203"/>
    <meta property="og:site_name" content="Onedio"/>
    <meta property="article:published_time" content="2019-11-10T10:23:15+00:00"/>
    <meta property="og:title" content="Sokak Köpeklerini Öldürüp Belediyenin Önüne Atacağını Söyleyen Belediye Çalışanı Gözaltına Alındı"/>
    <meta property="og:description" content="Bursa'da, sosyal medyada sokak köpeklerini öldüreceğine dair paylaşımlarda bulunan H.A., polis tarafından gözaltına alındı. Nilüfer Belediyesi'nde çal..."/>
  </head>
  <body>
    <article>
      <h1>Sokak Köpeklerini Öldürüp Belediyenin Önüne Atacağını Söyleyen Belediye Çalışanı Gözaltına Alındı</h1>
      <address><time datetime="2019-11-10T10:23:15+00:00">10 Nov 2019, 10:23</time> by <a rel="author" href="https://onedio.com/profil/yasin-arrslan" target="_blank">Yasin Arslan</a></address>
      <h4><a href="https://onedio.com/etiket/bursa/503cd67dcc161f8ec1342438">Bursa</a>'da, sosyal medyada sokak köpeklerini öldüreceğine dair paylaşımlarda bulunan H.A., <a href="https://onedio.com/etiket/polis/578bf06ee4ad23697ca1a0b3">polis</a> tarafından gözaltına alındı. Nilüfer Belediyesi'nde çalıştığı belirtilen H.A.’nın öldüreceğini belirtip, fotoğrafını paylaştığı köpek ise tedaviye alındı.</h4>
      <figure>
        <img src="https://img-s2.onedio.com/id-5dc7debb36a49200183eaf8d/rev-0/w-500/s-6da88fa880478b6c4fc872fc079cf4921456f22e.jpg"/>
      </figure>
      <p>DHA'nın haberine göre, Merkez Nilüfer ilçesi Hasanağa Mahallesi'nde yaşayan H.A., sokak hayvanlarından rahatsız olduğunu belirterek, <a href="https://onedio.com/etiket/sosyal-medya/507fd604b815ea3842258789">sosyal medya</a> hesabı üzerinden hayvanları öldürüp, Nilüfer Belediyesi’ne ait Nilüfer Halk Evi’nin önüne bırakacağını yazdı.</p>
      <h3>H.A. sosyal medya hesabından yaptığı paylaşımda yolda gördüğü bir köpeği öldüreceğini söyledi</h3>
      <figure>
        <img src="https://img-s2.onedio.com/id-5dc7da64b289b70163812c2d/rev-0/w-500/s-12ad577026fc406239250615b4a9265a028339ac.jpg"/>
      </figure>
      <p>H.A. paylaşımında şu ifadeleri kullandı:"Az önce torunu okula götürüyordum. Okul kapısına 10 metre mesafede bu köpeği gördüm. Sabah sabah tüm ayarım kaçtı. Örnek belediyeme buradan sesleniyorum, "Hasanağa'da sürüyle dolaşan bu mikropları toplatmazsanız tek tek vuracağım ve Halk Evi önüne getirip atacağım. Sonra bana hayvan hakları filan deyip laf salatası yapmayın. Görevinizi yapın."</p>
      <h3>'Köpek leşlerini para verip yayınlatacağım'</h3>
      <figure>
        <img src="https://img-s2.onedio.com/id-5dc7db4b2dcf85a363f2ab49/rev-0/w-500/s-af47997e0bbf132786b9fa9ff6ced559b073bac7.jpg"/>
      </figure>
      <p>Daha sonraki paylaşımında ise silah fotoğrafının yanında köpekleri ne zaman öldüreceğini söyleyen H.A., köpekleri öldürdüğü görüntüleri de basına göndereceğini belirtti:</p>
      <p>"Aşağıda paylaştığım uyuz köpeği geberteceğim fakat yarın (cuma) kandil akşamı. Mübarek gece geçene kadar süre veriyorum. Hasanağa'da onlarca var olan bu ve buna benzer mikrop saçan kedi, köpek ne varsa cumartesi gününden itibaren tek tek temizleyerek halk evi dedikleri Nilüfer Belediyesi binasının önündeki meydana atacağım. Hayvan severler sesinizi duyar gibiyim. Sinekler de hayvan değil mi? İlaçlanarak milyonlarcası öldürülüyor. Neden bir şey demiyorsunuz? Köpek leşlerini Fox Haber, yerel kanallar hangisi aklıma gelirse para verip yayınlatacağım. Halk görsün (örnek belediyeyiz ya) Hasanağa ve diğer mahallelerde insanların nelerle beraber yaşadığını. Üstelik Hasanağa'da Turgay başkanın evi de var"</p>
      <h3>Paylaşımının ardından gözaltına alındı</h3>
      <figure>
        <img src="https://img-s1.onedio.com/id-5dc7df30239fe00d1b2619da/rev-0/w-500/s-09bf3ce7cba3a796848e6cf0337776cf74a29714.jpg"/>
      </figure>
      <p>Nilüfer Belediyesi'nde çalıştığı tespit edilen H.A.'nın yaptığı paylaşım sosyal medyada tepkiler çığ gibi büyüdü. Gelen tepkilerin ardından harekete geçen <a href="https://onedio.com/etiket/polis/578bf06ee4ad23697ca1a0b3">polis</a> ekipleri, H.A.'yı dün gözaltına aldı.</p>
      <h3>H.A.'nın paylaştığı fotoğraftaki köpek de tedavi edilmek üzere Nilüfer Belediyesi Veteriner İşleri Müdürlüğü Hayvan Bakım ve Tedavi Merkezi'ne getirildi.</h3>
      <figure>
        <img src="https://img-s2.onedio.com/id-5dc7ddaeb289b70163812c2f/rev-0/w-500/s-5898bf78b533fcd07c3e44da30abb2992318161a.jpg"/>
      </figure>
      <p>Nilüfer Belediye Başkanı Turgay Erdem, yapılan paylaşımlardan dolayı üzgün olduğunu belirterek, "Bu yapılan sokak hayvanlarına davranış biçimlerimize yakışmayan bir yaklaşımdır. Bu kişinin paylaşımlarının olduğu gün, başka vatandaşlarımızdan ihbarlar gelmiş. Veteriner İşleri Müdürlüğü ekiplerimiz köpeği alarak gerekli tedavisini yapmak için barınağımıza getirmişler. Ciddi bir hastalığı var, tedavisine devam ediliyor. Köpeğin iyileşmesi için gereken bütün çabayı sarf edeceğiz" dedi.</p>
      <h3>'Paylaşımlarının ardından işten uzaklaştırması konusunda karar verdik'</h3>
      <figure>
        <img src="https://img-s1.onedio.com/id-5dc7ddd1ffcd337b1ac21c8e/rev-0/w-500/s-e48fd0c6f1fb118cafb9085067931a016e640a8f.jpg"/>
      </figure>
      <p>Kendisini asıl üzenin şüphelinin Nilüfer Belediyesi çalışanı olması olduğunu söyleyen Erdem, "Bu kişi ile ilgili Belediyemiz tarafından değişik zamanlarda çeşitli yaptırımlar yapıldı. Kendisi <a href="https://onedio.com/etiket/sosyal-medya/507fd604b815ea3842258789">sosyal medya</a> üzerinden bizi tehdit etmiş bir kişidir. Psikolojik rahatsızlığı olduğu söyleniyor, raporu var. Bizde sosyal medyadaki en son paylaşımlarının ardından işten uzaklaştırma konusunda karar verdik. Bundan sonra hukuk yolu ile ne gerekiyorsa yapacağız" diye konuştu.</p>
    </article>
  </body>
</html>