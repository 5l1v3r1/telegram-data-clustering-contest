<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T10:53:00+00:00"/>
    <meta property="og:title" content="مخالفان و موافقان استعفای کاظم جلالی چه گفتند؟"/>
    <meta property="og:description" content="به گزارش ایسنا، غلامرضا تاج‌گردون در جلسه علنی صبح امروز (یکشنبه) مجلس به عنوان یکی از موافقان استعفای کاظم جلالی از نمایندگی برای حضور در سفارت ایران در روسیه گفت: از دوره ششم مجلس که من در دولت بودم و آقای جلالی در مجلس حضور داشت ایشان یک نماینده جوان و خوش فکر بود که هنوز هم هست. حالا هم همت کنید که ایشان را از مجلس بفرستیم بروند."/>
  </head>
  <body>
    <article>
      <h1>مخالفان و موافقان استعفای کاظم جلالی چه گفتند؟</h1>
      <address>
        <time datetime="2019-11-10T10:53:00+00:00">10 Nov 2019, 10:53</time>
      </address>
      <p>برخی نمایندگان مجلس در جریان بررسی استعفای کاظم جلالی از نمایندگی به عنوان موافق و مخالف این استعفا صحبت کردند؛ اگر چه به نظر می‌رسید برخی از مخالفان نیز مخالفت جدی با استعفای جلالی ندارند.</p>
      <p>به گزارش ایسنا، غلامرضا تاج‌گردون در جلسه علنی صبح امروز (یکشنبه) مجلس به عنوان یکی از موافقان استعفای کاظم جلالی از نمایندگی برای حضور در سفارت ایران در روسیه گفت: از دوره ششم مجلس که من در دولت بودم و آقای جلالی در مجلس حضور داشت ایشان یک نماینده جوان و خوش فکر بود که هنوز هم هست. حالا هم همت کنید که ایشان را از مجلس بفرستیم بروند.</p>
      <p>وی افزود: گاهی که به عنوان نماینده در برخی از کشورها حضور می‌یابیم می‌بینیم برخی از سفرا در تراز جمهوری اسلامی ایران نیستند یا کارکردشان این چنین نیست. در حالی که آقای جلالی از جمله کسانی است که در تراز بالایی است و خصوصا ما باید در روسیه و چین و هند، سفرای کاردان، مجرب و مقتدری داشته باشیم که آقای جلالی این خصوصیات را دارد. </p>
      <p>رئیس کمیسیون برنامه و بودجه مجلس با اشاره به تحصیلات و تجربه متناسب کاظم جلالی در حوزه سیاست خارجی یادآور شد:  در دوره همراهی آقای جلالی در مجلس در هیات پارلمانی ایران و اروپا و جلسات مذاکره با گروه‌های اروپایی و رئیس پارلمان اروپا ویژگی ایشان این بود که در مواجهه با مسائل بین‌المللی، با سیاست ورزی عزت ایران را حفظ کرد.</p>
      <p>تاج‌گردون افزود: با توجه به این که در چند ماه آینده مجلس تمام می‌شود، خروج ایشان از مجلس ضرری ندارد لذا  نمایندگان به این استعفا رای دهند که آقای جلالی در عرصه‌ی مهمتری خدمت کنند و بتوانند راه آقای ثنایی که دچار مصیبتی شدند را با صلابت ادامه دهند.</p>
      <p>محسن کوهکن نیز در اظهاراتی به عنوان موافق استعفای کاظم جلالی گفت: اگر پروسه انتخاب سفیر  شروعش پس از پذیرش استعفا بود این که در مجلس به آن رای بدهند یا نه مشکلی را ایجاد نمی‌کرد ولی در حال حاضر بازتاب بیرونی پروسه انتخاب سفیر در صورت عدم رای آوری، پیام عدم همگرایی بین قواست .</p>
      <p>این نماینده مجلس اضافه کرد: ‌تجربه می‌گوید سفیرانی موفق‌تر هستند که قدرت برقراری ارتباط دارند و برای کشورهایی که روابط مهم و استراتژیک با آنها داریم وجود یک نفر که تحرک لازم را داشته باشد مورد نیاز است. من ارادتم به آقای جلالی از این جهت است که شاهد بودم اگر جایی مصلحت نظام اقتضاء کند حاضر به فداکاری است.</p>
      <p>کوهکن در پایان گفت: طبیعتا اگر فردی که به عنوان سفیر انتخاب می‌شود از عقبه علمی و تجربی برخوردار باشد موفق‌تر است و این تصمیمی است که به نفع حاکمیت یاست.</p>
      <p>در ادامه عنوان شد که ۹ نماینده به عنوان مخالف استعفای کاظم جلالی از نمایندگی ثبت نام کردند که با توجه به فرصت نیم ساعته مخالفان برای صحبت مقرر شد ۶ نفر از آنها صحبت کنند. در همین راستا علیرضا رحیمی، به عنوان یکی از مخالفان استعفای کاظم جلالی در اظهاراتی گفت: آقای جلالی شخصیت ارزنده‌ای هستند که در حوزه دفاع از منافع ملی در مقابل رویکردهای افراطی مواضع مستقل و قابل قبول داشت. خصوصیات فردی ایشان مثل تواضع، صداقت و لابی‌گری ایشان را هم نمایندگان مطلع هستند و به همین دلیل مجلس تمایل ندارند به عدم همکاری ایشان در کسوت نمایندگی رای دهند.</p>
      <p>نماینده مردم تهران در مجلس ادامه داد : از آقای جلالی تشکر می‌کنم که از مردم تهران هم در کنار مردم شاهرود قدردانی کردند. خاستگاه رای ایشان  در دوره دهم اصلاح‌طلبی بوده گرچه ایشان در ریاست فراکسیون مستقلین موفق عمل کرد. ایشان همچنین ۵ دوره نماینده مجلس بوده و ریاست مرکز پژوهش‌ها را نیز بر عهده داشته که از پختگی خوبی برخوردار شده و باید بازگشتش به سمت مجلس بود. آیا صلاح است که برای مهلت ۷ ماهه مدیری در مرکز پژوهش‌ها منصوب شود؟</p>
      <p>این عضو کمیسیون امنیت ملی و سیاست خارجی مجلس با اشاره به تسلط ثنایی سفیر فعلی ایران در روسیه به زبان روسی اضافه کرد:‌آقای سنایی اولین سفیری بود که به زبان روسی تسلط داشت و قبلا هم رایزن فرهنگی بود و توانست سطح روابط و مناسبات ایران و روسیه را ارتقاء دهد. در سفری که به همراه وزیر خارجه به مسکو داشتم نیز رضایت کاملی از خدمات آقای ثنایی ابراز کردند.</p>
      <p>رحیمی یادآور شد: آقای ظریف و رئیس جمهور با ظرافت و تیز هوشی جلالی را برای روسیه انتخاب کردند. اهمیت مناسبات راهبردی با روسیه منجر شد موفق شویم اتحادیه اوراسیا را شکل دهیم. ما باید کسی را در مسکو جایگزین کنیم که بتواند خط درستی  که در مناسبات ایران و روسیه برنامه ریزی شده را حفظ کند و ترجیح این است که در حوزه منافع ملی در کشور از خدمات آقای جلالی بیشتر بهره ببریم.</p>
      <p>مهرداد لاهوتی نماینده لنگرود نیز در اظهاراتی در مخالفت با استعفای کاظم جلالی گفت: من از ارادتمندان آقای جلالی در سه دوره مجلس هستم. و ضرورت وجود ایشان در مجلس را احساس می‌کنم. سفرا در کشور ما رده اداری‌شان در حد استاندار است در حالی که نماینده در حد وزیر است. فکر می کنم آقای روحانی در حق ایشان جفا کرده؛ باید از آقای جلالی در کابینه و پست‌های بالاتر به عنوان وزیر و معاون رئیس جمهور استفاده می‌کرد.این شرایط را برای آقای جلالی تنزل می‌دانم نه ارتقاء.</p>
      <p>لاهوتی عملکرد جلالی در راس فراکسیون مستقلین را بی نظیر توصیف کرد و گفت: از آقای لاریجانی هم تشکر می‌کنم که ایشان را به عنوان رئیس مرکز پژوهش‌ها انتخاب کرد. نقش ایشان در مرکز پژوهش‌ها مورد رضایت رهبری هم بود. حالا ما مرکز پژوهش‌ها به عنوان مغز متفکر مجلس را باید دست چه کسی بدهیم؟</p>
      <p>وی در پایان گفت: البته آقای جلالی می‌تواند سفیر موفقی باشد اما به جایگاه مجلس اهمیت بدهید.</p>
      <p>حاجی دلیگانی نماینده مردم شاهین شهر نیز در اظهاراتی در مخالفت با استعفای کاظم جلالی گفت: من از مدیریت ایشان در مرکز پژوهش‌ها راضی نبودم. ایشان با این عملکرد اگر سفیر شود مورد رضایت نخواهد بود. مسئولیت مرکز پژوهش‌ها مسئولیت کمی نبود. این مرکز باید نقطه نظر کارشناسی به مجلس بدهد. اما در بسیاری از موارد به عملکرد مجلس اشکال وارد می‌دانیم و شاهد شفاف سازی نبودیم.</p>
      <p>وی اضافه کرد:‌ چرا کشور ما در برجام دچار این مشکل شد؟ مرکز پژوهش‌ها چه گزارش شفافی در این باره به مجلس داد؟ همین دیروز آقای عراقچی گفت، از برجام چیزی گیر ما نیامده است. چگونه این مسائل را تبیین کردند؟ آیا پیگیری کردند که از ۹ بند رهبری در مورد برجام کدام اجرا شد و کدام نشد؟ اگر کشور به فرمایشات آقا عمل می‌کرد وضعمان این نبود.</p>
      <p>حاجی دلیگانی افزود: مرکز پژوهش‌ها راجع به اف‌ای‌تی‌اف چه گزارشی داد؟ ما به عملکرد مدیریت مرکز نقد داریم.</p>
      <p>سید ناصر موسوی لارگانی از دیگر مخالفان استعفای کاظم جلالی از نمایندگی در اظهاراتی گفت: دولت تصمیمش را گرفته و استوار نامه ایشان شهریور ماه صادر شده و رایزنی‌ها انجام شده است. لذا مجلس در مقابل عمل انجام شده قرار گرفته و نظر خواهی جدی از مجلس نمی‌شود.</p>
      <p>وی افزود: مرکز پژوهش‌های مجلس لازم بود در بحث برجام اف‌ای‌تی‌اف و چهار لایحه‌ای که مورد اعتراض مردم بود نظرات شفافی را اعلام کند.</p>
      <p>این نماینده مجلس همچنین گفت: دولت دوازدهم تقریبا سالهای پایانی خود را سپری می‌کند و با استفاده از وجود آقای جلالی به عنوان سفیر جایگاه ایشان هم تنزل می‌یابد. من این را اجحافی در حق مردم تهران می‌دانم که در پایان دوره مجلس دهم از یکی از نمایندگانشان محروم می‌شوند. علاوه بر این در آستانه بررسی بودجه سال ۹۹ هستیم که کار سنگینی پیش رو است و وظیفه مرکز پژوهش‌ها در این باره خصوصا در زمینه بررسی انحرافات بودجه وظیفه سنگینی است.</p>
      <p>کوچکی  نژاد نیز در مخالفت با استعفای کاظم جلالی اظهار کرد:  ایشان ۵ دوره نماینده مجلس بود و ما سه دوره خدمتشان بودیم و تجربه خوبی در حوزه قانون‌گذاری دارند.</p>
      <p>وی با اشاره به اهمیت روابط ایران و روسیه در حوزه سیاسی، اقتصادی و امنیتی گفت: از عمر دولت دو سال باقی است و یک سفیر دو ساله برای این کشور مناسب نیست. ضمن این که این آسیبی به مجلس است. چرا که آقای جلالی ۵ دوره سابقه نمایندگی دارد و اگر باز هم کاندیدا شود مردم به ایشان رای می‌دهند.</p>
      <p>نادر قاضی پور نیز به عنوان آخرین مخالف استعفای کاظم جلالی به تاثیر گذاری وی در فراکسیون مستقلین اشاره کرد و گفت: جایگاه مجلس بالاتر از سفارت است و نقش مرکز پژوهش‌ها چشمگیر است.</p>
      <p>وی خطاب به کاظم جلالی گفت: آقای جلالی یادت نرود به کجا می‌روی، به کشوری می روی که مادران و خواهران ما در آذربایجان به آنها طلا و جواهر دادند تا ایران را آزاد کنند. عهدنامه ترکمانچای و گلستان را یادت نرود. روسیه مار خوابیده است و چشم طمع به آبهای ایران دارد. نقش حزب منحله کثیف توده را از یاد نبر و مواظبت کن که بازماندگان آن نفوذ نکنند.</p>
      <p>قاضی‌پور تاکید کرد: بدانید روسیه چه کشوری است و وصیت‌های امام را مد نظر قرار دهید و فرمایشات رهبر معظم انقلاب را پذیرا باشیم. مخالفت من این است که آقای جلالی نمی‌تواند با ترفند روسها برخورد کند و من می‌ترسم حزب منحله توده فعال باشد.</p>
      <p>مصطفی کواکبیان نیز در تذکری مستند به ماده ۱۶ آیین نامه داخلی مجلس گفت: هیات رئیسه سوگند یاد کرده که به آیین نامه عمل کند اما من مخالفت جدی در اظهارات مخالفان ندیدم.</p>
      <p>وی افزود: من خودم با استعفای آقای جلالی موافقم اما یک عده از اف‌ای‌تی اف و برجام و یک عده از آموزش و پرورش حرف می‌زنند اگر مخالفت جدی می‌کردند بهتر بود.</p>
      <p>پس از اظهارات مخالفان و موافقان نمایندگان مجلس به استعفای کاظم جلالی از نمایندگی رای دادند.</p>
    </article>
  </body>
</html>