<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/luis-enrique-moze-wrocic-na-lawke-trenerska-media-rozmawial-z-arsenalem,984336.html"/>
    <meta property="og:site_name" content="TVN24"/>
    <meta property="article:published_time" content="2019-11-10T10:47:00+00:00"/>
    <meta property="og:title" content="Media: Arsenal rozmawiał z Luisem Enrique"/>
    <meta property="og:description" content="Hiszpańskie i angielskie media informują, że w najbliższych dniach może dojść do zmiany na stanowisku szkoleniowca w kiepsko prezentującej się w tym sezonie ekipie Arsenalu. Jednym z głównych kandy..."/>
  </head>
  <body>
    <article>
      <h1>Media: Arsenal rozmawiał z Luisem Enrique</h1>
      <address>
        <time datetime="2019-11-10T10:47:00+00:00">10 Nov 2019, 10:47</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/23aa010d-4fde-4307-93ff-7f53f5ba3d05-480p.mp4"/>
        <figcaption>Arsenal w tym sezonie gra tylko w Lidze Europy Foto: Getty Images | Video: Getty Images</figcaption>
      </figure>
      <h3>Hiszpańskie i angielskie media informują, że w najbliższych dniach może dojść do zmiany na stanowisku szkoleniowca w kiepsko prezentującej się w tym sezonie ekipie Arsenalu. Jednym z głównych kandydatów do objęcia posady w londyńskim klubie ma być Luis Enrique.</h3>
      <p>Trenerem Kanonierów jest obecnie inny Hiszpan - Unai Emery. Zespół pod jego wodzą spisuje się poniżej oczekiwań. Wygrał tylko cztery razy, w tej kolejce nie zdobył punktów w wyjazdowym spotkaniu z Leicester City (0:2).</p>
      <related>
        <a href="https://eurosport.tvn24.pl/pilka-nozna,105/bednarek-bez-blysku-southampton-dalej-sie-pograza,984232.html"/>
      </related>
      <p>Po dwunastu meczach zajmuje szóste miejsce w angielskiej ekstraklasie. Znalezienie się na koniec sezonu w pierwszej czwórce, które daje udział w Lidze Mistrzów, w tej chwili wydaje się być nieosiągalne, a właśnie taki cel postawił przed Emerym dyrektor sportowy Arsenalu, Raul Sanllehi.</p>
      <p>"Emery jest pod presją" - napisano po sobotnim meczu na stronie dziennika "Daily Mail". Anglicy idą o krok dalej i powołując się na hiszpańską gazetę "El Confidencial" piszą, że posada szkoleniowca wręcz wisi na włosku.</p>
      <p>O tym, że to Enrique jest najpoważniejszym kandydatem do zastąpienia rodaka, świadczyć ma ruch wykonany w ostatnich dniach przez Sanllehiego. Według "El Confidencial" prowadził on już rozmowy z byłym selekcjonerem reprezentacji Hiszpanii, do których miało dojść jeszcze przed spotkaniem z Leicester.</p>
      <h3>Kilka miesięcy od rodzinnej tragedii</h3>
      <p>49-letni Enrique zrezygnował z prowadzenia kadry z dnia na dzień, kilka miesięcy temu. Tłumaczył wówczas, że chce więcej czasu poświęcić rodzinie. Później okazało się, że decyzja była podyktowana poważną chorobą jego córki. W sierpniu świat obiegła tragiczna informacja o śmierci 9-letniej Xany.</p>
      <p>Autor: TG / Źródło: eurosport.pl</p>
    </article>
  </body>
</html>