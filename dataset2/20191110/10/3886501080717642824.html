<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119133-szs-osudio-nameru-vesica-da-i-pijace-kao-i-sva-javna-preduzeca-preda-privatnicima?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T10:35:04+00:00"/>
    <meta property="og:title" content="SzS osudio nameru Vesića da i pijace, kao i sva javna preduzeća, preda privatnicima"/>
    <meta property="og:description" content="Savez za Srbiju upozorio je danas na, kako je saopštio, javno izraženu nameru zamenika gradonačelnika Beograda Gorana Vesića da veliki broj gradskih pijaca preda privatnicima, jer su navodno nerentabilne.SzS je podsetio da se pre samo 18 meseci, u martu 2018. godine, predsednik Srbije Aleksandar Vučić hvalio velikom uspešnošću JKP Gradskih pijaca i profitom koji prave i pitao kako su od oko 200 miliona dinara dobiti u 2018. godini, Gradske pijace koje su uvek bile jedno od najuspešnijih preduzeća za samo godinu dana stigle do minusa.Kako je navedeno u saopštenju, &quot;vrtoglavi sunovrat ovog javnog preduzeća počeo je dovodjenjem na mesto direktora Bojana Bajagića, člana Izvršnog odbora SNS-a, ali takav sunovrat odgovara gradskom rukovodstvu čija je namera da uništi sva gradska preduzeća, a onda, baš ono što Vesić govori da se zato moraju dati privatnicima kroz direktnu prodaju ili javno privatno partnerstvo.&quot;Takva sudbina je zadesila ili tek čeka PKB, GSB, Gradsku čistoću, Vodovod, a recept će svuda biti isti, kao…"/>
  </head>
  <body>
    <article>
      <h1>SzS osudio nameru Vesića da i pijace, kao i sva javna preduzeća, preda privatnicima</h1>
      <address>
        <time datetime="2019-11-10T10:35:04+00:00">10 Nov 2019, 10:35</time>
      </address>
      <p><b>Savez za Srbiju upozorio je danas na, kako je saopštio, javno izraženu nameru zamenika gradonačelnika Beograda Gorana Vesića da veliki broj gradskih pijaca preda privatnicima, jer su navodno nerentabilne.</b><br/><br/>SzS je podsetio da se pre samo 18 meseci, u martu 2018. godine, predsednik Srbije Aleksandar Vučić hvalio velikom uspešnošću JKP Gradskih pijaca i profitom koji prave i pitao kako su od oko 200 miliona dinara dobiti u 2018. godini, Gradske pijace koje su uvek bile jedno od najuspešnijih preduzeća za samo godinu dana stigle do minusa.<br/><br/>Kako je navedeno u saopštenju, "vrtoglavi sunovrat ovog javnog preduzeća počeo je dovodjenjem na mesto direktora Bojana Bajagića, člana Izvršnog odbora SNS-a, ali takav sunovrat odgovara gradskom rukovodstvu čija je namera da uništi sva gradska preduzeća, a onda, baš ono što Vesić govori da se zato moraju dati privatnicima kroz direktnu prodaju ili javno privatno partnerstvo.<br/><br/>"Takva sudbina je zadesila ili tek čeka PKB, GSB, Gradsku čistoću, Vodovod, a recept će svuda biti isti, kao i posledice koje ćemo otklanjati godinama po odlasku ove štetočinske vlasti", naveo je  Savez za Srbiju i ponovio stav da javna komunalna preduzeća ne treba privatizovati, već u njima postaviti profesionalni menadžment.</p>
    </article>
  </body>
</html>