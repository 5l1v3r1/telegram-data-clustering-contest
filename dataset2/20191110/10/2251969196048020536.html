<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/10/tracollo-atletico-macerata-labbadiense-cala-il-poker/1323220/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-10T10:39:09+00:00"/>
    <meta property="og:title" content="Tracollo Atletico Macerata, l’Abbadiense cala il poker"/>
    <meta property="og:description" content="SECONDA CATEGORIA - Batosta per i ragazzi di mister Cencioni che in casa subiscono quattro reti, in grande spolvero i gialloverdi di Santa Maria in Selva"/>
  </head>
  <body>
    <article>
      <h1>Tracollo Atletico Macerata, l’Abbadiense cala il poker</h1>
      <h2>SECONDA CATEGORIA - Batosta per i ragazzi di mister Cencioni che in casa subiscono quattro reti, in grande spolvero i gialloverdi di Santa Maria in Selva</h2>
      <address><time datetime="2019-11-10T10:39:09+00:00">10 Nov 2019, 10:39</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F10%2Ftracollo-atletico-macerata-labbadiense-cala-il-poker%2F1323220%2F">Condividi21</a><a href="https://twitter.com/intent/tweet?text=Tracollo+Atletico+Macerata%2C++l%27Abbadiense+cala+il+poker&amp;url=https%3A%2F%2Fwww.cronachemaceratesi.it%2F2019%2F11%2F10%2Ftracollo-atletico-macerata-labbadiense-cala-il-poker%2F1323220%2F">Tweet</a>Email21 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/09/ATLETICO-MACERATA-650x368.jpg"/>
      </figure>
      <p> </p>
      <p>
        <b>Tracollo dell’Atletico Macerata che subisce un poker a domicilio dall’Abbadiense senza riuscire in alcun modo a replicare quanto di buono messo in mostra nel recupero vincente di mercoledì. L’equilibrio nella prima frazione di gioco è spezzato da due grandi giocate dei ragazzi di mister Soldini che trovano la via del gol dalla grande distanza, nella ripresa i gialloverdi di Santa Maria in Selva non concedono nulla e puniscono cinicamente in contropiede, l’espulsione di Mari nel finale revitalizza i padroni di casa, ma gli ospiti si confermano in gran giornata e sigillano il clean sheet con autorità.</b>
      </p>
      <p><b>La cronaca – </b> La partita si apre con il bel gesto delle due società, con i capitani che depositano sotto la tribuna un mazzo di fiori in memoria di Mauro Arigoni, tragicamente scomparso una settimana fa. Un primo tempo avaro di emozioni arriva stancamente al ventesimo minuto quando Agnetti trasforma una punizione da quasi 30 metri in un siluro che si infila all’incrocio dei pali e porta in vantaggio l’Abbadiense. 0-1. Prova a rispondere l’Atletico cinque minuti dopo con una bella palla in profondità per Miglietta che rientra sul destro e impegna seriamente Piermattei. Al 32’ arriva il raddoppio ospite, Bartoloni controlla sull’out di destra un disimpegno della difesa maceratese, sfrutta il rimbalzo favorevole e lascia partire uno spiovente incredibile che supera Gattari. 0-2. L’Abbadiense controlla senza troppi affanni e guadagna l’intervallo mantenendo il doppio vantaggio. In avvio di ripresa grandissima opportunità per l’Atletico Macerata: punizione dal limite di Miglietta, intervento impreciso di Piermattei che non respinge il pallone in maniera definitiva, sul rimpallo arriva Staffolani, ma, sbilanciato, non riesce a ribadire in rete da due passi. Due minuti dopo l’Abbadiense chiude i conti: errore in uscita dei padroni di casa che favoriscono la ripartenza di Agnetti e Bianchi, il duo gialloverde dialoga in maniera eccellente sulla trequarti e offre una palla in profondità per l’accorrente Diallo, infortunio in chiusura per Gattari e Staffolani che riescono comunque a togliere la sfera dai piedi di Diallo, ma la consegnano di fatto ad Agnetti che deposita in rete a porta vuota. Al 64’ ci riprova l’Abbadiense in contropiede, sponda di petto di Bianchi nel cuore dell’area di rigore per Agnetti che a tu per tu con Gattari spara una bordata forte e centrale che il portiere devia in angolo. Il poker è nell’aria e non tarda ad arrivare, al 66’ Bianchi sfrutta un errore della linea dei padroni di casa, scatta sul filo del fuorigioco e si trova da solo con Gattari, il centravanti treiese ha tutto il tempo per effettuare finta, controfinta, mettere a terra il portiere e depositare in rete il più comodo dei gol. Al 71’ arriva il secondo giallo per Mari e l’Abbadiense si trova in 10 uomini. Con la nuova superiorità numerica provano a scuotersi i padroni di casa e vanno subito vicino al gol con Staffolani che, di testa, non inquadra di poco lo specchio. All’85’ Mancini calcia a botta sicura un rinvio impreciso della difesa, ma Rapagnani si immola e salva la porta. L’ultima emozione prima del triplice fischio del signor Dahou la regala Trifiletti che rientra sul destro e costringe Piermattei all’intervento plastico per salvare il 4-0.</p>
      <p>
        <b>Il tabellino</b>
      </p>
      <p><b>ATLETICO MACERATA:</b> Gattari, Rocchi (75’ Ngugi), Lucentini, Gigli, Ortenzi, Staffolani, Miglietta (63’ Trifiletti), Lombi, Firmani (46’ Piccioni), Zerani (60’ Fratini), Loschiavone (46’ Mancini). All.Cencioni</p>
      <p><b>ABBADIENSE:</b> Piermattei, Bartoloni, Serrani, Cotichelli (85’ Sabbatini), Picchio, Rapagnani, Diallo (79’ Pizzarullo), Mari, Agnetti (77’ Gjergji), Buresta (73’ Zenobi), Bianchi (89’ Pena). All.Soldini</p>
      <p><b>Direttore di gara:</b> Nabil Dahou di Jesi</p>
      <p><b>Note:</b> spettatori 150 ca.</p>
      <p><b>Espulsi:</b> Mari (AB)</p>
    </article>
  </body>
</html>