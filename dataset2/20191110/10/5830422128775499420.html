<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140539/%D8%AF%D8%B1%D8%B5%D8%AF-%D8%A7%D8%AD%D8%AA%D9%85%D8%A7%D9%84%DB%8C-%D8%A7%D9%81%D8%B2%D8%A7%DB%8C%D8%B4-%D8%B3%D8%B1%D9%85%D8%A7%DB%8C%D9%87-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D9%88-%D8%B3%D8%A7%D9%BE%DB%8C%D8%A7-%D8%A7%D8%B2-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-"/>
    <meta property="og:site_name" content="boursepress.ir"/>
    <meta property="article:published_time" content="2019-11-10T10:12:00+00:00"/>
    <meta property="og:title" content="درصد احتمالی افزایش سرمایه ایران خودرو و ساپیا از تجدید ارزیابی دارایی !"/>
    <meta property="og:description" content="تحلیل گر شرکت کارگزاری با اشاره به نیاز بورس به خبر مثبت برای ورود به روند صعودی ، درصد احتمالی افزایش سرمایه ایران خودرو و ساپیا از محل تجدید ارزیابی دارایی را اعلام کرد."/>
  </head>
  <body>
    <article>
      <h1>درصد احتمالی افزایش سرمایه ایران خودرو و ساپیا از تجدید ارزیابی دارایی !</h1>
      <h2>تحلیل گر شرکت کارگزاری اعلام کرد:</h2>
      <address>
        <time datetime="2019-11-10T10:12:00+00:00">10 Nov 2019, 10:12</time>
      </address>
      <p>
        <i>تحلیل گر شرکت کارگزاری با اشاره به نیاز بورس به خبر مثبت برای ورود به روند صعودی ، درصد احتمالی افزایش سرمایه ایران خودرو و ساپیا از محل تجدید ارزیابی دارایی را اعلام کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، محمود احترامی با اشاره به اینکه شاخص بورس در هفته گذشته نشان از ایجاد تعادل در معاملات داد و از اواسط هفته به دلیل انتشار اخبار سیاسی در زمینه مسایل هسته‌ای و برداشتن گام چهارم ایران ، نزولی و سپس متعادل شد به ایرنا گفت: انتظار می رود از هفته جاری بازار به روند عادی باز گردد و با توجه به اخبار مهمی مانند افزایش سرمایه از محل تجدید ارزیابی و تصویب هیات وزیران ، شاخص بر مدار صعودی قرار گیرد.</p>
      <p>وی افزود : به لحاظ تکنیکالی شاخص بعد از لمس کانال ۳۰۰ هزار واحد که مقاومت اصلی بشمار می رود در حال حمایت بر کانال بیش از ۳۰۰ هزار واحد است تا زمان ادامه این حمایت و عدم کاهش به کانال کمتر از ۳۰۰ هزار واحد، انتظار می رود بر مدار صعودی به روند ادامه دهد . در این میان بازار برای ورود به روند صعودی نیازمند خبر مثبت است .</p>
      <p>تحلیل گر شرکت کارگزاری بازار سهام با اشاره به اثر اعلام نظر بانک مرکزی درباره عدم امکان افزایش سرمایه بانک‌ها از محل سرمایه‌گذاری‌ها و گام چهارم کاهش تعهدات برجامی ایران در زیرش 5 هزار واحدی شاخص ادامه داد: تصویب افزایش سرمایه از محل تجدید ارزیابی از سوی هیات وزیران از جمله مسایلی است که می‌تواند به شدت بر روند بازار تاثیرگذار باشد.</p>
      <p>احترامی افزود: با توجه به اینکه بازار تشنه افزایش سرمایه از محل تجدید ارزیابی است باید به سراغ سهام شرکت ها و صنایعی رفت که می‌توانند بیشترین منفعت را از این موضوع ببرند. شرکت های صنعت خودرو به دنبال افزایش سرمایه از محل تجدید ارزیابی هستند تا از زیان انباشته خارج شوند. در این میان ایران خودرو با توجه به زیان انباشته سنگین به طور حتم افزایش سرمایه از این محل را در برنامه دارد که به نظر می رسد بیش از 1000 درصد خواهد بود. سایپا هم به دنبال افزایش سرمایه بیش از ۴۰۰ درصدی است</p>
      <p>وی ادامه داد: همه شرکت‌های دارای برنامه افزایش سرمایه ، منتظر تصویب هیات وزیران هستند و در صورت تصویب، صنعت خودر از جمله صنایع مقبول بازار خواهد شد .</p>
      <p>انتهای پیام</p>
    </article>
  </body>
</html>