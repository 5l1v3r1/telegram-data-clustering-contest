<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-13-48/liderul-usr-bihor-silviu-dehelean-de-dimineata-la-vot-e-prima-oara-cand-avem-ocazia-ca-in-turul-doi-sa-alegem-intre-doi-candidati-buni-foto-video-152684.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T10:40:00+00:00"/>
    <meta property="og:title" content="Liderul USR Bihor, Silviu Dehelean, de dimineaţă la vot: &quot;E prima oară când avem ocazia ca în turul doi să alegem între doi candidaţi buni&quot; (FOTO / VIDEO)"/>
    <meta property="og:description" content="Preşedintele USR Bihor, deputatul Silviu Dehelean, a votat duminică dimineaţă la ora 9 la secţia 127 din Oradea, deschisă la Liceul Aurel Lazăr, spunând apoi că 'dacă la europarlamentare am votat cu obidă, de data asta am votat cu speranţă, pentru o Românie care să se modernizeze cât mai profund'. El a precizat că este important să iasă lumea la vot pentru că 'este prima dată când avem ocazia să avem un tur doi în care să nu alegem răul cel mai mic'."/>
  </head>
  <body>
    <article>
      <h1>Liderul USR Bihor, Silviu Dehelean, de dimineaţă la vot: "E prima oară când avem ocazia ca în turul doi să alegem între doi candidaţi buni" (FOTO / VIDEO)</h1>
      <address><time datetime="2019-11-10T10:40:00+00:00">10 Nov 2019, 10:40</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_5.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_2.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_3.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/silviudeheleanlavot10112019_6.jpg"/>
        </figure>
      </slideshow>
      <p>
        <b>Preşedintele USR Bihor, deputatul Silviu Dehelean, a votat duminică dimineaţă la ora 9 la secţia 127 din Oradea, deschisă la Liceul Aurel Lazăr, pe unde trecuse cu câteva minute înainte şi fostul europarlamentar PSD, Emilian Pavel, alături de soţie.</b>
      </p>
      <p>La ieşire, Dehelean a spus că "dacă la europarlamentare am votat cu obidă, de data asta am votat cu speranţă, pentru o Românie care să se modernizeze cât mai profund".</p>
      <p>"Cu cine am votat nu pot să vă spun. Pot să vă spun că am venit cu cele mai bune gânduri. Şi dacă la europarlamentare am votat cu obidă, de data asta am votat cu speranţă, pentru o Românie care să se modernizeze cât mai profund, care să se reformeze, şi constituţional, şi din toate punctele de vedere", a răspuns acesta întrebărilor presei.</p>
      <p>El a adăugat că este important să iasă lumea la vot pentru că în turul doi românii ar putea avea ocazia să aleagă între "doi candidaţi buni".</p>
      <p>"Este foarte important să iasă lumea la vot, pentru că este prima dată când avem ocazia să avem un tur doi în care să nu alegem răul cel mai mic, ci să votăm între doi candidaţi buni, şi este important să dăm şansa unui astfel de tur doi, cum România nu a mai avut", a spus liderul USR Bihor. </p>
      <p>Dehelean a evitat să spună textual cine sunt cei doi, dat fiind că este interzisă promovarea electorală în ziua votului, dar a "tradus" că "lumea ştie la ce mă refer".</p>
      <p>Silviu Dehelean a spus că se aşteaptă la o prezenţă de peste 50% în Bihor şi speră într-una de peste 600.000 de votanţi în diaspora.</p>
      <p>Întrebat despre aşteptările pe care le are pentru candidatul alianţei USR PLUS, Dehelean a spus că speră într-un "scor mai bun ca la europarlamentare". </p>
      <figure>
        <iframe src="https://www.youtube.com/embed/xXEXGpy7gDU" width="460" height="360" data-service="Youtube" scrolling="no"/>
      </figure>
    </article>
  </body>
</html>