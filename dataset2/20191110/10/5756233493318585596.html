<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620756/%DA%A9%D8%A7%D8%B8%D9%85-%D8%AC%D9%84%D8%A7%D9%84%DB%8C-%D8%A7%D8%B2-%D9%86%D9%85%D8%A7%DB%8C%D9%86%D8%AF%DA%AF%DB%8C-%D9%85%D8%AC%D9%84%D8%B3-%D8%A7%D8%B3%D8%AA%D8%B9%D9%81%D8%A7-%DA%A9%D8%B1%D8%AF%D8%AC%D9%84%D8%A7%D9%84%DB%8C-%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%B1%D9%88%D8%B3%DB%8C%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:08:00+00:00"/>
    <meta property="og:title" content="کاظم جلالی از نمایندگی مجلس استعفا کرد/جلالی سفیر ایران در روسیه می‌شود"/>
    <meta property="og:description" content="نمایندگان مجلس شورای اسلامی با تقاضای استعفای کاظم جلالی، نماینده مردم تهران برای تصدی سفارت ایران در روسیه موافقت کردند."/>
  </head>
  <body>
    <article>
      <h1>کاظم جلالی از نمایندگی مجلس استعفا کرد/جلالی سفیر ایران در روسیه می‌شود</h1>
      <address>
        <time datetime="2019-11-10T10:08:00+00:00">10 Nov 2019, 10:08</time>
      </address>
      <p>
        <i>نمایندگان مجلس شورای اسلامی با تقاضای استعفای کاظم جلالی، نماینده مردم تهران برای تصدی سفارت ایران در روسیه موافقت کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نمایندگان در جلسه علنی صبح امروز (یکشنبه، 19 آبان ماه) مجلس شورای اسلامی با تقاضای استعفای کاظم جلالی نماینده تهران، ری، شمیرانات، اسلامشهر و پردیس به منظور تصدی سفارت ایران در روسیه با 146 رأی موافق، 58 رأی مخالف و 9 رأی ممتنع از مجموع 221 نماینده حاضر در صحن موافقت کردند.</p>
      <p>مطابق ماده90 قانون آئین‌نامه داخلی مجلس شورای اسلامی، هر نماینده که اعتبارنامه او به تصویب رسیده است مى‏ تواند از مقام نمایندگى استعفا دهد. پذیرش استعفا موکول به تصویب مجلس است.</p>
      <figure>
        <img src="https://aftabnews.ir/files/fa/news/1398/8/19/357374_543.jpg"/>
      </figure>
      <p>لاریجانی پس از اعلام نتایج آرای استعفای نماینده مردم تهران، گفت: برای آقای کاظم جلالی آرزوی توفیق می کنم زیرا ایشان در قوه مقننه زحمات زیادی کشیدند.</p>
      <p>رئیس مجلس شورای اسلامی تصریح کرد: وی از نمایندگان فعال بود و در مرکز پژوهش های مجلس زحمات زیادی را متحمل شد.</p>
      <p>وی اظهار کرد: با توجه به اهمیت روابط راهبردی ایران و روسیه امیدواریم آقای جلالی در مدیریت جدید سفارت جمهوری اسلامی ایران در مسکو نقش موثری در پیشبرد اهداف بلند دو کشور ایفا کند.</p>
    </article>
  </body>
</html>