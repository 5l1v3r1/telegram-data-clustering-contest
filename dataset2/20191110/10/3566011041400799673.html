<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546103.html/%DA%A9%D9%88%DB%8C%D8%AA-%D8%AF%DB%8C%D9%BE%D9%84%D9%85%D8%A7%D8%AA-%D9%87%D8%A7%DB%8C%D8%B4-%D8%B1%D8%A7-%D8%A7%D8%B2-%D8%A8%D8%B5%D8%B1%D9%87-%D8%AE%D8%A7%D8%B1%D8%AC-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:28:00+00:00"/>
    <meta property="og:title" content="کویت دیپلمات‌هایش را از بصره خارج کرد"/>
    <meta property="og:description" content="وزارت کشور عراق در بیانیه‌ای تکذیب کرد که در جریان متفرق کردن تظاهرکنندگان در میدان الخلانی تظاهرکننده‌ای کشته شده باشد."/>
  </head>
  <body>
    <article>
      <h1>کویت دیپلمات‌هایش را از بصره خارج کرد</h1>
      <address>
        <time datetime="2019-11-10T10:28:00+00:00">10 Nov 2019, 10:28</time>
      </address>
      <p>وزارت کشور عراق در بیانیه‌ای تکذیب کرد که در جریان متفرق کردن تظاهرکنندگان در میدان الخلانی تظاهرکننده‌ای کشته شده باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایسنا از سایت شبکه سومریه نیوز، وزارت کشور عراق در بیانیه‌ای تکذیب کرد که در جریان متفرق کردن تظاهرکنندگان در میدان الخلانی تظاهرکننده‌ای کشته شده باشد.</p>
      <p>  این وزارتخانه تاکید کرد، نیروهای امنیتی از گلوله‌ جنگی برای متفرق کردن تظاهرکنندگان استفاده نکردند.   سخنگوی فرمانده کل نیروهای مسلح عراق نیز گفت، اخبار درباره نیت نیروهای امنیتی برای سرکوب و متفرق کردن تظاهرکنندگان صحت ندارد و نیروهای امنیتی مامور تامین امنیت تظاهرات مسالمت‌آمیز و حمایت از آن هستند.   نیروهای پلیس عراق روز شنبه تظاهرکنندگان را از محل‌های تجمعات در پل‌های بغداد دور ساختند و آنها را وادار کردند به محل اصلی تجمع‌شان در مرکز بغداد بروند.   خبرگزاری آسوشیتدپرس به نقل از منابع پزشکی و عراقی مدعی شد، در جریان استفاده نیروهای امنیتی از گاز اشک آور و گلوله واقعی برای متفرق کردن تظاهرکنندگان در میدان الخلانی در مرکز بغداد چهار تظاهرکننده کشته و بیش از ۱۰۰ تن زخمی شدند.   نیروهای امنیتی تظاهرکنندگان را وادار به عقب‌نشینی از میدان الخلانی کردند که از دو هفته پیش در آنجا تجمع کرده بودند و می‌خواستند به سمت میدان التحریر بروند.   به گزارش الجزیره، تعدادی تظاهرکننده در اثر استفاده نیروهای امنیتی از گاز اشک آور برای متفرق کردن تحصن کنندگان در میدان السنک در نزدیکی پلی منتهی به مقر سفارت ایران و منطقه الخضراء (سبز) در مرکز بغداد مصدوم شدند.   خبرنگار المیادین نیز از شنیده شدن صدای سه انفجار در زمان‌های متفاوت در بغداد و آتش سوزی در بخشی از ساختمانی در میدان الخلانی خبر داد.   به گزارش این خبرنگار، نیروهای عراقی تلاش کردند تجمعات تظاهرکنندگان در میدان التحریر را محاصره کنند و مانع از پیشروی آنها به سمت بانک مرکزی شوند.   از سوی دیگر، خالد جارالله وزیر خارجه کویت فاش کرد، کشورش اعضای دیپلماتیک خود را از کنسولگری این کشور در بصره به دلیل وضعیت متشنج این استان خارج کرده است.   جارالله گفت، سفارت کویت در عراق همچنان به فعالیت خود در منطقه الخضراء ادامه می‌دهد.   در این راستا شبکه العربیه مدعی شد کویت به دلیل وضعیت ناامن بصره کنسولگری خود را در این استان بسته است.</p>
    </article>
  </body>
</html>