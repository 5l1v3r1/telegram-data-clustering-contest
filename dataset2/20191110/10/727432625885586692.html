<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/mye-for-pengene/71788794"/>
    <meta property="og:site_name" content="Dinside"/>
    <meta property="article:published_time" content="2019-11-10T10:00:00+00:00"/>
    <meta property="og:title" content="Mye for pengene"/>
    <meta property="og:description" content="Den er 75.000 kroner billigere enn Long Range-utgaven. Men du «mister» 15 mils rekkevidde og firehjulstrekk."/>
  </head>
  <body>
    <article>
      <h6 class="kicker">Test: Tesla Model 3 Standard Range Plus</h6>
      <h1>Mye for pengene</h1>
      <h2>Den er 75.000 kroner billigere enn Long Range-utgaven. Men du «mister» 15 mils rekkevidde og firehjulstrekk.</h2>
      <address><time datetime="2019-11-10T10:00:00+00:00">10 Nov 2019, 10:00</time> by <a rel="author">Rune Nesheim</a></address>
      <p>Endelig har vi fått testet den mest folkelige Tesla-modellen, Model 3 Standard Range Plus. Den er prikk lik Long Range utseendemessig, men det er noen vesentlige forskjeller:</p>
      <table bordered="">
        <tr>
          <td/>
          <td>Standard Range</td>
          <td>Dual Motor</td>
        </tr>
        <tr>
          <td>Batterikapasitet</td>
          <td>62 kWt</td>
          <td>75 kWt</td>
        </tr>
        <tr>
          <td>Drift:</td>
          <td>Bakhjul</td>
          <td>Alle fire</td>
        </tr>
        <tr>
          <td>Effekt:</td>
          <td>306 hk</td>
          <td>351 hk</td>
        </tr>
        <tr>
          <td>Akselerasjon (0-100 km/t):</td>
          <td>5,6 sek</td>
          <td>4,7 sek</td>
        </tr>
        <tr>
          <td>Forbruk (WLTP):</td>
          <td>14,7 kWt/100 km</td>
          <td>16 kWt/100 km</td>
        </tr>
        <tr>
          <td>Rekkevidde</td>
          <td>409 km</td>
          <td>560 km</td>
        </tr>
        <tr>
          <td>Vekt:</td>
          <td>1684 kg</td>
          <td>1931 kg</td>
        </tr>
        <tr>
          <td>Pris:</td>
          <td>384.900,-</td>
          <td>459.900,-</td>
        </tr>
      </table>
      <p>Selv med ulempene klarer Model 3 seg godt mot alle familiebiler som kommer på markedet. Dette er rett og slett en skikkelig prispresser. Den er fortsatt så sprek at den konkurrerer med biler som koster opp mot 600.000 kroner, men konkurrerer samtidig med folkebilene som <a href="https://www.dinside.no/motor/6-ting-du-ma-vite-om-norges-nye-elbil-favoritt/71583804">VW ID.3</a>, <a href="https://www.dinside.no/motor/vi-har-testet-elbilen-6000-nordmenn-star-i-ko-for-her-er-var-dom/70531310">Kia e-Niro</a>, <a href="https://www.dinside.no/motor/vi-har-kjort-nissan-leafs-sterkeste-konkurrent/70039730">Hyundai Kona</a>, <a href="https://www.dinside.no/motor/holder-ikke-hva-den-lover/71607745">Nissan Leaf</a> og flere.</p>
      <related>
        <a href="https://www.dinside.no/motor/ny-rekord-for-tesla/71286317"/>
      </related>
      <p>For i tillegg til overraskende god plass og oppsiktsvekkende lavt forbruk, får du tilgang til Teslas store og ofte <i>køfrie</i> nettverk av superladere, mer hester og <i>gadgets</i> enn du er vant til.</p>
      <h4>Storselgere</h4>
      <p>Salgstallene for Model 3 taler for seg selv. Den er for lengst Norges <a href="https://www.dinside.no/motor/ny-rekord-for-tesla/71286317">mest solgte bil</a>, takket være <a href="https://www.dinside.no/motor/endrer-spillereglene/71161178">Long Range-utgaven</a>. Men Standard Range, uten særlige mangler, bør friste mange.</p>
      <p>Man mister satellittnavigasjon, som viser nåtidstrafikk, nettleser og direkte strømming av musikk, men ellers klarer man seg svært godt med billigste Model 3-versjon. Går du helt amok med den dyreste lakken, hvitt interiør, de største sommer- og vinterhjulene og tilhengerfeste som gir deg mulighet til å trekke 910 kilo, går prisen fra 384.900 til 450.600 kroner.</p>
      <figure>
        <img src="https://dbstatic.no/71788892.jpg?imageId=71788892&amp;width=1024&amp;height=615"/>
        <figcaption><b>KOSELIG MED PEIS:</b> Tesla er kjent for å ha litt humor i bilene sine. Som en knitrende peis for eksempel. Andre nyheter er Youtube og flere spill, til glede for store og små i ladekøen. Foto: Rune M. Nesheim Vis mer</figcaption>
      </figure>
      <h4>Dropp Autopilot</h4>
      <p>De første modellene har bare enkel fartsholder, men <i>autopilot</i> blir senere tilgjengelig for 50.000 kroner ekstra. Tesla har etter hvert blitt nødt til å sette flere begrensninger i både fartsholderen og Autopiloten, som befinner seg på girspaken, så den halter overraskende ofte. Vi hadde ikke brukt de ekstra kronene på dette.</p>
      <p>Det er svært lite å legge til, også: 13.000 kroner ekstra dersom du går opp til 19-tommere, 17.600 kroner for 18-tommers vinterhjul og 8300 kroner for tilhengerfeste - som gir deg mulighet til å trekke 910 kilo - gir en totalsum på 453.500 kroner.</p>
      <slideshow>
        <figure>
          <img src="https://dbstatic.no/71788862.jpg?imageId=71788862&amp;width=1024&amp;height=682"/>
        </figure>
        <figure>
          <img src="https://dbstatic.no/71788860.jpg?imageId=71788860&amp;width=1024&amp;height=682"/>
        </figure>
        <figure>
          <img src="https://dbstatic.no/71788858.jpg?imageId=71788858&amp;width=1024&amp;height=682"/>
        </figure>
        <figure>
          <img src="https://dbstatic.no/71788856.jpg?imageId=71788856&amp;width=1024&amp;height=682"/>
        </figure>
        <figure>
          <img src="https://dbstatic.no/71788876.jpg?imageId=71788876&amp;width=1024&amp;height=682"/>
        </figure>
      </slideshow>
      <h4>God plass</h4>
      <p>Mange sliter litt med utseendet. Det lave panseret i kombinasjon med A-stolper som ikke «lener» seg inn, får den til å se litt ut som en frosk forfra. Hekken føles også merkelig høy.</p>
      <p>
        <b>Vi synes det er merkelig at man har valgt et glasstak, som får en gulrødlig farge i enkelte situasjoner, istedenfor å gi den en mørk toning som hadde ført frontrute og bakluke sammen i en kul sort flate. Vi stusser også på hvorfor man har valgt et sedankonsept på en karosserifasong, som er snytt ut av kombiene Model S og Model X.</b>
      </p>
      <p>Men de utradisjonelle valgene gir en enorm romfølelse og helt nødvendig plass inni. Hadde man gått for en kombiløsning, ville man fått en tverrbjelke rett over hodene på baksetepassasjerene. Nå er det isteden bare glass der, noe som faktisk gir enda bedre plass til hodet enn i Model S, og den høye hekken gir et akseptabelt hull inn til det overraskende romslige bagasjerommet.</p>
      <h4>Praktisk</h4>
      <p>Nordmenn vil fortsatt savne en 40/20/40-løsning av baksetene, men blir glade for å kunne slenge slalåmstøvlene i det store rommet under bagasjeromsgulvet. Bilen har altså plass veldig mange kan leve med.</p>
      <p>I motsetning til Model X, som ikke kan ha noe på taket, finnes det muligheter for takstativ og det tidligere nevnte tilhengerfestet. Da har man mulighet til å få med seg det man skulle trenge.</p>
      <figure>
        <img src="https://dbstatic.no/71788872.jpg?imageId=71788872&amp;x=15.486725663717&amp;y=0&amp;cropw=71.017699115044&amp;croph=100&amp;width=321&amp;height=301"/>
        <figcaption><b>WIPE OUT:</b> Vindusviskerfunksjonen er ikke blant våre favoritter. Enten må du trykke på denne knappen, eller så må du til til stadighet inn i menyen for å justere. Foto: Rune M. Nesheim Vis mer</figcaption>
      </figure>
      <p>
        <b>Første utfordring er å åpne dørene. Gamle sportsbilentusiaster blir euforiske over de skjulte dørhåndtakene man må trykke ut, men folk flest ønsker seg vanlige dørhåndtak. Spesielt på vinteren.</b>
      </p>
      <p>Vi ser mange løsninger på det under testperioden. Mange ender med å bruke begge hendene. Det smarteste er kanskje å trykke med pekefingeren og trekke med lillefingeren. Dumt er det uansett.</p>
      <h4>Enkel</h4>
      <p>Tesla har tatt et stort skritt vekk fra alle andre når det gjelder interiør. Når andre snakker om minimalisering, <i>gjør</i> Tesla nettopp det. Du finner knapper for setejustering, vinduer, døråpning, nødblink og SOS, pluss to baller på rattet. Det er det.</p>
      <p>
        <b>Man trenger ikke engang å starte bilen. Du setter den bare i Drive og kjører. Når man blir vant til det, ønsker man jo aldri å starte en bil igjen.</b>
      </p>
      <p>Resten må du styre fra skjermen. For eksempel vindusviskerhastighet, speil- og rattjustering. De to siste justerer du med venstre ball på rattet, som ellers har enkel 80-tallsdesign, uten antydninger til pynt eller innslag av edlere metaller enn sort plast.</p>
      <related>
        <a href="https://www.dinside.no/motor/slik-taklet-tesla-model-3-kollisjonstesten/71481866"/>
      </related>
      <p>Vi er imidlertid ikke særlig fornøyde med vindusviskerløsningen. Har du for eksempel informasjon med trip-teller oppe på skjermen, må den sveipes vekk før du når knappene. Nå står den selvfølgelig på <i>auto</i>, men regnsensoren er blant de dårligste på markedet, og man må til stadighet endre på innstillingene. Alternativt må man trykke på knappen på blinklyshendelen hver gang.</p>
      <h4>Skuffende fartsholder</h4>
      <p>Fartsholderen er også et negativt kapittel. Den avbryter veldig raskt, ofte uforståelig, og dersom du har holdt hendene fra rattet mange nok ganger, avbryter den autopilot-løsningen for resten av turen. Hvem gidder å kjøre av veien og stoppe bilen for å få den aktiv igjen? Vi har ikke opplevd det i noen andre bilmerker før.</p>
      <p>
        <b>Men man venner seg fort til det nye møblementet. Setene er ikke særlig spenstig utformet, men vi sitter godt og man får rattet skikkelig til seg.</b>
      </p>
      <p>Dørsidene kan nesten ikke designes enklere, og dashbordet består av … ingenting, bortsett fra en skjerm, som er blitt liggende. Menyene er litt forandret, sammenlignet med det vi finner i Model S og Model X, men det hele er nesten komisk enkelt når man har klikket seg fram og tilbake i fem minutter.</p>
      <related>
        <a href="https://www.dinside.no/motor/disse-kan-bli-arets-bil/71730859"/>
      </related>
      <p>Skjermdisplayet foran føreren er oppdelt i én kjøresone og én multimedia-sone.</p>
      <p>Designen her er nøktern og forbilledlig. Det er ingenting som prøver å oppdra deg til å kjøre hverken fort eller sakte, men du finner en anonym, tynn strek som forsiktig viser hvor mye du lader eller bruker.</p>
      <p>Tesla har ennå ikke helt taket på å lage en funksjonell midtkonsoll, så løsningene er litt så som så.</p>
      <figure>
        <img src="https://dbstatic.no/71788801.jpg?imageId=71788801&amp;x=15.098722415796&amp;y=26.736111111111&amp;cropw=74.448315911731&amp;croph=67.304347826087&amp;width=641&amp;height=387"/>
        <figcaption><b>MINDRE PRAKTISK:</b> Designen bak er rimelig lik storesøsknene, men her er det et ordinært koffertlokk i stedet for kombi-luke. Foto: Rune M. Nesheim. Vis mer</figcaption>
      </figure>
      <p>
        <b>I dette fremtidsrettede fartøyet har man faktisk valgt kobling med <i>lightning-plugg</i> og USB, framfor induksjonslading, og det på en klønete måte. Koppholderne er for store for en vanlig brusflaske og den pianosorte overflaten ripes lett. Baki finner man ellers et par USB-uttak til.</b>
      </p>
      <h4>Fortsatt rask</h4>
      <p>Bakhjulstrekkeren føles rask. Det skjer ting idet samme du trykker på pedalen. Nakken går rett i puta, om du ikke følger med - både fra 0, men også helt opp til 80 km/t. Når skjer det i en vanlig bil?</p>
      <p>Akselerasjonen videre er naturlig nok ikke like spennende, men følelsen av lynraskt kraftleveranse er der alltid. Bilen mangler bare 45 hester, sammenlignet med Standard Range med to motorer, og den veier samtidig 247 kilo mindre, så akselerasjonen til 100 km/t svekkes bare med 0,9 sekunder - i hvert fall på sommerføre. Ønsker du snillere oppførsel, velger du kjøreprogrammet <i>Chill</i>.</p>
      <related>
        <a href="https://www.dinside.no/motor/tesla-gjorde-at-vi-matte-endre/71722294"/>
      </related>
      <p>Selv i den modusen ville de aller fleste vært mer enn fornøyd. Må du rolig i gang, på for eksempel på snøføre, finnes det et <i>Creep-mode</i>. Vi kan godt tenke oss at den funksjonen trengs, for en liten tur ut på vått gress antyder mer enn godt nok at effekten må tøyles. Nå skal det sies at Tesla, helt fra Roadster, har vært flinke med antispinn-systemene sine.</p>
      <p>Det er én av grunnene til at vi tror veldig mange vil klare seg fint med ren bakhjulstrekk, selv om den mangler noe av balansen som firehjulstrekkeren har.</p>
      <h4>Mye støy og svikter under press</h4>
      <p>Støyen er høy. 89 dB i 80 km/t på fin asfalt er mye. Spesielt når man kjører elbil. Dekkene er hovedkilden til at vindstøyen tar overhånd i rundt 100 km/t.</p>
      <p>Bilen føles ellers stram og fin når du kjører, men når den utfordres i svinger føles den i mykeste laget. Det føles som den burde hatt kraftigere stabilisatorstag, og man kan høre litt dunking fra understellet.</p>
      <p>Den krenger ganske mye og stuper litt med nesa. Stabiliseringssystemet bryter fort inn i svingene. Når den utfordres i sving, sklir den på de ikke altfor brede <i>Pirelli Cinturato P7</i>-dekkene. Den lette styringen vil oppfattes som trivelig i det daglige, men den gir veldig dårlig <i>feedback</i> når du vil ha det gøy.</p>
      <figure>
        <img src="https://dbstatic.no/71788835.jpg?imageId=71788835&amp;x=6.0344827586207&amp;y=16.45101663586&amp;cropw=78.940886699507&amp;croph=71.534195933457&amp;width=641&amp;height=387"/>
        <figcaption><b>GRUNN-UTGAVE:</b> Tesla Model 3 Standard Range Plus mangler noe av balansen til firehjulstrekkutgaven. Foto: Rune M. Nesheim Vis mer</figcaption>
      </figure>
      <p>Den gjør det bare middels bra i elgtesten. Den klarer 69 km/t med lett understyring og inngrep av ESP. Nødbremseassistenten fungerer bra. Den stopper bilen helt opp til 80 km/t.</p>
      <p>Når man skrur av regenereringen, og bruker bremsene, skifter bilen karakter og blir ganske ustabil og rar. Den blir ubehagelig i inngang av sving og da hjelper det ikke at bremsene tar ikke like direkte som vi er vant med. Den blir faktisk mer stabil når den kjøres med regenerering.</p>
      <p>På grunn av årstiden har vi ikke fått testet verken lys eller klimaanlegg. Spesielt det siste har blant annet Model X-problemer med, og Tesla velger litt andre løsninger på dyser enn andre for å få hjemmet litt mer møblert.</p>
      <related>
        <a href="https://www.dinside.no/motor/varsler-ekstreme-tesla-batterier/71645079"/>
      </related>
      <h4>Klarer oppgitt rekkevidde</h4>
      <p>Det var mange som trodde at Tesla skulle få hard konkurranse da de andre bilprodusentene endelig kom på banen. Men akkurat da både Jaguar og Audi rakk å skuffe med dårlig rekkevidde, valgte Tesla å oppgradere sine modeller for å øke forspranget.</p>
      <p>
        <b>Hyundai og Kia har vist at de kan være svært energieffektive. Det gjør Tesla også. Det er ingen problem å ligge sammen med de andre i glissen motorveitrafikk med et forbruk på under 16 kWt.</b>
      </p>
      <p>Til sammenligning brukte både Jaguar I-Pace og Audi e-tron over 25 kWt på samme strekning. Da var det riktignok kaldere, men likevel.</p>
      <p>Model 3 Standard Range Plus har et oppgitt forbruk på 14,7 kWt/100 km og rekkevidde på 409 km fra batteriet på 62 kWt - det er bra.</p>
      <p>
        <b>Under vår rekkeviddetest brukte vi innstillingene <i>Chill</i> og lav bremseregenerering. Vi kjørte alltid med 20 grader i bilen, uten varmeseter. Vi kjørte 38,8 mil under testen, i sommerlig varme (8-10 grader). Da er rekkevidden så lang at de færreste vil kjenne på mer rekkeviddeangst enn dem som kjører fossilt.</b>
      </p>
      <p>Elbilen har en ombordlader på 11 kW gjennom en vanlig Type 2 kontakt og 120 kW gjennom CCS2, slik at man slipper overganger på laderne.</p>
      <h4>Midt i blinken</h4>
      <p>Når Model 3 leverer til de grader på plass, rekkevidde og pris, mener vi den blir et av alternativene veldig mange må innom før de bestemmer seg for bil. Hadde dette vært en SUV, og gjerne med tradisjonell avslutning på taket, ville den vært fullkommen for mange nordmenn.</p>
      <p>
        <b>Men det spørs om man ikke bør lete godt i madrassen for å prøve og finne 75.000 kroner ekstra. Firehjulstrekk og enda litt lengre rekkevidde kan være verdt pengene.</b>
      </p>
      <h3>Tesla Model 3 Standard Range Plus</h3>
      <table bordered="">
        <tr>
          <td>Motoreffekt:</td>
          <td>306 hk</td>
        </tr>
        <tr>
          <td>Akselerasjon (0-100 km/t):</td>
          <td>5,6 sek</td>
        </tr>
        <tr>
          <td>Toppfart:</td>
          <td>233 km/t</td>
        </tr>
        <tr>
          <td>Rekkevidde (WLTP):</td>
          <td>409 km</td>
        </tr>
        <tr>
          <td>Strømforbruk (WLTP)</td>
          <td>16 kWt/100 km</td>
        </tr>
        <tr>
          <td>Ladekapasitet Hjemme/hurtig:</td>
          <td>11/120 kW</td>
        </tr>
        <tr>
          <td>Batterikapasitet:</td>
          <td>62 kWt</td>
        </tr>
        <tr>
          <td>Mål (l/b/h):</td>
          <td>469/209/144 cm</td>
        </tr>
        <tr>
          <td>Akselavstand:</td>
          <td>287 cm</td>
        </tr>
        <tr>
          <td>Dekkdimensjon:</td>
          <td>235/45R18</td>
        </tr>
        <tr>
          <td>Bagasjerom:</td>
          <td>425 liter</td>
        </tr>
        <tr>
          <td>Egenvekt:</td>
          <td>1684 kg</td>
        </tr>
        <tr>
          <td>Pris fra:</td>
          <td>384.900,-</td>
        </tr>
        <tr>
          <td>Pris testet modell:</td>
          <td>407.942,-</td>
        </tr>
      </table>
      <related>
        <a href="https://www.dinside.no/motor/endrer-spillereglene/71161178"/>
      </related>
    </article>
  </body>
</html>