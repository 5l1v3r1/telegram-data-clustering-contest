<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740960"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T10:12:00+00:00"/>
    <meta property="og:title" content="'กำนันไข่'สำนึก!รุนแรงไปนิด ยิงผู้หญิง3ศพรวมด.ญ.13"/>
    <meta property="og:description" content="'กำนันไข่' มือปืนฆ่า 3 ศพ สารภาพรู้สึกผิดที่ก่อเหตุด้วยความรุนแรงไปหน่อย ยิงผู้หญิงแถมเด็กหญิงด้วย ยันปมเหตุคือเป็นคนดีให้ยืมเงิน 13 ล้าน แต่ไม่เคยได้คืน"/>
  </head>
  <body>
    <article>
      <h1>'กำนันไข่'สำนึก!รุนแรงไปนิด ยิงผู้หญิง3ศพรวมด.ญ.13</h1>
      <address>
        <time datetime="2019-11-10T10:12:00+00:00">10 Nov 2019, 10:12</time>
      </address>
      <p>
        <b>"กำนันไข่" มือปืนฆ่า 3 ศพ สารภาพรู้สึกผิดที่ก่อเหตุด้วยความรุนแรงไปหน่อย ยิงผู้หญิงแถมเด็กหญิงด้วย ยันปมเหตุคือเป็นคนดีให้ยืมเงิน 13 ล้าน แต่ไม่เคยได้คืน</b>
      </p>
      <p>กรณี นายสุนันท์ รามดร หรือกำนันไข่ วัย 65 ปี ใช้ปืนขนาด 9 มม. ยิงกระหน่ำฆ่า 3 ศพคือ นางจินดา ทองพรหม อายุ 61 ปี นางพรทิพย์ ภูวิชิต อายุ 38 ปี และด.ญ.นัยปพร ภูวิชิตอายุ 13 ปี ซึ่งเกี่ยวพันกันเป็นยาย ลูก หลาน และรอดเสียชีวิตหวุดหวิด 2 รายคือ น.ส.นนทกานต์ ภูวิชิต อายุ 15 ปี และด.ช.นวนนท์ ภูวิชิต อายุ 12 ปี ลูกสาวลูกชายของนางพรทิพย์ เหตุเกิดในบ้านเลขที่ 9/2 หมู่ 7 ต.ขุนกระทิง อ.เมืองชุมพร  ก่อนที่กำนันไข่จะขี่ จยย.เข้ามอบตัวกับตำรวจ ปมเหตุจากให้ยืมเงิน 13 ล้านบาท แล้วไม่ได้คืน<br/><br/>ความคืบหน้าเมื่อวันที่ 10 พ.ย. พล.ต.ต.วิมล พิทักษ์บูรพา ผบก.ภ.จว.ชุมพร ได้มายัง สภ.เมืองชุมพร ก่อนสอบปากคำเพิ่มเติม "กำนันไข่" ให้การอ้างว่า<br/>ย้อนไปเมื่อ 5 ปีก่อน ตนดำรงตำแหน่งเป็นผู้ใหญ่บ้าน มีนางจินดาเป็นผู้ช่วยฯ เราร่วมงานกันด้วยสุจริตใจไม่มีเรื่องอื่นในทางไม่ดี ตนก็เคยช่วยเหลือทั้งให้ยืมเงินไปซื้อปุ๋ย และทำอื่นๆอีกตอนที่เขาหมุนเงินไม่ทัน แต่ทุกครั้งนางจินดาก้จะคืนเงินให้ตลอดจนตนขึ้นเป็นกำนัน พอเกษียณมาก็ยังคบค้ากันอยู่<br/><br/><b><i>"กระทั่ง นางพรทิพย์ ลูกสาวนางจินดาเริ่มเข้ามา แล้วก็ขอยืมเงิน ผมเห็นว่าเป็นหลานก็เลยให้ยืม ให้ยืมมาเรื่อยๆแต่ก็ไม่คืน รวมทั้งยังอ้างบุคคลนิรนามมาเสแสร้งขอยืมเงินต่อๆไปอีก หลังๆพอทวงถาม นางพรทิพย์ก็บ่ายเบี่ยง อ้างโน่นอ้างนี่ บุคคลนิรนามผมก็ไม่เคยเห็นหน้า ได้ยินแต่ชื่อที่เขาพูดลอยๆเอามาอ้าง จากนั้นเขาก็ยังมาขอยืมเงินเพิ่มอีก ที่ผมต้องยอมให้ไปก็เพราะกลัวไม่คืนเงินค้างหนี้เก่า เป็นแบบนี้หลายๆครั้ง"</i></b></p>
      <figure>
        <img src="https://www.dailynews.co.th/admin/upload/20191110/news_ciHWGtExbm165954_533.jpg?v=20191111103?v=6573"/>
      </figure>
      <p>นายสุนันท์ กล่าวอีกว่า ตนเป็นคนชอบช่วยเหลือคน ใครตกทุกข์ได้ยากก็จะช่วยตลอด ก่อนเกิดเหตุก็ไปทวงถามเงินที่ให้หยิบยืมไปรวมทั้งหมดถึง 13 ล้านบาท แต่นางพรทิพย์พูดจาไม่ดี จึงคุมสติไม่อยู่ชักปืนยิงแบบไม่ยั้ง ก่อนจะเข้ามอบตัว ก็รู้สึกผิดที่ก่อเหตุด้วยความรุนแรงมากไปนิด<br/><br/>ด้าน พล.ต.ต.วิมล เปิดเผยว่า ได้แจ้ง 3 ข้อหาคือ 1.พยายามฆ่า 2.ฆ่าผู้อื่นโดยไตร่ตรอง  3.พกพาปืน ส่วนการทำแผนประกอบคำรับสารภาพต้องรอพนักงานสอบสวนว่าจะดำเนินการได้เมื่อใด ขึ้นกับผู้ต้องหาด้วยว่าพร้อมหรือไม่.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/crime/740779">อดีตกำนันยิงดับ3ศพเด็กก็ไม่เว้น โมโห5ปีไม่คืนหนี้13ล.</a><br/><br/><a href="https://www.dailynews.co.th/crime/740817">ฆาตกรรับจงใจฆ่าปิดปาก พ่อเข่าทรุดลูก-เมียถูกยิงดับ</a></b></p>
    </article>
  </body>
</html>