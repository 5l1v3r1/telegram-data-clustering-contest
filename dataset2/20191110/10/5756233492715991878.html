<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620767/%D8%B2%D9%85%D8%B2%D9%85%D9%87-%D8%AF%D9%84%D8%A7%D8%B1-%DB%B8-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86%DB%8C-%D8%AF%D8%B1-%D8%A8%D9%88%D8%AF%D8%AC%D9%87-%DB%B9%DB%B9-%D9%81%D8%B1%D9%88%D8%B4-%D9%86%D9%81%D8%AA-%D8%A8%D8%A7%D9%84%D8%A7%D8%AA%D8%B1-%D8%A7%D8%B2-%DB%B5%DB%B0%DB%B0-%D9%87%D8%B2%D8%A7%D8%B1-%D8%A8%D8%B4%DA%A9%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T10:47:00+00:00"/>
    <meta property="og:title" content="زمزمه دلار ۸ هزار تومانی در بودجه ۹۹/ فروش نفت بالاتر از ۵۰۰ هزار بشکه"/>
    <meta property="og:description" content="خبرها حاکی است، میزان فروش نفت در بودجه ۹۹ بیش از ۵۰۰ هزار بشکه نفت در روز لحاظ شود."/>
  </head>
  <body>
    <article>
      <h1>زمزمه دلار ۸ هزار تومانی در بودجه ۹۹/ فروش نفت بالاتر از ۵۰۰ هزار بشکه</h1>
      <address>
        <time datetime="2019-11-10T10:47:00+00:00">10 Nov 2019, 10:47</time>
      </address>
      <p>
        <i>خبرها حاکی است، میزان فروش نفت در بودجه ۹۹ بیش از ۵۰۰ هزار بشکه نفت در روز لحاظ شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نیمه آذر ماه لایحه بودجه سال ۱۳۹۹ از سوی دولت به مجلس شورای اسلامی ارائه خواهد شد، طبق وعده دولت نیمه آبان ماه بودجه شرکتهای دولتی به مجلس ارائه شده، هرچند هنوز جزییات این لایجه در فضای عمومی منتشر نشده است.</p>
      <p>همواره در لایجه بودجه مباحثی مثل میزان فروش نفت و همچنین نرخ دلار در بودجه از اهمیت قابل توجهی برخوردار بوده‌اند، سال آینده نیز با توجه به فشار تحریمها این نرخها برای جامعه از اهمیت ویژه‌ای برخوردار است.</p>
      <p>چندی قبل معاون سازمان برنامه و بودجه از فروش ۳۰۰ هزار بشکه‌ای نفت در سال جاری خبر داده بود، همین موضوع گمانه زنی‌های جدی در خصوص لحاظ شدن فروش حداکثر ۵۰۰ هزار بشکه نفت در لایحه بودجه ۹۹ را تقویت کرده بود.</p>
      <p>گفتنی است، فروش ۳۰۰ هزار بشکه‌ای نفت با احتساب میانگین فروش ۶۵ دلاری نشان دهنده درامد ۷ میلیارد دلاری کشور از محل فروش نفت بود. نکته جالب توجه اینکه طبق گفته‌ رئیس سازمان برنامه و بودجه مقرر شده تمام درآمدهای نفتی در سال ۹۹ به بودجه عمرانی تخصیص یابد و هزینه‌های جاری دولت از محل های جایگزین مثل پایه‌های مالیاتی جدید و همچنین ساماندهی یارانه‌های پنهان تامین شود.</p>
      <p>بررسی ها نشان می‌دهد از هفته گذشته سناریوی جدیدی برای میزان فروش نفت در بودجه لحاظ شده و به این ترتیب احتمالا دولت با سناریوی درآمدی حاصل از فروش ۵۰۰ هزار بشکه نفت و میعانات در روز عبور خواهد کرد و شاهد ارقام بهتری در لایحه بودجه سال بعد خواهیم بود.</p>
      <p>بر اساس گزارش های مختلف سازمان برنامه و بودجه سالیانه ۹۰۰ هزار میلیارد تومان یارانه پنهان در کشور توزیع می‌شود که ساماندهی آنها تا حدودی فشارهای مالی روی دوش دولت را کاهش خواهد داد. در حال حاضر گمانه زنی‌های جدی از دو نرخی شدن بنزین در سال جاری مطرح شده است و بایستی منتظر ماند و دید در نهایت دولت با یارانه پنهان بنزین (سوخت) در سال جاری چه نوع مواجه‌ای خواهد داشت.</p>
      <p>سال گذشته دولت یک تصمیم عاقلانه با وجود فشارهای مختلف رسانه‌ای بر هر ترتیب پذیرفت تا تامین و پرداخت ارز ۴۲۰۰ تومانی به کالاهای اساسی را ادامه دهد. در آن برهه به ۲۵ قلم کالای اساسی شامل بیش از ۸۰۰ ردیف تعرفه شامل خوراک دام، گوشت، برنج و دارو ارز ۴۲۰۰ تومانی پرداخت می‌شد. این درحالی است که امروز بسیاری از اقلام از این لیست حذف شده‌اند و گمانه زنی های جدی از حذف ارز ۴۲۰۰ دارو نیز مطرح شده است. به این ترتیب ظاهرا در بودجه سال اینده نرخ ارز ۸۰۰۰ هزار تومانی تثبیت خواهد شد.</p>
      <p>گفتنی است، نرخ ارز در بودجه سال جاری از ترکیب میانگین وزنی دو نرخ ۴۲۰۰ تومان و نرخ ارز نیمایی نزدیک به ۸۰۰۰ تومان تشکیل شده بود.</p>
    </article>
  </body>
</html>