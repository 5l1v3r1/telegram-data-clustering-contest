<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546055.html/%D8%AA%D9%86%D9%88%D8%B1-%D8%AF%D8%A7%D8%BA-%DA%A9%D9%88%D8%B1%D9%87-%D9%87%D8%A7%DB%8C-%D8%A2%D8%AC%D8%B1%D9%BE%D8%B2%DB%8C-%D8%AF%D8%B1-%D8%B3%DB%8C%D8%B3%D8%AA%D8%A7%D9%86--%D8%A7%D8%B2-%D8%B3%D8%B1-%D8%A8%D9%87-%D9%87%D9%88%D8%A7%DB%8C%DB%8C-%D9%82%DB%8C%D9%85%D8%AA-%D9%87%D8%A7-%D8%AA%D8%A7-%DA%AF%D9%84%D8%A7%DB%8C%D9%87-%D9%85%D9%86%D8%AF%DB%8C-%D9%85%D8%B1%D8%AF%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T10:26:00+00:00"/>
    <meta property="og:title" content="تنور داغ کوره های آجرپزی در سیستان/ از سر به هوایی قیمت ها تا گلایه مندی مردم"/>
    <meta property="og:description" content="افزایش قیمت آجر در سیستان علاوه بر اینکه به افزایش قیمت مسکن دامن زده منجر به نارضایتی مردم این منطقه از گرانی مصالح ساختمانی نیز شده است."/>
  </head>
  <body>
    <article>
      <h1>تنور داغ کوره های آجرپزی در سیستان/ از سر به هوایی قیمت ها تا گلایه مندی مردم</h1>
      <h2>آشفته بازار مصالح ساختمانی؛</h2>
      <address>
        <time datetime="2019-11-10T10:26:00+00:00">10 Nov 2019, 10:26</time>
      </address>
      <p>افزایش قیمت آجر در سیستان علاوه بر اینکه به افزایش قیمت مسکن دامن زده منجر به نارضایتی مردم این منطقه از گرانی مصالح ساختمانی نیز شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون،</a> افزایش قیمت مصالح ساختمانی را می توان از جمله دلایل گرانی مسکن در سال های اخیر دانست که تاثیر بسزایی در قیمت ساخت و ساز خانه دارد. به گونه ای که با گران شدن یک نمونه از مصالح ضروری، ساخت و سازها نیز با رکود مواجه می شود و این گرانی بر روی قیمت مسکن نیز تاثیر بیشتری می گذارد.</p>
      <p>در شهرستان زابل قیمت ساخت و ساز خانه مربوط به قیمت آجر می شود هر چه آجر گرانتر شود از آن طرف قیمت خانه نیز افزایش می یابد. اگرچه آجر بخشی از هزینه های ساخت یک مسکن را تعیین می کند اما با توجه به اینکه مصالح اولیه ساخت یک خانه در مناطقی همچون سیستان از آجر تشکیل می شود، این امر باعث افزایش قیمت مسکن شده است.<br/><br/>خاک زابل به دلیل مرغوبیت و کیفیت بالایی که دارد می تواند آجر بسیار ضخیم و با کیفیتی را تولید کند که این محصول ساختمانی در کوره های متعدد آجر پزی موجود در شمال استان تولید می شوند. حتی بسیاری از کوره داران برای اینکه بتوانند از این طریق سود بیشتری عاید خود کنند، آجر تولیدی را به جای فروش در زابل، به زاهدان و دیگر شهرهای اطراف صادر می کنند.<br/><br/>آجر زابل به دلیل کیفیت مطلوبی که برخوردار است مشتری خاص خود را دارد و همین امر باعث شده است تا کوره داران آجر را وارد انحصار کرده و قیمت آن را خودسرانه افزایش دهند.<br/><br/>به گفته برخی از شهروندان قیمت آجر در روزهای اخیر تا یک میلیون و 800 هزار تومان(به ازای هر بار 10 تنی) افزایش یافته که این امر نه تنها ساخت و ساز ها را در زابل با مشکل رو به رو کرده بلکه باعث تورم شدید در قیمت خانه شده است.<br/><br/>شهروندان بر این باورند که گرانی قیمت آجر یکی از عمده عواملی است که باعث رکود ساخت وساز در شهرستان زابل شده است.<br/><br/>رضا شهری زاد، رئیس اداره صمت شهرستان زابل در این خصوص به خبرنگار اوشیدا گفت: گزارشات متعددی از مردم جهت گران فروشی، کم فروشی کوره های آجر پزی دریافت کرده ایم.<br/><br/>وی افزود: در همین رابطه نیز یک اکیپ حقیقت یاب به این واحد های تولیدی اعزام شد تا به همراه مامورین تعزیرات حکومتی و ستاد مبارزه با کالا و قاچاق از روند تولید آنها بازدید به عمل آورند.<br/><br/>شهری زاد خاطرنشان کرد: در این بازدید ها یک واحد تولیدی آجر که کم فروشی و گران فروشی را در دستور کار خود قرار داده بود شناسایی و پس از تشکیل پرونده به تعزیرات حکومتی ارسال شد.<br/><br/>وی گفت: کل تخلف این واحد تولیدی آجر به ارزش 500 میلیون ریال برآورد شده است.<br/><br/>رئیس اداره صنعت ، معدن و تجارت زابل بیان کرد: ارزش یک بار 10 تنی آجر یک میلیون و سیصد هزار تومان است، لذا شهروندان در صورت مشاهده گران فروشی این واحد های تولیدی مراتب را به سازمان صمت منطقه سیستان اعلام کنند.<br/><br/><br/><br/>انتهای پیام/</p>
    </article>
  </body>
</html>