<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/kantar-cz-cssd-a-spd-by-se-v-rijnu-do-snemovny-nedostaly/1819351?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T13:25:00+00:00"/>
    <meta property="og:title" content="Kantar CZ: ČSSD a SPD by se v říjnu do Sněmovny nedostaly"/>
    <meta property="og:description" content="Praha - ČSSD a SPD by podle říjnového volebního modelu agentury Kantar CZ zůstaly před branami Sněmovny. Volby by tradičně vyhrálo ANO před Piráty a ODS. Poslance by měly také KSČM, TOP 09, KDU-ČSL a STAN. Volební model dnes zveřejnila Česká televize v pořadu Otázky Václava Moravce."/>
  </head>
  <body>
    <article>
      <h1>Kantar CZ: ČSSD a SPD by se v říjnu do Sněmovny nedostaly</h1>
      <address><time datetime="2019-11-10T13:25:00+00:00">10 Nov 2019, 13:25</time> by <a rel="author" href="http://www.ctk.cz/" target="_blank">ČTK</a></address>
      <p>Praha - ČSSD a SPD by podle říjnového volebního modelu agentury Kantar CZ zůstaly před branami Sněmovny. Volby by tradičně vyhrálo ANO před Piráty a ODS. Poslance by měly také KSČM, TOP 09, KDU-ČSL a STAN. Volební model dnes zveřejnila Česká televize v pořadu Otázky Václava Moravce.</p>
      <p>ANO si oproti zářijovému šetření polepšilo na 31,5 procenta stejnou měrou jako Piráti, kteří se vrátili na srpnových 17 procent. ODS si naopak pohoršila na 12,5 procenta. Komunisté by získali sedm procent hlasů, TOP 09 šest procent. Lidovce a Starosty by volilo shodně pět procent dotázaných.</p>
      <p>ČSSD a SPD by získaly podle modelu 4,5 procenta hlasů. Podle analytika Kantar CZ Pavla Ranochy preference SPD klesají už čtvrtý měsíc, oproti září klesly o 1,5 procentního bodu. Největší část voličů SPD, především vzdělanějších, přešla k hnutí Trikolóra, které si drží podporu 3,5 procenta hlasů, naopak spíše starší voliči SPD začali přecházet k hnutí ANO, uvedl Ranocha.</p>
      <p>Preference ČSSD dlouhodobě pozvolna klesají také hlavně ve prospěch ANO, ale také Pirátů, řekl Ranocha. "Mezi důvody se začínají objevovat zmínky o zastavení stíhání Andreje Babiše, čímž se ANO stává o něco důvěryhodnější a relevatnější variantou pro ty voliče," řekl Ranocha. Sociální demokraty podle něj oslabuje mimo jiné nejednotné vystupování navenek.</p>
      <p>Agentura dala výsledky do souvislosti se zlepšeným vnímáním politické situace, kterou nyní hodnotí jako velmi nebo spíše dobrou 37 procent dotázaných, což odpovídá dlouhodobému průměru.</p>
      <p>Průzkum provedl Kantar CZ mezi 1200 respondenty v době od 12. října do 1. listopadu. Statistická chyba volebního modelu podle agentury činí 1,2 až 3,1 procentního bodu.</p>
      <p>
        <b>Volební modely Kantar CZ ve srovnání s výsledkem sněmovních voleb v říjnu 2017 (v pct.):</b>
      </p>
      <ul>
        <li>strany | 10/19 | 9/19 | 8/19 | 6/19 | 5/19 | 4/19 | 3/19 | 2/19 | 1/19 | volby říjen 2017</li>
        <li>ANO | 31,5 | 30,0 | 30,0 | 25,5 | 27,5 | 30,0 | 33,0 | 31,0 | 32,0 | 29,64</li>
        <li>Piráti | 17 | 15,5 | 17,0 | 18,5 | 17,5 | 16,0 | 19,0 | 17,5 | 16,5 | 10,79</li>
        <li>ODS | 12,5 | 14,5 | 14,5 | 13,0 | 12,5 | 13,5 | 13,5 | 12,5 | 13,5 | 11,32</li>
        <li>KSČM | 7 | 6,5 | 4,5 | 5,5 | 6,5 | 6,0 | 6,0 | 6,0 | 6,5 | 7,76</li>
        <li>TOP 09 | 6 | 5,0 | 4,5 | 5,0 | 4,0 | 4,0 | 4,0 | 4,0 | 5,5 | 5,31</li>
        <li>KDU-ČSL | 5 | 5,0 | 5,0 | 4,5 | 4,5 | 5,5 | 5,0 | 4,5 | 5,0 | 5,8</li>
        <li>STAN | 5 | 5,5 | 5,0 | 6,0 | 7,0 | 6,0 | 3,5 | 5,0 | 5,0 | 5,18</li>
        <li>ČSSD | 4,5 | 5,0 | 6,0 | 6,5 | 6,0 | 6,5 | 6,5 | 6,5 | 5,0 | 7,27</li>
        <li>SPD | 4,5 | 6,0 | 8,0 | 8,5 | 10,5 | 8,5 | 5,5 | 9,5 | 7,0 | 10,64</li>
        <li>Trikolóra | 3,5 | 3,5 | 3,5 | 3 | - | - | - | - | - | -</li>
      </ul>
      <p>
        <i>Zdroj: Kantar CZ</i>
      </p>
    </article>
  </body>
</html>