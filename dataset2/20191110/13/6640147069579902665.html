<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/integer-scaling-supporto-driver-amd/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T13:45:00+00:00"/>
    <meta property="og:title" content="Integer scaling presto supportato anche dalle GPU AMD. Manca poco"/>
    <meta property="og:description" content="AMD sta lavorando per supportare l'integer scaling sulle proprie GPU, seguendo le orme di Nvidia e Intel."/>
  </head>
  <body>
    <article>
      <h1>Integer scaling presto supportato anche dalle GPU AMD. Manca poco</h1>
      <address><time datetime="2019-11-10T13:45:00+00:00">10 Nov 2019, 13:45</time> by <a rel="author">Jacopo Ferrante</a></address>
      <p>A settembre <a href="https://www.tomshw.it/hardware/integer-scaling-supporto-da-intel-e-nvidia-manca-solo-amd/">scrivevamo che mancava solo AMD</a> a supportare l’<b>integer scaling</b>, e sembra che l’azienda abbia ascoltato le nostre preghiere (e quelle di molti appassionati). Una <a href="https://cgit.freedesktop.org/~agd5f/linux/commit/?h=amd-staging-drm-next&amp;id=74e4665c13cba61fe503ed48bbb46b63e46602c2">recente patch dei driver Linux</a> sembra infatti confermare i lavori degli ingegneri software di AMD per inserire il supporto all’integer scaling nei driver grafici Adrenalin.</p>
      <p>Non è da escludere che la funzionalità arrivi già a dicembre: AMD è infatti attesa – come ogni anno ormai – a un grande aggiornamento dei driver nell’ultimo mese dell’anno. Ma <b>cos’è l’integer scaling?</b> È una tecnica di interpolazione che dovrebbe <b>migliorare la qualità dell’immagine</b>,specialmente di <b>testo, linee e pixel art </b>quando ad esempio si vuole <b>vedere un contenuto 1080p su un display 4K nativo.</b></p>
      <figure>
        <img src="https://www.tomshw.it/images/images/2019/11/pixel-art-61844.768x432.jpg"/>
      </figure>
      <p>Tra le ragioni per usare risoluzioni inferiori a quelle native troviamo l’uso di <b>vecchi giochi (retrogaming) su monitor moderni </b>e il miglioramento del frame rate – non tutti hanno una scheda video capace di gestire i titoli in 4K ad alta velocità.</p>
      <p>Fino a qualche mese fa tutte le aziende del settore grafico supportavano l’interpolazione bilineare o bicubica per scalare un segnale inferiore alla risoluzione nativa del display. La qualità d’immagine però ne risenteva, specie nei casi citati, con <b>i pixel che si facevano uniformi e l’immagine di conseguenza pastosa, sfocata (blur).</b></p>
      <p>Integer scaling moltiplica ogni pixel per un numero intero. Nel caso del passaggio da Full HD a Ultra HD, ogni pixel del segnale diventa quattro pixel visualizzati con l’esatto valore del colore, <b>preservando l’integrità del segnale originale e la nitidezza.</b></p>
      <p>Come detto, Nvidia ha già implementato il supporto nei driver per le schede grafiche <b>Turing</b> ad agosto e la sua immagine (sopra) mostra chiaramente i vantaggi dell’integer scaling. Per i giochi pixel art come FLT, Terraria o titoli precedenti, avere i pixel chiaramente visibili migliora notevolmente l’esperienza rendendo le immagini più nitide.</p>
      <p>Intel, pur avendo annunciato l’intenzione di supportare l’integer scaling per prima, l’ha implementato nei suoi driver solo a settembre: la tecnologia è supportata solo dai processori <b><a href="http://www.tomshw.it/hardware/intel-core-10000-ice-lake-serie-u-y-specifiche-modelli/">Intel Ice Lake</a> mobile a 10 nanometri con grafica integrata Gen11.</b></p>
    </article>
  </body>
</html>