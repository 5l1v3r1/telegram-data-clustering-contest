<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740962"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T13:24:00+00:00"/>
    <meta property="og:title" content="สุชาติชี้'มาร์ค-สุเทพ'ตรงสเปคนั่งปธ.กมธ.ศึกษาแก้รธน."/>
    <meta property="og:description" content="“สุชาติ” เชียร์ “คนนอก”นั่ง ปธ.กมธ.ศึกษาแก้ รธน. หนุน “มาร์ค-เทพเทือก” ตรงสเปก ย้ำไม่เคยรับคำหรือปฏิเสธ ระบุงานรองปธ.สภาฯ ล้นมือ ต้องเสร็จปีนี้"/>
  </head>
  <body>
    <article>
      <h1>สุชาติชี้'มาร์ค-สุเทพ'ตรงสเปคนั่งปธ.กมธ.ศึกษาแก้รธน.</h1>
      <address>
        <time datetime="2019-11-10T13:24:00+00:00">10 Nov 2019, 13:24</time>
      </address>
      <p>
        <b>“สุชาติ” เชียร์ “คนนอก”นั่ง ปธ.กมธ.ศึกษาแก้ รธน. หนุน “มาร์ค-เทพเทือก” ตรงสเปก ย้ำไม่เคยรับคำหรือปฏิเสธ ระบุงานรองปธ.สภาฯ ล้นมือ ต้องเสร็จปีนี้</b>
      </p>
      <p>เมื่อวันทึ่ 10 พ.ย.นายสุชาติ ตันเจริญ รองประธานสภาผู้แทนราษฎร คนที่ 1 กล่าวถึงกระแสที่ระบุว่าได้ตอบรับการเป็น ประธานคณะกรรมาธิการ (กมธ.) ศึกษาหลักเกณฑ์และวิธีการแก้ไขเพิ่มเติมรัฐธรรมนูญปัญหาและแนวทางการแก้ไขรัฐธรรมนูญ สภาผู้แทนราษฎร แล้วว่า ยืนยันว่ายังไม่ได้มีการตอบรับหรือปฏิเสธใดๆ คาดว่าข่าวที่ออกมาคงเป็นการหารือของผู้ที่เกี่ยวข้องอย่างไม่เป็นทางการ และมีการพูดถึงชื่อของตนตามกระแสข่าวก่อนหน้านี้เท่านั้น ซึ่งขอยืนยันอีกครั้งว่า ตนไม่ได้สนใจที่จะเข้ามาเป็นประธาน กมธ.ชุดนี้ ซึ่งไม่เกี่ยวกับประเด็นที่ว่าเหมือนลดศักดิ์ศรีจากรองประธานสภาผู้แทนราษฎรมาเป็นประธาน กมธ.อย่างที่มีการวิพากษ์วิจารณ์แต่อย่างใด แต่ด้วยภาระหน้าที่ของตนในฐานะรองประธานสภาผู้แทนราษฎรก็มีค่อนข้างมากอยู่แล้ว ทั้งในช่วงเปิดสมัยประชุมสภาฯ ที่ต้องควบคุมและศึกษาวาระประชุมโดยตลอด แล้วยังมีภารกิจสำคัญที่ได้รับมอบหมายจาก นายชวน หลีกภัย ประธานสภาฯ ที่ให้ตนกำกับดูแลในเรื่องระบบเทคโนโลยีสารสนเทศและการสื่อสาร (ไอที) ของสภาฯ ที่ต้องเร่งรัดดำเนินการส่วนต่างๆ ของสัปปายะสภาสถาน หรืออาคารรัฐสภาแห่งใหม่ที่ใช้อยู่ในขณะนี้ ให้มีความพร้อมสมบูรณ์โดยเร็ว และยังมีในส่วนของห้องประชุมสุริยันที่เป็นที่ประชุมสภาผู้แทนราษฎรที่ต้องแล้วเสร็จภายในสิ้นปีนี้ ตามนโยบายของประธานสภาฯด้วย<br/><br/>“ยอมรับว่าก่อนหน้านี้มีการทาบทามจากทางพรรคพลังประชารัฐ แต่ก็ได้แจ้งกลับไปถึงภาระหน้าที่ของรองประธานสภาฯ ที่ค่อนข้างหนักอยู่แล้วในขณะนี้ หากจะไปทำหน้าที่ประธาน กมธ.ศึกษาแก้ไขรัฐธรรมนูญฯ ที่เป็นเรื่องสำคัญและมีรายละเอียดมาก อาจทำได้ไม่เต็มที่ จึงเห็นว่ายังมีบุคคลอื่นที่เหมาะสมอีกมาก” นายสุชาติ กล่าว<br/><br/>นายสุชาติ กล่าวถึงกระแสข่าวว่าพรรคพลังประชารัฐเตรียมเสนอบุคคลชื่อย่อ “ส.” เข้ามาเป็นประธาน กมธ.ศึกษาแก้ไขรัฐธรรมนูญฯว่า คงไม่ได้หมายถึงตน เพราะชื่อของตนเป็นที่เปิดเผยอยู่แล้ว ทั้งนี้ส่วนตัวมองว่าผู้ที่จะเข้ามาประธาน กมธ.ชุดนี้ควรจะเป็นคนนอกเพื่อหลีกเลี่ยงในเรื่องของข้อครหาความมีผลประโยชน์ทับซ้อนหรือใบสั่งทางการเมือง ดังนั้นรายชื่อที่ทางพรรคประชาธิปัตย์เสนอขึ้นมาอย่าง นายอภิสิทธิ์ เวชชาชีวะ อดีตนายกรัฐมนตรี ก็ถือว่าเป็นผู้มีความรู้ ความสามารถ และเป็นที่ยอมรับ หรือนายสุเทพ เทือกสุบรรณ ประธานมูลนิธิมวลมหาประชาชนเพื่อการปฏิรูปประเทศไทย ที่ล่าสุดออกมาร่วมให้ความเห็นเกี่ยวกับการตั้ง กมธ.ศึกษาแก้ไขรัฐธรรมนูญฯก็มีความเหมาะสมเช่นกัน.</p>
    </article>
  </body>
</html>