<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/karanikolov-shche-nadviem-zabavyaneto-v-ikonomikata-406360.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T13:31:06+00:00"/>
    <meta property="og:title" content="Караниколов: Ще надвием забавянето в икономиката"/>
    <meta property="og:description" content="Забавянето се наблюдава в последните няколко месеца, признава министърът на икономиката"/>
  </head>
  <body>
    <article>
      <h1>Караниколов: Ще надвием забавянето в икономиката</h1>
      <address><time datetime="2019-11-10T13:31:06+00:00">10 Nov 2019, 13:31</time> by <a rel="author">Редактори</a></address>
      <p>
        <b>Комисиите в парламента</b>
        <b> </b>
        <b>дадоха тази седмица зелена светлина на проектобюджета за 2020 година. В него се предвижда държавата да събере и изхарчи близо 47 млрд. лева. Приоритети са образованието, здравеопазването, отбраната и политиката по доходите. От догодина минималната работна заплата ще бъде 610 лева. От 1 юли средната пенсия  ще достигне 412 лева.</b>
      </p>
      <p>„Чисто икономическите показатели за тази година ни дават спокойствие, че бюджетът ще е изпълним и за следващата година. Една реформа не може да се случи с едни пари и с един бюджет. Когато говорим за реформи, трябва ясно да си отговорим на един въпрос – е ли само държавата и държавните институции тези, които трябва да искат реформи. Когато започнем определени реформи в сектори, много често част от обществото не е съгласно с тези реформи“, заяви министърът на икономиката Емил Караниколов в интервю за БНР.</p>
      <p>„Считам, че в бюджета има реформи, има завишение и в приходната, и в разходната част, а и съм сигурен, че ние сме готови да посрещнем това забавяне в икономиката, което се наблюдава в последните няколко месеца“, продължи министърът.</p>
      <p>
        <b>Имаме по-добри икономически показатели</b>
      </p>
      <p>Към момента не можем да говорим за криза, категоричен е Емил Караниколов. По думите му България може да отговори на всякакви забавяния в икономиката. Наистина имаме балансиран, но работещ бюджет, добави категорично той.</p>
      <p>Кризата няма да тръгне от България, подчерта още икономическият министър. По думите му в момента несигурността и забавянето идва в голяма степен от геополитическите отношения между глобалните сили, както и от Брекзит.</p>
      <p>„Икономическите показатели на България се завишиха в последните няколко месеца, българската икономика работи стабилно, но ние сме част от нещо голямо. … При криза основното нещо, което първо ще забележим, което в момента в България не се случва, е да започнат съкращения, т.е. хората да излязат от работа и да се възползват от социалните процедури. Тук имаме буфер. Другото, което държавата трябва да осигури, за да налее свежи пари в икономиката, е примерно пари за инфраструктурни проекти“, коментира Емил Караниколов.</p>
      <p>Според него с тези механизми държавата и бизнесът добре са си научили урока от кризата през 2008-2013 г. </p>
      <p>
        <b>Износът се покачи до рекордни нива</b>
      </p>
      <p>Емил Караниколов отбеляза, че моторът на българската икономика е вътрешното потребление. В страната има сектори, които тръгват напред – например IT-секторът, автомобилният сектор, металургията, отчете той и подчерта: „Износът на България има рекордни параметри. Българските стоки и услуги, освен с качество, печелят вече и с конкурентни цени“.</p>
      <p>Министърът каза също, че държавните дружества към икономическото министерство се държат изключително добре: „Нашите дружества са на печалба. Работихме само на ишлеме. В момента се забелязва, че България все повече започва да развива повече продукти, да прави повече неща и затова имаме толкова добър износ“.</p>
      <p>
        <b>Инвестициите и сагата с „Фолксваген“</b>
      </p>
      <p>Трябва да оставим „Фолксваген“ да реши къде ще инвестира в завод, смята министърът. Според него решението им не трябва да е политическо, а чисто на икономическа основа.</p>
      <p>По думите му се водят много разговори за инвестиции. Според него България има този потенциал: „Разговорите ни с „Фолксваген“ отвориха очите на всички други, че България е на картата“.</p>
      <p>Според Караниколов в момента се подготвя законодателство за индустриалните зони. Според него за инвеститорите ще стане още по-атрактивно участието в индустриални зони. Той подчерта обаче, че тези зони не са само за чужди инвеститори и се обърна към българския бизнес да се запознае със Закона за насърчаване на инвестициите.</p>
      <p>В понеделник ще пуснем Закона за горивата към Министерския съвет, отбеляза Караниколов. По думите му тепърва предстоят обществени обсъждания и призова страните да мислят стратегически за бъдещето, а не за конкретни казуси.</p>
      <p>
        <b>Дават повече пари за образование</b>
      </p>
      <p>По отношение на връзката образование – бизнес, според Караниколов бизнесът, работещ в България, не чака държавата. Той инвестира в образователни центрове, дуално обучение.</p>
      <p>„Много важно е, че осигуряваме повече пари за образование. Повечето пари в един сектор, разбира, се не решава проблемът. Но нека погледнем основата – възнагражденията на учителите. Няма как ако нямаме конкуренция там, при хората, които ще учат нашите деца – ако те нямат желание и не са мотивирани да работят, това е първата и основна стъпка. Учителите трябва да са спокойни и да могат да живеят нормален живот“, обясни министърът.</p>
    </article>
  </body>
</html>