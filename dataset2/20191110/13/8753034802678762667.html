<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/jdxJab/mistenkelig-doedsfall-i-sandviken-i-bergen"/>
    <meta property="og:site_name" content="Aftenbladet"/>
    <meta property="article:published_time" content="2019-11-10T13:24:49+00:00"/>
    <meta property="og:title" content="Mistenkelig dødsfall i Sandviken i Bergen"/>
    <meta property="og:description" content="Politiet har sperret av et større område etter at en mann ble funnet død ved et idrettsanlegg i Sandviken i Bergen søndag formiddag."/>
  </head>
  <body>
    <article>
      <h1>Mistenkelig dødsfall i Sandviken i Bergen</h1>
      <h2>Politiet har sperret av et større område etter at en mann ble funnet død ved et idrettsanlegg i Sandviken i Bergen søndag formiddag.</h2>
      <address><time datetime="2019-11-10T13:24:49+00:00">10 Nov 2019, 13:24</time> by <a rel="author">NTB</a></address>
      <p>Mannen ble funnet i 11.30-tiden på Stemmemyren idrettsanlegg i Øyjorden. Det var en forbipasserende som meldte fra om funnet til politiet.</p>
      <p>– Det har så langt ikke lyktes politiet å finne fram til ID på vedkommende. Dermed er ingen pårørende varslet, heter det i en pressemelding fra Vest politidistrikt.</p>
      <p>Politiet opplyser til <a href="https://www.nrk.no/hordaland/person-funnen-dod-pa-stemmemyren-i-bergen-1.14776646">NRK</a> at den døde personen er en mann.</p>
      <p>Krimteknikere jobbet på stedet søndag ettermiddag. Ifølge politiet er det usikkert om dødsfallet skyldes en ulykke, sykdom eller en kriminell handling.</p>
      <p>– Vi vet veldig lite foreløpig, så det er ikke så mye å si annet enn at vi sikrer spor og jobber med taktisk etterforskning, sier operasjonsleder Frode Kolltveit i Vest politidistrikt til <a href="https://www.ba.no/nyheter/sandviken/politi/funn-av-dod-person-i-sandviken/s/5-8-1172050">Bergensavisen</a>.</p>
      <p>Han opplyser at politiet anser dødsfallet som mistenkelig.</p>
      <p>– Ja, vi gjør det i den forstand at vi ikke vet hvorfor vedkommende er død. Det er altfor tidlig å si noe om dødsårsak, sier Kolltveit.</p>
    </article>
  </body>
</html>