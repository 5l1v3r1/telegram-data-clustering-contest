<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819101.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T13:47:00+00:00"/>
    <meta property="og:title" content="بررسی شکایت دانشجویان از مطهری در هیات نظارت"/>
    <meta property="og:description" content="حجت‌الاسلام علیرضا سلیمی عضو هیات نظارت بر رفتار نمایندگان مجلس شورای اسلامی در گفت‌وگو با فارس، در باره شکایت بیش از 170 دانشجو از سخنان اخیر علی مطهری نماینده تهران در دانشگاه شهید بهشتی و توهین به یکی از دانشجویان گفت: ما منتظر دریافت متن شکایت دانشجویان در این باره هستیم تا در این هفته این موضوع را در جلسه هیات نظارت بررسی کنیم."/>
  </head>
  <body>
    <article>
      <h1>بررسی شکایت دانشجویان از مطهری در هیات نظارت</h1>
      <address>
        <time datetime="2019-11-10T13:47:00+00:00">10 Nov 2019, 13:47</time>
      </address>
      <p>عضو هیات نظارت بر رفتار نمایندگان مجلس با بیان اینکه در هفته جاری شکایت دانشجویان از «علی مطهری» را بررسی خواهیم کرد گفت: اگر دست‌مان باز بود یقه خیلی‌ها را می‌گرفتیم ولی قانون را طوری نوشته‌اند که دست و پای متخلفین گیر نیفتد.</p>
      <p>حجت‌الاسلام علیرضا سلیمی عضو هیات نظارت بر رفتار نمایندگان مجلس شورای اسلامی در گفت‌وگو با فارس، در باره شکایت بیش از 170 دانشجو از سخنان اخیر علی مطهری نماینده تهران در دانشگاه شهید بهشتی و توهین به یکی از دانشجویان گفت: ما منتظر دریافت متن شکایت دانشجویان در این باره هستیم تا در این هفته این موضوع را در جلسه هیات نظارت بررسی کنیم.</p>
      <p>وی افزود: اگر فرد یا افرادی شکایتی از نماینده و یا نمایندگان مجلس به هیات نظارت بر رفتار نمایندگان ارسال کند، بلافاصله در جلسه‌ای این شکایت بررسی شده و نماینده مورد نظر در هیات نظارت بر رفتار نمایندگان حضور پیدا کرده و باید پاسخ‌گو باشد، ضمن اینکه این هیات توضیحات آن نماینده را خواسته و اگر این موضوع در راستای ایفای وظایف نمایندگی که در آیین‌نامه داخلی مجلس آمده است، نباشد اقدامات بعدی در دستورکار قرار می‌گیرد.</p>
      <p>عضو هیات نظارت بر رفتار نمایندگان مجلس اظهار داشت:‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ متاسفانه قانون هیات نظارت بر رفتار نمایندگان بسیار ناکارآمد است و عملا دست و پای این هیات را بسته است، ضمن اینکه متاسفانه قانون طوری توسط برخی آقایان نوشته شده است که دست و پای آنها گیر نیفتاده و مشکلی برای آنها ایجاد نشود.</p>
      <p>سلیمی خاطرنشان کرد: اگر دست هیات نظارت بر رفتار نمایندگان باز بود، می‌توانستیم یقه خیلی‌ها را بگیریم.</p>
      <p>وی گفت: دانشجویان شکایت‌کننده باید متن شکایت خود را به هیات نظارت بر رفتار نمایندگان ارسال کنند، ضمن اینکه این دسته از دانشجویان می‌توانند نامه شکایت خود را یا به رئیس مجلس بدهند و یا به رئیس هیات نظارت بر رفتار نمایندگان (پزشکیان).</p>
      <p>عضو هیات نظارت بر رفتار نمایندگان مجلس اظهار داشت:‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌ برای هیات نظارت بر رفتار نمایندگان تفاوتی نمی‌کند، شکایت علیه چه فردی صورت گرفته است، این در حالی است که پیش از این علی مطهری نماینده تهران به هیات نظارت بر رفتار نمایندگان آمده و توضیحاتی را در رابطه با یکی از پرونده‌ها ارائه کرده بود.</p>
      <p>سلیمی خاطرنشان کرد: اگر فرد یا افرادی از رئیس مجلس هم شکایت داشته باشند، طبق قانون باید هیات نظارت بر رفتار نمایندگان به آن ورود کرده و شکایت را بررسی کند.</p>
    </article>
  </body>
</html>