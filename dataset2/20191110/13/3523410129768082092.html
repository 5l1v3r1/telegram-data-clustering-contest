<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639231/%D8%AF%D8%B1%D8%A8%D8%A7%D8%B1%D9%87-%D8%B1%D9%88%D9%86%D8%AF-%D8%AA%D9%88%D8%B2%DB%8C%D8%B9-%D9%85%D9%87%D8%A7%D8%AC%D8%B1%D8%A7%D9%86-%D8%A8%D8%A7-%D9%81%D8%B1%D8%A7%D9%86%D8%B3%D9%87-%D9%88-%D9%85%D8%A7%D9%84%D8%AA-%D8%AA%D9%88%D8%A7%D9%81%D9%82-%DA%A9%D8%B1%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T13:12:00+00:00"/>
    <meta property="og:title" content="درباره روند توزیع مهاجران با فرانسه و مالت توافق کردیم"/>
    <meta property="og:description" content="وزیر امور خارجه آلمان اعلام کرد این کشور به همراه فرانسه و جمهوری مالت درباره روند توزیع مهاجران غیرقانونی گرفتار در دریای مدیترانه توافق کردند."/>
  </head>
  <body>
    <article>
      <h1>
        <a href="https://www.bultannews.com/fa/news/639231/%D8%AF%D8%B1%D8%A8%D8%A7%D8%B1%D9%87-%D8%B1%D9%88%D9%86%D8%AF-%D8%AA%D9%88%D8%B2%DB%8C%D8%B9-%D9%85%D9%87%D8%A7%D8%AC%D8%B1%D8%A7%D9%86-%D8%A8%D8%A7-%D9%81%D8%B1%D8%A7%D9%86%D8%B3%D9%87-%D9%88-%D9%85%D8%A7%D9%84%D8%AA-%D8%AA%D9%88%D8%A7%D9%81%D9%82-%DA%A9%D8%B1%D8%AF%DB%8C%D9%85">درباره روند توزیع مهاجران با فرانسه و مالت توافق کردیم</a>
      </h1>
      <h2>وزیر امور خارجه آلمان اعلام کرد این کشور به همراه فرانسه و جمهوری مالت درباره روند توزیع مهاجران غیرقانونی گرفتار در دریای مدیترانه توافق کردند.</h2>
      <address><time datetime="2019-11-10T13:12:00+00:00">10 Nov 2019, 13:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از رویترز، هایکو ماس، وزیر امور خارجه آلمان در نشست خبری با حضور لوئیجی دی مایو، همتای ایتالیایی خود در برلین اعلام کرد فرانسه، آلمان و جمهوری مالت درباره روند توزیع مهاجران غیرقانونی گرفتار در دریای مدیترانه توافق کردند.</p>
      <p>هایکو ماس گفت: «طبعا ما باید درباره مسائل مرتبط با موضوع مهاجرت با هم تبادل نظر داشته باشیم. روشن است که در این ارتباط، مبتنی بر ارزش‌های مشترک و مسئولیت پذیری اشتراکی که برای همبستگی و انسجام داریم، نیازمند یک پاسخ اروپایی هستیم. این همبستگی به ویژه باید از طریق تقسیم مسئولیت با کشور‌های مبداء (کشور‌های ورودی مهاجران به اروپا) نظیر ایتالیا انجام گیرد که مدت‌های مدید است تنها گذاشته شده اند.»</p>
      <p>وزیر امور خارجه آلمان اعلام کرد: «ما به طور مشترک با فرانسه و کشور مالت در این مسیر پیش می‌رویم و در مورد اجرای ساز و کار توزیع انسان‌های محتاج و گرفتار در دریای مدیترانه توافق کردیم. آلمان به طور اساسی در این طرح مشارکت می‌کند. با این حال مهم است که سایر کشور‌های عضو اتحادیه اروپا نیز به شیوه‌ای مناسب در اجرای این طرح مشارکت کنند.»</p>
      <p>هایکو ماس تاکید کرد: «همزمان لازم است اصلاحاتی مشترک را در نظام پذیرش پناهندگی اروپا در دستور کارمان قرار دهیم و رسیدگی به این مساله در کانون موضوعات ریاست دوره‌ای آلمان بر اتحادیه اروپا در نیمسال دوم سال آینده میلادی خواهد بود.»</p>
    </article>
  </body>
</html>