<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/10/zashto-ne-triabva-da-iadem-chastichno-razvaleni-iabylki.429134"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T13:33:00+00:00"/>
    <meta property="og:title" content="Защо не трябва да ядем частично развалени ябълки?"/>
    <meta property="og:description" content="Изследователка разкри тревожни факти | Dnes.bg"/>
  </head>
  <body>
    <article>
      <h1>Защо не трябва да ядем частично развалени ябълки?</h1>
      <h2>Изследователка разкри тревожни факти</h2>
      <address><time datetime="2019-11-10T13:33:00+00:00">10 Nov 2019, 13:33</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Изследователка от Политехническия университет във Валенсия не препоръчва да се консумират плодове, ако една трета от повърхността им е развалена, пише в. "Росийская газета".</p>
      <p>В частност това важи за ябълките. В процеса на гниене се появяват микотоксини, които могат да се разпространят в здравата част на плода, при това без видими симптоми.</p>
      <p>"Това са вещества, произведени от гъбички, които не миришат и нямат вкус. Те обаче могат да доведат до хронична интоксикация, която може да причини сериозни здравословни проблеми, като например рак на черния дроб и бъбреците. Рискът от инфекция е особено висок след консумация на развалени ябълки", обяснява изследователката Роса Порсел.</p>
      <p>Микотоксините не изчезват при термична обработка. Поради тази причина е препоръчително да не се използват развалени ябълки за пай или компот. Освен това трябва да се помни, че мухълът често има "корени", които проникват отвъд границите на повредената повърхност и не се виждат с просто око.</p>
      <p>"Затова преди употреба е по-добре да нарежете съмнителния плод. Ако забележите и най-малката промяна в цвета и текстурата на даден продукт, трябва да го изхвърлите", допълва изследователката.</p>
      <p>(БТА)</p>
    </article>
  </body>
</html>