<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/vretania-o-stratigos-nik-karter-kanei-logo-gia-aperiskepti-symperifora-tis-rosias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T13:31:46+00:00"/>
    <meta property="og:title" content="Βρετανία : Ο στρατηγός Νικ Κάρτερ κάνει λόγο για απερίσκεπτη συμπεριφορά της Ρωσίας"/>
    <meta property="og:description" content="Η «απερίσκεπτη» συμπεριφορά της Ρωσίας και οι παραβιάσεις του διεθνούς δικαίου εκ μέρους της υπάρχει κίνδυνος να πυροδοτήσουν «από ατύχημα» μια νέα παγκόσμια σύγκρουση, προειδοποίησε σήμερα ο αρχηγός των βρετανικών ενόπλων δυνάμεων, στρατηγός Νικ Κάρτερ"/>
  </head>
  <body>
    <article>
      <h1>Βρετανία : Ο στρατηγός Νικ Κάρτερ κάνει λόγο για απερίσκεπτη συμπεριφορά της Ρωσίας</h1>
      <h2>Η «απερίσκεπτη» συμπεριφορά της Ρωσίας και οι παραβιάσεις του διεθνούς δικαίου εκ μέρους της υπάρχει κίνδυνος να πυροδοτήσουν «από ατύχημα» μια νέα παγκόσμια σύγκρουση, προειδοποίησε σήμερα ο αρχηγός των βρετανικών ενόπλων δυνάμεων, στρατηγός Νικ Κάρτερ</h2>
      <address><time datetime="2019-11-10T13:31:46+00:00">10 Nov 2019, 13:31</time> by <a rel="author">ΤοΒΗΜΑ Team</a></address>
      <p>Η «απερίσκεπτη» συμπεριφορά της Ρωσίας και οι παραβιάσεις του διεθνούς δικαίου εκ μέρους της υπάρχει κίνδυνος να πυροδοτήσουν «από ατύχημα» μια νέα παγκόσμια σύγκρουση, προειδοποίησε σήμερα ο αρχηγός των βρετανικών ενόπλων δυνάμεων, στρατηγός Νικ Κάρτερ.</p>
      <p>«Κράτη φιλόδοξα όπως η Ρωσία, η Κίνα και το Ιράν εκδηλώνονται με έναν τρόπο που αποτελεί πρόκληση για την ασφάλεια, τη σταθερότητα και την ευημερία μας» γράφει στην εφημερίδα The Sunday Telegraph, με την ευκαιρία της «Ημέρας της Ανάμνησης» (Remembrance Day), φόρου τιμής στους στρατιώτες της Βρετανίας και της Κοινοπολιτείας που έπεσαν στο πεδίο της τιμής.</p>
      <p>
        <a href="https://www.in.gr/2019/11/10/world/sokolof-o-istorikos-omologise-oti-skotose-kai-diamelise-tin-foititria-tou/">Σοκόλοφ: Ο ιστορικός ομολόγησε ότι σκότωσε και διαμέλισε την φοιτήτρια του</a>
      </p>
      <p>Σύμφωνα με τον ίδιον, τα κράτη αυτά δρουν σε «γκρίζα ζώνη» με «νέους τύπους οπλισμού», όπως οι κυβερνοεπιθέσεις, η διάδοση ψευδών πληροφοριών ή η προσφυγή σε ιδιωτικές στρατιωτικές εταιρείες που «υπονομεύουν την πολιτική συνοχή μας και καταστρέφουν ύπουλα τον τρόπο ζωής μας».</p>
      <p>«Η Ρωσία είναι πολύ πιο σίγουρη για τον εαυτό της απ’ ό,τι ήταν πριν από δέκα χρόνια. Έχει τώρα αυτοπεποίθηση όταν εκδηλώνεται ως παγκόσμια δύναμη» πρόσθεσε μιλώντας στο BBC.</p>
      <p>Ο στρατηγός Κάρτερ ανέφερε ως παραδείγματα στην Sunday Telegraph τις «ειδεχθείς δραστηριότητες» στην Αφρική της ρωσικής παραστρατιωτικής ομάδας Wagner, ύποπτης ότι ανήκει σε έναν επιχειρηματία που πρόσκειται στο Κρεμλίνο, ή μια επιχείρηση παραπληροφόρησης σε χώρες της Αφρικής, που εξαρθρώθηκε από το Facebook και διεξαγόταν από τη Ρωσία μέσω του δικτύου ενός συνεργάτη του Βλαντίμιρ Πούτιν.</p>
      <p>«Δεν υπονοώ ότι οι αντίπαλοί μας θέλουν να πάνε σε πόλεμο με την παραδοσιακή σημασία του όρου, όμως μια απερίσκεπτη συμπεριφορά και η έλλειψη σεβασμού για το διεθνές δίκαιο […] υπάρχει κίνδυνος να επιφέρουν μια κλιμάκωση που μπορεί εύκολα να οδηγήσει σε ένα σφάλμα κρίσης από αβλεψία» εκτιμά ο στρατηγός Κάρτερ.</p>
      <p>Η Δύση εκφράζει ανησυχίες για τη Ρωσία έπειτα από μια σειρά κυβερνοεπιθέσεων που αποδίδονται στο Κρεμλίνο (το οποίο τις αρνείται) εναντίον στόχων τόσο διαφορετικών όσο οι παγκόσμιοι αθλητικοί οργανισμοί, το αμερικανικό Δημοκρατικό Κόμμα και ο Οργανισμός για την Απαγόρευση των Χημικών Όπλων, που έχει την έδρα του στην Ολλανδία.</p>
      <p>Στο πλαίσιο αυτό, το ΝΑΤΟ «παραμένει ένα πολύ σημαντικό στοιχείο της εθνικής ασφάλειάς μας», σύμφωνα με τον αρχηγό του βρετανικού γενικού επιτελείου, ο οποίος ρωτήθηκε από το Sky News.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/10/opinions/i-megali-eykairia-tis-elladas/">Η μεγάλη ευκαιρία της Ελλάδας</a>
      </p>
    </article>
  </body>
</html>