<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/radev-i-borisov-s-razlichni-otsenki-za-prekhoda-406358.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T13:04:00+00:00"/>
    <meta property="og:title" content="Радев и Борисов с различни оценки за прехода"/>
    <meta property="og:description" content="Президентът: Тревожни сме, премиерът: живее се много по-добре"/>
  </head>
  <body>
    <article>
      <h1>Радев и Борисов с различни оценки за прехода</h1>
      <address><time datetime="2019-11-10T13:04:00+00:00">10 Nov 2019, 13:04</time> by <a rel="author">сс</a></address>
      <p>Надеждата за по-добър живот обаче се сблъска с дълбоки обществено-икономически сътресения, за които българите платиха висока цена. Грабителската приватизация, пренаписването на историята, обезличаването на българската култура и традиции са част от явленията, които ни тласнаха към материална и духовна бедност.</p>
      <p>Това написа президентът Румен Радев в профила си във Фейсбук по повод Десети Ноември.</p>
      <p>Осъзнахме, че промяната е труден процес, а не еднократен акт. Резултатите от дългия път към демокрация и пазарна икономика все още будят повече тревога, отколкото успокоение.</p>
      <p>България направи своя важен геополитически избор, но не успя да изгради трайни основи за върховенство на закона, разделение на властите и свобода на словото.</p>
      <p>Затова и днес политическите констатации продължават да се разминават с реалността на мнозинството граждани.</p>
      <p>Бедността, безнаказаните корупция и престъпност и ниското качество на обществените услуги продължават да прогонват младите и отнемат от бъдещето ни.  През последните години израснаха поколения, които не се вълнуват от стари идеологеми. Нашите деца изискват да говорим за бъдещето. Да погледнем в утрешния ден с техните очи, допълни още Радев.</p>
      <p>А ето и оценката на Борисов за Десети ноември:</p>
      <p>Последните 30 години са най-хубавото нещо, което се е случило на страната ни в новата ни история. Това написа премиерът Бойко Борисов в профила си във „Фейсбук“.</p>
      <p>С много работа и усилия днес България е различна и тук се живее много по-добре. По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност.</p>
      <p> Днес това са спомени от миналото. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво. Извървяхме дълъг път и днес България се развива.</p>
      <p> Най-важното днес е, че резултатите се постигат с работа и зависят от всеки един от нас, пише още Борисов.</p>
      <p> </p>
    </article>
  </body>
</html>