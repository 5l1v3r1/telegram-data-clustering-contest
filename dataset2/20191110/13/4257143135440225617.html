<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/uj-online-jatekkal-mutatjak-meg-a-gyerekeknek-miert-rossz-az-iskolai-cikizes"/>
    <meta property="og:site_name" content="infostart"/>
    <meta property="article:published_time" content="2019-11-10T13:30:00+00:00"/>
    <meta property="og:title" content="Új online játékkal mutatják meg a gyerekeknek, miért rossz az iskolai cikizés"/>
    <meta property="og:description" content="A gyerekek többnyire az iskola falain belül bántják egymást. A Cartoon Network kampányában a Nemzeti Bűnmegelőzési Hatósággal együtt hívja fel a figyelmet a jelenségre. Egy online játék is készült, hogy megértessék, mekkora bajt jelent a bullying."/>
  </head>
  <body>
    <article>
      <h1>Új online játékkal mutatják meg a gyerekeknek, miért rossz az iskolai cikizés</h1>
      <address><time datetime="2019-11-10T13:30:00+00:00">10 Nov 2019, 13:30</time> by <a rel="author">Infostart / InfoRádió - Dzsubák Tamás</a></address>
      <h3>A gyerekek többnyire az iskola falain belül bántják egymást. A Cartoon Network kampányában a Nemzeti Bűnmegelőzési Hatósággal együtt hívja fel a figyelmet a jelenségre. Egy online játék is készült, hogy megértessék, mekkora bajt jelent a bullying.</h3>
      <p>A rajzfilmcsatorna kommunikációs vezetője, Kiss-Monok Ágnes szerint a bullying az iskolában mindenütt jelen van, kortól és nemtől függetlenül.</p>
      <p>A Cartoon Network szakértőként nem vesz részt a kampányban, de idén is készült egy figyelemfelkeltő szpot a nagykövettel, ezúttal Kapás Boglárkával. Ezen kívül egy platformot kínálnak a partnereiknek, akik hatékonyan tudják segíteni az iskolai bántalmazás leküzdését. A figyelemfelkeltő anyagokon, szpotokon, weboldalakon kívül iskolai kampányt is szerveznek.</p>
      <p>Stratégiai partnerük a Nemzeti Bűnmegelőzési Hatóság, amely egy online játékot is kifejlesztett a bullying témájában. Ez minden általános iskola 3-4-5-6. osztályába eljut.</p>
      <blockquote>"A cél, hogy játékos módon és ne egy tananyagként értessük meg a gyerekekkel, hogy a cikizés és bántás csúnya dolog"</blockquote>
      <p>- magyarázta Kiss-Monok Ágnes. A kezdeményezést nagy kampány övezi, a Cartoon Network nagy elérésén kívül közéleti személyiségek is segítenek abban, hogy minél több gyerekhez és iskolába eljuthassanak, a játékban pedig nyeremények is vannak. A tanároknak pedig komplett tananyagot készítettek, erről egyébként nagyon jók a visszajelzéseik.</p>
      <p>Segítenek az influenszerek, a youtuberek tevékenykedései, akik a tartalmaikon keresztül is felhívják a figyelmet ezeknek az üzeneteknek a fontosságára és a probléma komolyságára.</p>
      <blockquote>A kampányidőszak alatt bullying témában csaknem 30 százalékkal hívják többen a Kékvonal Gyermekkrízis Alapítványt.</blockquote>
      <p>Az online játékkal 2019. november 5. és november 24. között lehet nyereményért játszani, <a href="https://haverklub.cartoonnetwork.hu/#/buddy-code">ide kell kattintani</a>.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Anti-bullying kampány</p>
      <figure>
        <audio src="https://infostart.hu/audio/00004/00004e80b.mp3"/>
      </figure>
      <p> </p>
    </article>
  </body>
</html>