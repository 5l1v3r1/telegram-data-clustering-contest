<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546198.html/%D9%85%D8%B1%D8%AF%D9%85-%D8%A8%D8%B1%D8%A7%DB%8C-%D8%AE%D8%B1%DB%8C%D8%AF-%D9%85%D8%B3%DA%A9%D9%86-%D9%85%D9%84%DB%8C-%DA%86%D9%82%D8%AF%D8%B1-%D8%A8%D8%A7%DB%8C%D8%AF-%D8%A8%D9%BE%D8%B1%D8%AF%D8%A7%D8%B2%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T13:27:00+00:00"/>
    <meta property="og:title" content="مردم برای خرید مسکن ملی چقدر باید بپردازند؟"/>
    <meta property="og:description" content="در حالی طرح ملی مسکن از سوی مقامات وزارت راه اطلاع رسانی شده که اطلاعات مربوط به هزینه قطعی ساخت این مسکن که مردم باید بپردازند، هنوز ابهام دارد."/>
  </head>
  <body>
    <article>
      <h1>مردم برای خرید مسکن ملی چقدر باید بپردازند؟</h1>
      <address>
        <time datetime="2019-11-10T13:27:00+00:00">10 Nov 2019, 13:27</time>
      </address>
      <p>در حالی طرح ملی مسکن از سوی مقامات وزارت راه اطلاع رسانی شده که اطلاعات مربوط به هزینه قطعی ساخت این مسکن که مردم باید بپردازند، هنوز ابهام دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ظهر دیروز معاون مسکن و ساختمان وزیر راه و شهرسازی در نشست خبری "اعلام جزئیات آغاز ثبت‌نام طرح ملی مسکن" تلاش کرد جرئیات این طرح را اعلام کند،، اما خروجی این نشست آن چیزی نبود که حداقل رسانه‌ها انتظار آن را داشتند.</p>
      <p>مردم برای خرید مسکن ملی چقدر باید بپردازند؟   محمود محمودزاده در این نشست یک‌ساعته به هر پرسشی درباره جزئیات طرح ملی مسکن به‌صورت "حدودی" پاسخ داد، به‌عنوان مثال قیمت تمام‌شده ساخت واحد‌های مسکونی در طرح مذکور ۱.۵ تا ۲.۵ میلیون تومان اعلام شد.   وی از ارائه قیمت تمام‌شده واحد مسکونی به‌عنوان یکی از مهم‌ترین خواسته‌های عمومی نیز امتناع کرد و در پاسخ به گفته خبرنگار مبنی بر این‌که "به‌نظر می‌رسد شما چندان از جزئیات طرح ملی مسکن اطلاع ندارید"، گفت: «بنده بیست و شش سال است که در حوزه‌های مختلف وزارت راه و شهرسازی مشغول به کار هستم و از ریز جزئیات برنامه‌های این وزارتخانه مطلع هستم.»   تا اینجای کار که حدود یک سال از مطرح شدن طرح ملی مسکن می‌گذرد و با احتساب اطلاعات ارائه‌شده دیروز قرار است در قالب طرح مذکور وام ۷۵ تا ۱۰۰ میلیون تومانی با سود ۱۸ درصد به متقاضیان پرداخت شود. همچنین متقاضی همان ابتدا باید ۳۰ درصد قیمت تمام‌شده واحد مسکونی را پرداخت کند که البته این عدد هم به‌گفته معاون تازه‌وارد وزیر راه و شهرسازی "فیکس" نیست.   در این طرح متقاضیان باید ۳۰ تا ۵۰ میلیون تومان در بانک مسکن سپرده‌گذاری کنند که طبق معمول از جزئیات این مسئله نیز اطلاعی در دست نیست.   فارغ از ابهامات متعدد طرح ملی مسکن، این طرح شباهت‌هایی به طرح مسکن مهر دارد و در واقع یک کپی ناقص از آن است. در طرح ملی مسکن متقاضی باید چهار شرط تأهل، عدم استفاده از تسهیلات دولتی حوزه زمین و مسکن از اول انقلاب تاکنون، عدم داشتن مالکیت از تاریخ اول تیرماه ۸۴ به بعد و سابقه ۵ سال سکونت را داشته باشد.   در طرح مسکن مهر نیز تأهل، عدم استفاده از تسهیلات دولتی، سابقه سکونت ۵ ساله و عدم مالکیت چهار شرط ثبت‌نام متقاضیان دهک‌های پایین جامعه بود که البته بعد از چند سال و به‌دلیل وجود واحد‌های فاقد متقاضی شرط تأهل حذف شد.   در قالب طرح مسکن مهر دولت تسهیلات یارانه‌ای را به سازندگان پرداخت می‌کرد که پس از دوران مشارکت به نام متقاضیان (خریداران مسکن مهر) منتقل می‌شد. در حال حاضر بیشترین وام پرداخت‌شده مسکن مهر مربوط به شهر پردیس و ۵۰ میلیون تومان است. میزان اقساط این تسهیلات حدود ۴۵۰ هزار تومان است.   اما در طرح ملی مسکن قرار است ۷۵ تا ۱۰۰ میلیون تومان وام به متقاضی پرداخت شود. سود این تسهیلات ۱۸ درصد است که باعث می‌شود متقاضی ماهانه در روش ساده و پلکانی به‌ترتیب ۱.۹ میلیون و حدود ۲ میلیون تومان را طی ۱۲ سال پرداخت کند!   یکی از تفاوت‌های عمده طرح ملی مسکن با طرح مسکن مهر که نباید به‌سادگی از آن گذشت زمان شروع است؛ طرح مسکن مهر اوایل دولت نهم عملیاتی شد که نشان از آن داشت عزم دولت برای اتمام آن در یک بازه زمانی چندساله جزم شده است. گرچه برخی مشکلات و وجود یک مخالف سرسخت شرایطی را به‌وجود آورد تا پروسه تکمیل و تحویل این واحد‌ها طولانی شود.   منبع: تسنیم   انتهای پیام/</p>
    </article>
  </body>
</html>