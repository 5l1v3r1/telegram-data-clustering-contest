<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620795/%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7%DB%8C-%D9%BE%D8%A7%DB%8C%D8%AA%D8%AE%D8%AA-%D8%AA%D8%A7-%D9%BE%D8%A7%DB%8C%D8%A7%D9%86-%D9%87%D9%81%D8%AA%D9%87-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AA%D8%B1%D8%AF%D8%AF-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%AF%D9%88%D8%AF%D8%B2%D8%A7-%D9%88-%D9%81%D8%A7%D9%82%D8%AF-%D9%85%D8%B9%D8%A7%DB%8C%D9%86%D9%87-%D9%81%D9%86%DB%8C-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T13:17:00+00:00"/>
    <meta property="og:title" content="آلودگی هوای پایتخت تا پایان هفته؛ جلوگیری از تردد خودرو‌های دودزا و فاقد معاینه فنی در تهران"/>
    <meta property="og:description" content="با پیش‌بینی تداوم آلودگی هوای پایتخت تا پایان هفته، جهت کاهش شاخص‌های آلایندگی هزینه ورود به محدوده طرح کنترل آلودگی هوا تا ۵۰ درصد افزایش پیدا می‌کند."/>
  </head>
  <body>
    <article>
      <h1>آلودگی هوای پایتخت تا پایان هفته؛ جلوگیری از تردد خودرو‌های دودزا و فاقد معاینه فنی در تهران</h1>
      <address>
        <time datetime="2019-11-10T13:17:00+00:00">10 Nov 2019, 13:17</time>
      </address>
      <p>
        <i>با پیش‌بینی تداوم آلودگی هوای پایتخت تا پایان هفته، جهت کاهش شاخص‌های آلایندگی هزینه ورود به محدوده طرح کنترل آلودگی هوا تا ۵۰ درصد افزایش پیدا می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> با توجه به تشدید آلودگی هوای پایتخت در روز‌های اخیر به دلیل افزایش ذرات معلق و پیش بینی استمرار شرایط جوی در شهر تهران صبح امروز کمیته اضطرار آلودگی هوای تهران با حضور اعضای کمیته برگزار شد.</p>
      <p>در ابتدای این جلسه محسن پورسیدآقایی معاون حمل و نقل ترافیک شهرداری تهران با اشاره به رفع وقتی معضل آلودگی هوای پایتخت برای روز‌های دوشنبه و سه شنبه اظهار داشت: پیش‌بینی می‌شود دوشنبه و سه‌شنبه مشکل جدی وجود نداشته باشد چرا که شاخص به بالای ۱۵۰ نمی‌رسد و احتمالاً چهارشنبه به مرز ناسالم می‌رسد.</p>
      <p>وی بیان کرد: پیشنهاد ما این است که طبق بندی که در طرح کنترل آلودگی هوا بیان شده که اگر شاخص به ۱۰۰ و هوا سکون داشته باشد می‌توان هزینه و ضریب کنترل آلودگی هوا را تا ۵۰ درصد افزایش داد تا استفاده از خودرو کمتر شود.</p>
      <p>
        <b>موتورسیکلت‌ها از عوامل تشدیدکننده آلودگی هوای پایتخت هستند</b>
      </p>
      <p>در ادامه سرهنگ موسوی‌پور جانشین پلیس راهور فاتب با اشاره به جریمه ۲ میلیون و ۵۰۰ هزار خودرو در ۸ ماه اخیر در زمینه معاینه فنی افزود: در ۶۰ نقطه شهر با موتورسیکلت‌های متخلف برخورد می‌شود که یکی از عوامل تشدیدکننده آلودگی‌ها موتور‌ها هستند که این آمادگی وجود دارد تردد کامیون‌ها در شب ممنوع شود.</p>
      <p>
        <b>ممنوعیت تردد کامیون‌ها، موتورسیکلت‌ها لحاظ شود</b>
      </p>
      <p>همچنین شاهسوند از کارشناسان مرکز سلامت وزارت بهداشت نیز با بیان اینکه شاخص آلودگی هوای پایتخت در هفته گذشته در چندین ایستگاه به بالای ۱۵۰ رسیده بود گفت: تا روز پنجشنبه پایداری هوا پیش‌بینی شده است که گروه‌های حساس اعم از کودکان، بیماران قلبی و ریوی و ... در معرض خطر هستند..</p>
      <p>وی سپس تصریح کرد: با توجه به رویکرد ماده ۳ قانون «هوای پاک» رویکرد این بود که به شرایط ناسالم و اضطرار برای همه نرسیم و منابع آلودگی کاهش پیدا کند.</p>
      <p>شاهسوند ادامه داد: با توجه به پیش‌بینی مبنی بر پایداری شرایط جوی به نظر می‌رسد ممنوعیت تردد کامیون‌ها، موتورسیکلت‌ها و یا تردد زوج و فرد باید لحاظ شود.</p>
      <p>
        <b>فعالیت بدنی و جسمی دانش‌آموزان در فضای باز کاهش پیدا کند</b>
      </p>
      <p>حسن‌پور نماینده آموزش و پرورش شهرستان‌های تهران نیز با اعلام وجود ۶ ناحیه در معرض خطر بسیار اظهار داشت: پیشنهاد این است که برای روز‌های سه‌شنبه و چهارشنبه فکر جدی شود و فعالیت بدنی و جسمی در فضای باز کاهش پیدا کند.</p>
      <p>وی تصریح کرد: در تهران منطقه ۱۰، شاخص آلودگی هوا ۱۳۱، در منطقه پیروزی شاخص ۱۲۱ و در خود تهران شاخص ۱۰۰ ارزیابی شده است که در صورت موافقت باید اطلاع‌رسانی شود تا فعالیت‌های بدنی دانش‌آموزان کاهش پیدا کند.</p>
      <p>
        <b>تردد خودرو‌های دودزا و فاقد معاینه فنی در سطح شهر ممنوع می‌شود</b>
      </p>
      <p>در ادامه محمد تقی‌زاده معاون هماهنگی امور عمرانی استاندار تهران با اشاره به افزایش آلاینده‌ها در هوای پایتخت بیان کرد: براساس آمار و اطلاعاتی که از هفته گذشته داشتیم شرایط آلاینده‌ها به دلیل سکون و پایداری هوا افزایش داشت البته هفته پیش تعطیلی چهارشنبه را داشتیم که سبب حجم ترافیک زیاد در مبادی ورودی و خروجی تهران بود که با وجود اینکه مجموعه‌های اداری و صنایع تعطیل بود، اما میزان شاخص آلودگی تا مرز ۱۵۰ را تجربه کردیم.</p>
      <p>وی ادامه داد: در این هفته تعطیلی وجود ندارد ضمن اینکه اُفت دما را نیز داریم که سبب سکون و افزایش روند تصاعدی شاخص‌های آلودگی می‌شود از این رو باید اقدامات اساسی و برخی اقدامات پیشگیرانه را دنبال کنیم که نخستین آن اطلاع‌رسانی به شهروندان است.</p>
      <p>معاون هماهنگی امور عمرانی استاندار تهران با تأکید بر جلوگیری از تردد خودرو‌های دودزا و فاقد معاینه فنی در سطح شهر افزود: برخورد قاطع با راکبین موتورسوار در سطح شهر به ویژه در بافت مرکزی شهر که بیش از ۲۰ درصد آلاینده‌ها از این موتورسیکلت‌ها است پیگیری شود که به لحاظ نوع سوخت، آلایندگی‌های آن‌ها شدّت بیشتری دارد که پلیس راهور برخورد با این موتورسوار‌ها را در دستورکار قرار دهد.</p>
      <p>
        <b>محدودیت تردد شبانگاهی برای کامیون‌ها تا پایان هفته اعمال می‌شود</b>
      </p>
      <p>تقی‌زاده همچنین تصریح کرد: محدودیت تردد شبانگاهی برای کامیون‌ها باید تا پایان هفته اعمال شود تا در کاهش آلایندگی کمک کند.</p>
      <p>وی سپس با اشاره به اعمال محدودیت تردد در محدوده طرح نیز گفت: یک شیوه افزایش عوارض است که ممکن است نتیجه عکس و بار روانی بیشتری به همراه داشته باشد، اما اگر محدوده طرح را افزایش دهیم به نظر بهترین راه‌حل است که در صورت بازدارندگی می‌تواند اعمال شود.</p>
      <p>معاون هماهنگی امور عمرانی استاندار تهران همچنین بیان کرد: در انجام فعالیت‌های ورزشی از فردا تا پایان هفته محدودیت ایجاد شود تا در فضای باز فعالیت‌های ورزشی و بدنی انجام نشود.</p>
      <p>تقی‌زاده افزود: اگر عمده ایستگاه‌ها به ویژه در مناطق جنوبی به مرز ۱۵۰ برسد تعطیلی مدارس اعمال می‌شود و اقدام دیگر اینکه از اهرم‌های تشویقی باید استفاده شود که به عنوان مثال در این مواقع بلیط وسایل حمل و نقل عمومی را نیم‌بها یا رایگان کنیم.</p>
      <p>در پایان جلسه مقرر شد با هدف کنترل شرایط جوی هوای پایتخت برای کسانی که خواهان ورود به محدوده طرح هستند افزایش ۵۰ درصدی هزینه طرح کنترل آلودگی هوا را قائل شوند همچنین توافق شد تا از فردا دوشنبه نیز بلیط حمل و نقل عمومی نیم‌بها در اختیار شهروندان قرار داده شود.</p>
      <p>همچنین مقرر شد در صورتی که شاخص آلاینده‌ها به مرز ۱۵۰ برسد مدارس ابتدایی و پیش‌دستانی تهران تعطیل شوند.</p>
    </article>
  </body>
</html>