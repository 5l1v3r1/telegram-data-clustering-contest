<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/teveszekhaz-foglalas-boliviaban-az-elnok-belement-az-uj-valasztasba"/>
    <meta property="og:site_name" content="infostart"/>
    <meta property="article:published_time" content="2019-11-10T13:07:00+00:00"/>
    <meta property="og:title" content="Tévészékház-foglalás Bolíviában: az elnök belement az új választásba"/>
    <meta property="og:description" content="Gyökeres fordulat történt a dél-amerikai államban a hétvégén történtek hatására."/>
  </head>
  <body>
    <article>
      <h1>Tévészékház-foglalás Bolíviában: az elnök belement az új választásba</h1>
      <address><time datetime="2019-11-10T13:07:00+00:00">10 Nov 2019, 13:07</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/10/lemondott-evo-morales-boliviai-elnok"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/10/teveszekhaz-foglalas-boliviai-modra"/>
      </related>
      <h3>Gyökeres fordulat történt a dél-amerikai államban a hétvégén történtek hatására.</h3>
      <p>A választások megismétlését és új választási bizottság felállítását jelentette be vasárnap Evo Morales bolíviai államfő nem sokkal az után, hogy kormányellenes tüntetők elfoglalták két állami médium épületét Bolíviában, és munkahelyük elhagyására kényszerítették az alkalmazottakat.</p>
      <p>A döntést Morales az Amerikai Államok Szervezetének (OAS) szintén vasárnap közzétett közleményével indokolta, amely szerint</p>
      <blockquote>az október 20-i elnökválasztáson "nyilvánvaló szabálytalanságok" történtek.</blockquote>
      <p>A dél-amerikai országban három hete zajlanak tüntetések és összecsapások, ellenzéki csoportok szerint Morales csalással nyerte meg az elnökválasztást, és ezért a lemondását követelik.</p>
      <p>A Morales-ellenes tüntetők a hét végén megszállták a Bolivia TV és a Radio Patria Nueva közös épületét is.</p>
      <p>"Megfenyegettek, majd erőszakosan kizavartak bennünket az épület elé" - mondta Ivan Maldonado, a Patria Nueva rádió igazgatója. Az AFP francia hírügynökség szerint a tüntetők mintegy 300-an voltak, az épületből kiűzött alkalmazottak pedig néhány tucatnyian. Mindkét médium csak zenét játszik azóta.</p>
      <p>Az elnök szombaton elítélte a rádió- és tévészékház megszállóit. "Azt mondják, a demokráciát védik, de úgy viselkednek, mint egy diktatúrában" - jelentette ki a Twitteren.</p>
      <p>Az államfő szombat esti sajtóértekezletén arra kérte a négy legnagyobb politikai pártot, hogy kötetlenül tárgyaljanak az ország megbékítéséről. A tárgyalásokra meghívta Ferenc pápát és több nemzetközi jogvédő szervezetet is.</p>
      <p>Carlos Mesa, a legnagyobb ellenzéki párt vezetője azonban visszautasította a meghívást.</p>
      <blockquote>"Nincs miről tárgyalnunk Evo Moralesszel, mert elvesztette minden realitásérzékét"</blockquote>
      <p>- mondta.</p>
      <p>Elemzők szerint egy új veszély Morales hatalmára nézve a rendőrség megosztottsága. Sok rendőr az ellenzékiekkel szimpatizál. Követelik munkakörülményeik javítását, a rendőrfőkapitány lemondását, és azt, hogy a kormány ne használja őket politikai célokra. Már pénteken fellázadtak készenléti rendőrök három városban. Szombaton az elnöki palotánál posztoló rendőrök szabotálták a szolgálatot, elhagyták őrhelyüket. Csak a hadsereg elnöki gárdája maradt az épületben.</p>
      <p>
        <i>Nyitókép: MTI/EPA-EFE/Martin Alipaz</i>
      </p>
    </article>
  </body>
</html>