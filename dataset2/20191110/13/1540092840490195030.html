<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196882/voytsis-h-istoria-tha-grapsei-gia-ta-epixeira-toy-dexioy-laikismoy"/>
    <meta property="og:site_name" content="CNN.gr"/>
    <meta property="article:published_time" content="2019-11-10T13:44:22+00:00"/>
    <meta property="og:title" content="Βούτσης: Η ιστορία θα γράψει για τα επίχειρα του δεξιού λαϊκισμού"/>
    <meta property="og:description" content="Σε μικρές μειοψηφίες με βίαιη και ακροδεξιά κουλτούρα , αποδίδει ο πρώην πρόεδρος της Βουλής, Νίκος Βούτσης , τις αντιδράσεις στην εγκατάσταση προσφύγων και..."/>
  </head>
  <body>
    <article>
      <h1>Βούτσης: Η ιστορία θα γράψει για τα επίχειρα του δεξιού λαϊκισμού</h1>
      <h2>Σε μικρές μειοψηφίες με βίαιη και ακροδεξιά κουλτούρα, αποδίδει ο πρώην πρόεδρος της Βουλής, Νίκος Βούτσης, τις αντιδράσεις στην εγκατάσταση προσφύγων και μεταναστών, στη συνέντευξή του στο Αθηναϊκό/Μακεδονικό Πρακτορείο Ειδήσεων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:44 , 10 November 2019</p>
      <p>Επιρρίπτει ευθύνες στη ΝΔ που προεκλογικά επένδυσε στην ατζέντα της ανομίας και του φόβου, προσθέτοντας ότι «η ιστορία θα γράψει για τα επίχειρα του δεξιού λαϊκισμού». <br/>Και σημειώνει πως «και λόγω της κλιματικής κρίσης, και βέβαια λόγω των τεράστιων ανισοτήτων που διευρύνονται στην παρούσα φάση της παγκοσμιοποίησης, σημειώνω όπως λέγαμε από χρόνια σε ώτα μη ακουόντων, ότι το μείζον θέμα των μεταναστευτικών και προσφυγικών ροών "έρχεται από το μέλλον"».</p>
      <p>Αναφερόμενος στην εμπλοκή της Προανακριτικής, κάνει λόγο για «πρωτοφανή κοινοβουλευτική πρακτική» και αναφέρει ότι «ο ΣΥΡΙΖΑ δεν πρόκειται να αντικαταστήσει τους δυο βουλευτές του» και «δεν πρόκειται να υποταγούμε και στο σχεδιασμό της άλλης πλευράς για να μην προχωρήσει η Προανακριτική, αρχής γενομένης από την κρίσιμη ακρόαση του κ. Φρουζή».</p>
      <p>Όσον αφορά την οικονομική πολιτική, ο κ. Βούτσης καταλογίζει στην κυβέρνηση μεροληψία υπέρ των οικονομικά ισχυρών.</p>
      <p>Τέλος, δηλώνει αισιόδοξος ότι ο ΣΥΡΙΖΑ θα καταγραφεί «ως καρδιά και κινητήρια πολιτική δύναμη για την έμπνευση και την πολιτικοποίηση της ευρύτατης προοδευτικής παράταξης που εμπεριέχει τις διαφορετικές της παραδόσεις».</p>
      <h3>Ολόκληρη η συνέντευξη του τέως προέδρου της Βουλής στο δημοσιογράφο Σπύρο Γκουτζάνη</h3>
      <p>
        <b>Ερ: Μπάρμπεκιου με χοιρινά, επιθέσεις σε πρόσφυγες κ.λπ., έγινε ρατσιστική η ελληνική κοινωνία;</b>
      </p>
      <p>Απ: Όχι βέβαια, μιλάμε για μικρές μειοψηφίες με ακροδεξιά και βίαιη κουλτούρα, που όταν όμως βρίσκουν κάλυψη ή και ανοχή από πολιτικές δυνάμεις και βεβαίως και όταν τυγχάνουν ισχυρής επικοινωνιακής αναμετάδοσης, διαμορφώνουν κλίμα και καθίστανται εξαιρετικά επικίνδυνες.</p>
      <p>
        <b>Ερ: Θεωρείτε ότι έχει ευθύνη η κυβέρνηση της ΝΔ για τα ξενοφοβικά φαινόμενα που αναπτύσσονται ανά την Επικράτεια;</b>
      </p>
      <p>Απ: Η ευθύνη της κυβέρνησης της ΝΔ είναι πολύ μεγάλη γιατί ιδιαίτερα προεκλογικά επένδυσε διαχρονικά στην ατζέντα της ανομίας και του φόβου, πάνω σε μια κοινωνία που έτσι κι αλλιώς λόγω της δεκάχρονης κρίσης, ήταν και είναι φοβισμένη, όχι βέβαια για τους λόγους που προσχηματικά η ΝΔ προπαγάνδιζε ή ως κυβέρνηση πλέον νομοθετεί.</p>
      <p>Δεν επιχαίρω για το ότι πλέον η ΝΔ βρίσκεται αντιμέτωπη με τα «τέρατα» που εξέθρεψε, αλλά αντίθετα νομίζω ότι θα πρέπει να βοηθήσουμε όλοι, βεβαίως και δυνάμεις και πολιτικά στελέχη της συντηρητικής παράταξης, ώστε η ελληνική κοινωνία να απομονώσει και να περιθωριοποιήσει τις ρατσιστικές και ξενοφοβικές συμπεριφορές. Η ιστορία θα γράψει για τα επίχειρα του δεξιού λαϊκισμού, έτσι όπως αυτός οργανώθηκε στην ομηρία της ακροδεξιάς ιδεολογίας, τόσο για την αντίκρουση της πολύ σημαντικής Συμφωνίας των Πρεσπών, όσο και για τη ρεαλιστική αντιμετώπιση, με βάση ανθρώπινες αξίες του υπαρκτού μεγάλου ζητήματος της διαχείρισης, αλλά και της φιλοξενίας και της ενσωμάτωσης προσφύγων και μεταναστών.</p>
      <p>
        <b>Ερ: Ωστόσο υπάρχει ένα ποσοστό της ελληνικής κοινωνίας -μεγάλο ή μικρό - που δεν θέλει αλλοεθνείς και αλλόθρησκους στη χώρα ή στην περιοχή του. Δεν πρέπει να γίνει σεβαστό;</b>
      </p>
      <p>Απ: Οι αξίες της αλληλεγγύης, της ανεκτικότητας, της συνύπαρξης και του ανθρωπισμού, δεν είναι μόνο τυπικά μέρος των βασικών αξιών στις οποίες στηρίζεται το οικοδόμημα της ΕΕ, αλλά έχουν διαμορφωθεί μέσα και από την ιστορική διαμόρφωση, τις οδύνες, τις μετακινήσεις πληθυσμών, την εγγενή εξωστρέφεια του ίδιου του λαού μας και της χώρας μας. Χρειάζεται παιδεία, χρειάζεται διάλογος και κατανόηση, αλλά και πίστη σε αυτές τις αρχές για να έχουμε μέλλον ως λαός, ιδιαίτερα μάλιστα από την πρόσφατη πολύχρονη κρίση. Εξ αντιθέτου θα πρέπει οι προσπάθειες όλων, και αυτό θα πρέπει να γίνει κατανοητό απ΄ όλη την ελληνική κοινωνία, να στραφούν προς την Ευρωπαϊκή Ένωση για την εφαρμογή πολιτικών και για την ειρήνευση στις αποσταθεροποιημένες περιοχές, έτσι ώστε να μην αναγκάζονται να φύγουν οι άνθρωπο από τις εστίες τους.</p>
      <p>Επίσης με αυστηρότητα θα πρέπει να τίθεται το ζήτημα της εφαρμογής των αποφάσεων και των κανόνων, τόσο για την ανάληψη του μερίσματος ευθύνης απ΄ όλες τις χώρες της ΕΕ, όσο και για τη ριζική μεταρρύθμιση του απαράδεκτου καθεστώτος του Δουβλίνου, που εγκλωβίζει τις ροές στις χώρες πρώτης υποδοχής. Σε κάθε περίπτωση, όμως, ακόμα και λόγω της κλιματικής κρίσης, και βέβαια λόγω των τεράστιων ανισοτήτων που διευρύνονται στην παρούσα φάση της παγκοσμιοποίησης, σημειώνω όπως λέγαμε από χρόνια σε ώτα μη ακουόντων, ότι το μείζον θέμα των μεταναστευτικών και προσφυγικών ροών «έρχεται από το μέλλον»</p>
      <p>
        <b>Ερ: Νομίζετε ότι υπάρχει εσωτερική διάσταση στο κόμμα της ΝΔ γύρω από την αντιμετώπιση του προσφυγικού/μεταναστευτικού;</b>
      </p>
      <p>Απ: Είναι προφανές, καθώς πλέον η ηγεσία της ΝΔ έχει «προσγειωθεί» στην πραγματικότητα, την οποία όμως γνώριζαν βεβαίως και όλη την προηγουμένη πενταετία όταν ασκούσαν μια στείρα αντιπολιτευτική πολιτική προς το ΣΥΡΙΖΑ, ενθαρρύνοντας τις ξενοφοβικές αντιλήψεις και πρακτικές.</p>
      <p>
        <b>Ερ: Η κυβέρνηση υποστηρίζει ότι χάρη στις δικές της μεταρρυθμίσεις το ελατήριο της οικονομίας εκτινάσσεται. Θα γίνει η Ελλάδα το success story της Ευρωζώνης τα επόμενα χρόνια;</b>
      </p>
      <p>Απ: Και στο πεδίο της οικονομίας αναδεικνύεται η μεγάλη θετική προσφορά της διακυβέρνησης του ΣΥΡΙΖΑ, γιατί όχι μόνο βγήκαμε τυπικά από τα μνημόνια με την κοινωνία όρθια, αλλά και γιατί δημιουργήθηκε το διεθνές κλίμα που εγγυάται την αυτοχρηματοδότηση της χώρας και μια γρήγορη επούλωση των τραυμάτων που η κρίση άφησε στην κοινωνία, ιδιαίτερα στα πιο αδύναμα στρώματα. Δυστυχώς η ΝΔ, που πρέπει να ομολογήσουμε ότι δεν κρύφτηκε επ΄ αυτού προεκλογικά, ακολουθεί συστηματικά μια νεοφιλελεύθερη πολιτική που βασίζεται στη συρρίκνωση αντί της αναγκαίας διεύρυνσης, των εγγυήσεων, των κατακτήσεων και της εισοδηματικής στήριξης των πολλών, που υπέστησαν και τις μεγαλύτερες μειώσεις από την εφαρμογή των μνημονίων. Με αυτή την έννοια η αξιοποίηση του οικονομικού κλίματος, καθώς ενδύεται πάλι τη ρητορική του success story, γίνεται με μονομέρεια υπέρ των οικονομικά ισχυρών και κυριότερα με την αναπαραγωγή του ίδιου προτύπου ανάπτυξης και κατανάλωσης, του ίδιου παραγωγικού μοντέλου και των παθογενειών του πολιτικού συστήματος που οδήγησαν στη χρεοκοπία.</p>
      <p>Η διάκριση συντηρητικού και προοδευτικού πόλου, γίνεται κάθε μέρα και πιο αδρή και ορατή και ως εκ τούτου διαμορφώνει και το πεδίο τεκμηριωμένης προγραμματικής αντιπολίτευσης του ΣΥΡΙΖΑ στην κοινοβουλευτική αντιπαράθεση απέναντι στους κυβερνητικούς σχεδιασμούς, και βέβαια στην κοινωνία με τις αντιδράσεις και τις αντιστάσεις που αυτοί οι σχεδιασμοί και η μεροληψία υπέρ των «εχόντων» παράγουν.</p>
      <p>
        <b>Ερ: Βλέπετε βελτίωση του επιπέδου διαβίωσης για τα χαμηλότερα εισοδηματικά στρώματα και για τη μεσαία τάξη;</b>
      </p>
      <p>Απ: Το ψηφισθέν αναπτυξιακό νομοσχέδιο και η συζήτηση που ήδη εξελίσσεται για το φορολογικό νομοσχέδιο και για τον προϋπολογισμό, πιστοποιούν πέραν της μεροληψίας υπέρ των οικονομικά ισχυρών, στην οποία αναφερθήκαμε, ότι η προσδοκία για μια πραγματική βελτίωση του επιπέδου διαβίωσης για τα χαμηλότερα εισοδηματικά στρώματα και για τη μεσαία τάξη, επαφίεται, κατά την κυβερνητική λογική και την αντίστοιχη ρητορική που αναπτύσσουν οι αρμόδιοί της, στον αυτόματο πιλότο μιας ανάπτυξης χωρίς εγγυήσεις για την εργασία, για το περιβάλλον και για τα δημόσια αγαθά. Διεθνώς και ιστορικά αυτή η «προσδοκία» έχει διαψευσθεί και μάλιστα αυτή η διάψευση έχει αναγνωριστεί και έχει προβληματίσει τους ίδιους τους εμπνευστές της διεθνώς.</p>
      <p>
        <b>Ερ: Συμφωνείτε με τα μέτρα που εξήγγειλε η κυβέρνηση για τη ΔΕΗ;</b>
      </p>
      <p>Απ: Εν προκειμένω, τόσο τα ΕΛΠΕ που είναι και κερδοφόρα, όσο και η ΔΕΗ και οι άλλες στρατηγικές επιχειρήσεις δημοσίου συμφέροντος, δεν έχουν ανάγκη από «σώσιμο» στα χέρια ιδιωτών, αλλά ίσα- ίσα, θα πρέπει στο νέο οικονομικό περιβάλλον που η χώρα βρίσκεται μετά την κρίση, να ενισχυθεί η παρουσία τους από κάθε άποψη μέσα στο παραγωγικό μοντέλο και τη δεσπόζουσα λειτουργική τους συνύπαρξη στις αγορές που έχουν ισχυρό ανταγωνισμό με την ιδιωτική πρωτοβουλία.</p>
      <p>
        <b>Ερ: Θα υπάρξει διέξοδος στο θέμα της Προανακριτικής;</b>
      </p>
      <p>Απ: Αποτελεί πρωτοφανή κοινοβουλευτική πρακτική, η προσπάθεια να ορίζει και να αποκλείει η πλειοψηφία τις εκπροσωπήσεις των άλλων κομμάτων. Ο ΣΥΡΙΖΑ δεν πρόκειται να αντικαταστήσει τους δυο συναδέλφους που θέλει να αποκλείσει το ΚΙΝΑΛ και η ΝΔ από την Επιτροπή και βεβαίως δεν πρόκειται, εν τέλει, να υποταγούμε και στο σχεδιασμό της άλλης πλευράς για να μην προχωρήσει η Προανακριτική, αρχής γενομένης από την κρίσιμη ακρόαση του κ. Φρουζή. Επισημαίνω ότι δημιουργείται ένα εξαιρετικά αρνητικό προηγούμενο και για επόμενες επιτροπές του Κοινοβουλίου, αλλά και για τη σύνθεση και την εγκυρότητά της παρούσας επιτροπής, καθώς θα μπορεί ο οποιοσδήποτε, πόσο μάλλον ο έχων νόμιμο συμφέρον ή ο εγκαλούμενος, να ζητάει τη εξαίρεση μελών της επιτροπής με μόνο το γεγονός ότι δημοσίως έχουν πάρει σαφή θέση για το αντικείμενο το οποίο η κάθε επιτροπή εξετάζει.</p>
      <p>
        <b>Ερ: ΝΔ και ΚΙΝΑΛ υποστηρίζουν ότι οι επιστολές Τουλουπάκη που δημοσιοποίησε η «Καθημερινή» επιβεβαιώνουν τη δική τους άποψη ότι υπήρξε σκευωρία. Τι λέτε;</b>
      </p>
      <p>Απ: Ήδη ο δημόσιος διάλογος που έχει διεξαχθεί και οι επιχειρηματολογημένες απόψεις που έχουν κατατεθεί, καταδεικνύουν, πέραν πάσης αμφιβολίας, ότι η προσπάθεια να παρουσιαστεί ως σκευωρία, δεν είναι παρά μια προσπάθεια ανοικτής συγκάλυψης του τεράστιου σκανδάλου της Novartis και οι διάφορες διαδικαστικές δυσκολίες που παρεμβάλλονται δεν είναι μόνο παντελώς αστήρικτες, αλλά και επιχειρείται να λειτουργήσουν αποπροσανατολιστικά.</p>
      <p>Το συγκεκριμένο έγγραφο πιστοποιεί, αν μη τι άλλο, ότι δεν μπορεί ούτε χρονικά ούτε βεβαίως μέσω της διακρατικής οδού να υπήρξε καμία πολιτική σκευωρία. Επίσης έχει σημασία να μελετήσουμε την απόφαση του Συμβουλίου Εφετών, με βάση την οποία δεν εξαιρέθηκε η κυρία Τουλουπάκη από την περεταίρω διερεύνηση της υπόθεσης. Δεν θέλω να αφήσω ασχολίαστη και την παντελή αγνόηση που υπήρξε τόσο από τη δημόσια τηλεόραση όσο και από τα ιδιωτικά κανάλια, εκτός του περιφερειακού ΚΟΝΤΡΑ, για τη μετάδοση του αποκαλυπτικού ντοκιμαντέρ της ελβετικής τηλεόρασης για τη Novartis. Πώς μπορεί να εξηγηθεί κάτι τέτοιο για μια υπόθεση που αφορά σε έναν από τους πολύ κρίσιμους τομείς, όπου έγινε ομολογημένα τεράστια διασπάθιση δημόσιων και ιδιωτικών πόρων επί χρόνια και οδηγηθήκαμε στη χρεοκοπία</p>
      <p>
        <b>Ερ: Βρίσκει ανταπόκριση το νέο αφήγημα του ΣΥΡΙΖΑ;</b>
      </p>
      <p>Απ: Ο οδικός χάρτης για τον νέο ΣΥΡΙΖΑ υλοποιείται κάθε μέρα, τόσο στην επαφή μας πανελλαδικά με τον κόσμο της Αριστεράς και ευρύτερα τους δημοκράτες και τους προοδευτικούς πολίτες, όσο και με τις εγγραφές στο κόμμα μέσω της ηλεκτρονικής πλατφόρμας που έχει δημιουργηθεί. Είμαι αισιόδοξος ότι ο ΣΥΡΙΖΑ θα καταγραφεί, πέραν της εκλογικής επιρροής της 7ης Ιουλίου, ως καρδιά και κινητήρια πολιτική δύναμη για την έμπνευση και την πολιτικοποίηση της ευρύτατης προοδευτικής παράταξης που εμπεριέχει τις διαφορετικές της παραδόσεις.</p>
      <p>
        <b>Ερ: Εξακολουθούν να υπάρχουν εσωτερικές αντιδράσεις στο εγχείρημα της διεύρυνσης;</b>
      </p>
      <p>Απ: Έχουν βρεθεί προωθητικές συνθέσεις σε όλα τα ζητήματα στα οποία εύλογα υπήρχαν και διαφορετικές οπτικές και πλέον πορευόμαστε με μια σημαντική πολιτική διακήρυξη και με μια επίσης σχεδιασμένη σωστά διαδικασία για την εκπόνηση προγράμματος, που ταυτόχρονα θα στηρίζεται αλλά και θα αποτιμά τις εξαιρετικές ιστορικά κυβερνητικές εμπειρίες της Αριστεράς, ώστε και μετά το Συνέδριο να συνεχιστεί η διαδικασία εκπόνησης του σχεδίου διακυβέρνησης.</p>
      <p>
        <b>Ερ: Ο ΣΥΡΙΖΑ θα προτείνει ξανά τον Προκόπη Παυλόπουλο για Πρόεδρο της Δημοκρατίας;</b>
      </p>
      <p>Απ: Ο Αλέξης Τσίπρας και κατά τη διάρκεια της πρωθυπουργικής του θητείας και ως αρχηγός της αξιωματικής αντιπολίτευσης, με μεγάλη σαφήνεια έχει τοποθετηθεί σε αυτό το ζήτημα και έχει προκαλέσει τον κ. Μητσοτάκη και τη ΝΔ να τοποθετηθούν έγκαιρα και με σαφήνεια σε αυτό το κρίσιμο ζήτημα και βεβαίως να αποτραπεί οποιοδήποτε ενδεχόμενο εκλογής του νέου Προέδρου με απλή κοινοβουλευτική πλειοψηφία, όταν μάλιστα από κοινού στο νέο Σύνταγμα, θα υπερψηφιστεί η αποσυσχέτιση της προεδρικής εκλογής από τη διάλυση της Βουλής.</p>
      <p>
        <b>Ερ: Πώς βλέπετε τους εορτασμούς για το 2021;</b>
      </p>
      <p>Απ: Στη συζήτηση του νομοσχεδίου για το επιτελικό κράτος είχα προβάλει την ένσταση εκ μέρους μας για την άποψη του «ενιαίου εθνικού αφηγήματος» που προβλεπόταν στο σχετικό άρθρο σύστασης της επιτροπής και ο κ. Γεραπετρίτης είχε θετικά ανταποκριθεί.</p>
      <p>Προβάλαμε από τότε την εξαιρετική προετοιμασία που έχει γίνει από το Ίδρυμα της Βουλής των Ελλήνων για τον Κοινοβουλευτισμό και τη Δημοκρατία και τη γνώση που είχαμε για αντίστοιχες προετοιμασίες, από τα πνευματικά και τα επιστημονικά ιδρύματα και τους φορείς της χώρας. Ελπίζω ότι έχει τεθεί το σωστό θεμέλιο για να τιμηθούν τα 200 χρόνια από την Επανάσταση του 1821, με εκδηλώσεις και πνευματικές δραστηριότητες που θα προσδίδουν μια νέα αυτοπεποίθηση, στηριγμένη στον επιστημονικά και ιστορικά τεκμηριωμένο εθνικό αναστοχασμό, με βάση την αλήθεια για όλες τις περιόδους και τα γεγονότα που σφράγισαν τόσο τη συγκρότηση μας ως σύγχρονο νεωτερικό έθνος όσο και την πολυκύμαντη διαδρομή μέχρι σήμερα.</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196746/sk-prosfygiko-gallia-germania-kai-e-e-pro-ton-eythynon-toys">Προσφυγικό: Γαλλία, Γερμανία και Ε.Ε. προ των ευθυνών τους</a>
        </li>
        <li>
          <a href="https://www.cnn.gr/news/ellada/story/196739/thessaloniki-antiratsistiki-poreia-meta-tin-epithesi-se-12xrono-apo-to-iran">Θεσσαλονίκη: Αντιρατσιστική πορεία μετά την επίθεση σε 12χρονο από το Ιράν</a>
        </li>
        <li>
          <a href="https://www.cnn.gr/news/politiki/story/196626/kinal-o-syriza-kanei-ta-panta-gia-na-min-apokalyfthei-i-politiki-skeyoria">ΚΙΝΑΛ: Ο ΣΥΡΙΖΑ κάνει τα πάντα για να μην αποκαλυφθεί η πολιτική σκευωρία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/77/nikos-voytsis">ΝΙΚΟΣ ΒΟΥΤΣΗΣ</a>
        </li>
        <li>
          <a href="https://www.cnn.gr/eidhseis/tag/16182/ratsismos">ΡΑΤΣΙΣΜΟΣ</a>
        </li>
        <li>
          <a href="https://www.cnn.gr/eidhseis/tag/4771/akrodexia">ΑΚΡΟΔΕΞΙΑ</a>
        </li>
        <li>
          <a href="https://www.cnn.gr/eidhseis/tag/55203/proanakritikh-epitroph">ΠΡΟΑΝΑΚΡΙΤΙΚΗ ΕΠΙΤΡΟΠΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196936/snapshot/2752582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196764/snapshot/AP_26769725163.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
    </article>
  </body>
</html>