<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620801/%D8%B0%D8%B1%D8%AA%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%AA%D8%B1%D8%AE%DB%8C%D8%B5-%D9%86%D8%B4%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T13:55:00+00:00"/>
    <meta property="og:title" content="ذرتهای آلوده، ترخیص نشدند"/>
    <meta property="og:description" content="طبق اعلام قائم مقام معاونت بازرگانی وزارت جهاد کشاورزی، حتی یک کیلوگرم ذرت آلوده وارد کشور نشده است. چند سال پیش این ذرت‌ها چون استانداردهای لازم را نداشتند، اجازه ترخیص به آنها داده نشد."/>
  </head>
  <body>
    <article>
      <h1>ذرتهای آلوده، ترخیص نشدند</h1>
      <h2>مقام مسوول وزارت کشاورزی تاکید کرد:</h2>
      <address>
        <time datetime="2019-11-10T13:55:00+00:00">10 Nov 2019, 13:55</time>
      </address>
      <p>
        <i>طبق اعلام قائم مقام معاونت بازرگانی وزارت جهاد کشاورزی، حتی یک کیلوگرم ذرت آلوده وارد کشور نشده است. چند سال پیش این ذرت‌ها چون استانداردهای لازم را نداشتند، اجازه ترخیص به آنها داده نشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهدی کاظم‌نژاد صبح امروز در همایش "آشنایی با فرصت‌های تجاری بخش کشاورزی ایران و اتحادیه اقتصادی اوراسیا"، در جمع خبرنگاران درباره میزان خرید گندم در سال جاری اظهار کرد: امسال حدود هشت میلیون تن گندم از کشاورزان خریداری شد اما این به معنای تمام تولید ما نیست و میزان تولید قطعاً بالاتر از این عدد است، ضمن اینکه میزان تولید گندم در سال جاری بیش از ۱۰ میلیون تن پیش‌بینی می‌شود.</p>
      <p>وی ادامه داد: واردات گندم توسط دولت نیز برای تأمین امنیت غذایی کشور اقدام درستی بوده است. تاکنون گندمی وارد کشور نشده و میزان کمی که در آمار گمرک اعلام شده، به عنوان ورود موقت بوده است.</p>
      <p>قائم مقام معاونت بازرگانی وزارت جهاد کشاورزی با اشاره به اینکه کشاورزان بخشی از گندم تولیدی را در انبارهای خود نگه داشته‌اند، افزود: بخشی از گندم‌ نیز به شکل مستقیم توسط بخش خصوصی خریداری شده است. یکی از دلایلی که تولیدکنندگان گندم را در انبارهای خود نگه داشته‌اند، احتمالاً بحث افزایش قیمت در سال زراعی جدید و فروش گندمشان به این نرخ بوده است.</p>
      <p>کاظم‌نژاد درباره مباحث مطرح شده مبنی بر ورود ذرت‌های آلوده به کشور، تصریح کرد: حتی یک کیلوگرم ذرت آلوده وارد کشور نشده است؛ این ذرت‌ها چند سال پیش خریداری شده‌ اما چون استانداردهای لازم را نداشتند، اجازه ترخیص به آنها داده نشده است.</p>
      <p>وی درباره اینکه آیا پول این ذرت‌ها پرداخت شده است؟ گفت: این ذرت‌ها متعلق به بخش خصوصی است و ربطی به دولت ندارد و اطلاع ندارم که پول آن را پرداخت کرده‌اند یا خیر.</p>
      <p>او با اشاره به توافقنامه ایران با اتحادیه اقتصادی اوراسیا گفت: در این توافقنامه با کشورهای روسیه و قزاقستان در زمینه ورود موقت، ترانزیت و سوآپ گندم، به توافق رسیدیم و این به معنی تهدید برای تولید کشور نیست؛ بلکه ما باید آن را به عنوان یک فرصت تلقی کنیم که برای کشور ما اشتغالزایی و ارزش افزوده به دنبال دارد.</p>
      <p>قائم مقام معاونت بازرگانی وزارت جهاد کشاورزی امضای موافقتنامه با اوراسیا را یک ظرفیت برای کشور خواند و گفت: پیش‌بینی ما حداقل برای سه سال آینده ظرفیت دو میلیارد دلار صادرات در حوزه کشاورزی به اوراسیا است ضمن اینکه همین الان نیز ظرفیت صادرات ما در این بخش ۳۵۰ تا ۴۰۰ میلیون دلار است.</p>
      <p>
        <b>افزایش ۲ برابری واردات برنج صحت ندارد</b>
      </p>
      <p>وی در رابطه با افزایش ۱۱۶ درصدی واردات برنج، اظهار کرد: این مسئله صحت ندارد و میزان واردات دقیقاً همچون سال گذشته است، ضمن اینکه در مقطعی نیز ممنوعیت واردات اعمال شده است. بخشی از واردات برنج نیز به عنوان ذخایر راهبردی است و بخشی دیگر، توسط تجار بخش خصوصی برای تأمین کسری کشور وارد می‌شود، بنابر این افزایش چشمگیر واردات به کشور صحت ندارد.</p>
    </article>
  </body>
</html>