<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740987"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T13:43:00+00:00"/>
    <meta property="og:title" content="แข่งขันงานศิลปหัตถกรรมนักเรียน ในระดับภาคอีสาน"/>
    <meta property="og:description" content="สหวิทยาเขตบัวบาน สพม.19แข่งขันคัดเลือกตัวแทนนักเรียนของสหวิทยาเขตบัวบาน ร่วม 2 พันคนเข้าร่วมการแข่งขันงานศิลปหัตถกรรมนักเรียน ในระดับภาคตะวันออกเฉียงเหนือ และระดับชาติ ครั้งที่ 69 ณ จังหวัดศรีษะเกษ ประจำปีการศึกษา 2562"/>
  </head>
  <body>
    <article>
      <h1>แข่งขันงานศิลปหัตถกรรมนักเรียน ในระดับภาคอีสาน</h1>
      <address>
        <time datetime="2019-11-10T13:43:00+00:00">10 Nov 2019, 13:43</time>
      </address>
      <p>
        <b>สหวิทยาเขตบัวบาน สพม.19แข่งขันคัดเลือกตัวแทนนักเรียนของสหวิทยาเขตบัวบาน ร่วม 2 พันคนเข้าร่วมการแข่งขันงานศิลปหัตถกรรมนักเรียน ในระดับภาคตะวันออกเฉียงเหนือ และระดับชาติ ครั้งที่ 69 ณ จังหวัดศรีษะเกษ ประจำปีการศึกษา 2562</b>
      </p>
      <p>ที่โรงเรียนหนองบัวพิทยาคาร อำเภอเมืองหนองบัวลำภู ผู้สื่อข่าวรายงานบรรยากาศการแข่งขันงานศิลปหัตถกรรมนักเรียนของสหวิทยาเขตบัวบาน ในระดับเขตพื้นที่การศึกษา สพม.19 ก่อนเข้าร่วมการแข่งขันในระดับภาค และระดับชาติ ครั้งที่ 69 ประจำปีการศึกษา 2562 ที่จังหวัดศรีษะเกษ โดยก่อนหน้านี้มี นายณัฐภณ ดวงท้าวเศษ รองผู้อำนวยการสำนักงานเขตพื้นที่การศึกษามัธยมศึกษา เขต 19  เป็นประธานเปิดการแข่งขันคัดเลือกตัวแทนนักเรียนของสหวิทยาเขตบัวบาน ซึ่งมีสถานศึกษาในสังกัด สพม.19 จำนวน 14 โรงเรียนในเขตอำเภอเมืองหนองบัวลำภู (รวมโรงเรียนจริยานุสรณ์ และโรงเรียนพิชญบัณฑิต)โนนสัง และอำเภอศรีบุญเรือง เข้าร่วมการแข่งขันงานศิลปหัตถกรรมนักเรียนในระดับเขต ก่อนเข้าร่วมการแข่งขันในระดับภาค และระดับชาติ ที่จังหวัดศรีษะเกษ โดยมีนายบุญมา ภูเงิน ผอ.โรงเรียนกุดดู่พิทยาคม ในฐานะประธานดำเนินงานศิลปหัตถกรรมนักเรียน ระดับสหวิทยาเขตบัวบาน พร้อมด้วยผู้อำนวยการโรงเรียนในสังกัดและคณะกรรมการจัดการแข่งขัน นักเรียนที่เข้าร่วมกิจกรรมร่วม 2 พันคน ให้การต้อนรับและอำนวยความสะดวก จากนั้นประธานในพิธีและผู้บริหารร่วมชมและให้กำลังใจนักเรียนที่เข้าร่วมการแข่งขันในครั้งนี้<br/><br/>นายบุญมา ภูเงิน ผอ.โรงเรียนกุดดู่พิทยาคม ประธานดำเนินงานศิลปหัตถกรรมนักเรียน ระดับสหวิทยาเขตบัวบาน สพม.19 กล่าวว่าการจัดการแข่งขันคัดเลือกตัวแทนนักเรียนของสหวิทยาเขตบัวบานในครั้งนี้  เพื่อเป็นการแข่งขันและคัดเลือกทีมและนักเรียนเข้าร่วมการแข่งขันงานศิลปหัตถกรรมนักเรียน ครั้งที่ 69 ในระดับภาคตะวันออกเฉียงเหนือ และระดับชาติ ณ จังหวัดศรีษะเกษ ประจำปีการศึกษา 2562  ในส่วนของสหวิทยาเขตบัวบาน จัดให้มีการแข่งขันทั้งด้านความรู้ ความสามารถทางด้านทักษะ วิชาการ การงานและอาชีพในทุกกลุ่มสาระการเรียนรู้ ตั้งแต่วันที่ 7 พย.ที่ผ่านมา โดยได้รับความอนุเคราะห์ใช้อาคารสถานที่ของโรงเรียนหนองบัวพิทยาคาร เป็นสถานที่จัดการแข่งขันมีคณะครูในสังกัดร่วมเป็นคณะกรรมการตัดสิน และมีนักเรียนเข้าร่วมการแข่งขัน 798 ทีมรวมทั้งสิ้น 1,663 คน ทั้งนี้เพื่อเป็นการเปิดเวทีแห่งการแลกเปลี่ยนเรียนรู้ของนักเรียน ครูและบุคลากรทางการศึกษาของสหวิทยาเขตบัวบาน เพื่อก่อให้เกิดประโยชน์ต่อผู้เรียนในทุกมิติ</p>
      <figure>
        <img src="https://www.dailynews.co.th/admin/upload/20191110/news_RgKhQpZyoP205541_533.jpg?v=20191110215?v=8344"/>
      </figure>
      <p>ในขณะที่นายณัฐภณ ดวงท้าวเศษ รองผู้อำนวยการสำนักงานเขตพื้นที่การศึกษามัธยมศึกษา เขต 19 กล่าวว่าวันนี้เห็นความตั้งใจของสถานศึกษาในสังกัด โดยเฉพาะสหวิทยาเขตบัวบาน ที่จัดให้มีการแข่งขันในงานศิลปหัตถกรรมนักเรียนระดับเขต ก่อนที่จะเข้าแข่งขันในระดับภาค และระดับชาติ ครั้งที่ 69 ที่จังหวัดศรีสะเกษ ในระหว่างวันที่ 12-14 ธันวาคม ศกนี้ ในส่วนของสหวิทยาเขตบัวบานที่ทำการแข่งขันและคัดเลือกในกลุ่มที่ 4 ครั้งนี้เพื่อที่จะคัดเลือกนักเรียน 200 กว่ารายการเข้าร่วมการแข่งขัน เห็นความตั้งใจของนักเรียนและคณะครูที่มีความตั้งใจที่จะเข้าไปร่วมการแข่งขันในครั้งนี้ เพื่อที่จะได้คนเก่งที่สุดของสหวิทยาเขตบัวบาน ที่จะไปแข่งขันระดับภาคฯซึ่งวันนี้ก็มาให้กำลังใจและชื่นชมทุกๆคน<br/><br/>--------------------<br/><br/>สุภัชรกานต์ แก้วสิงห์ ผู้สื่อข่าวเว็บไซต์เดลินิวส์ออนไลน์ จ.หนองบัวลำภู</p>
    </article>
  </body>
</html>