<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/dazi_usa-cina_iowa-6483734/news/2019-11-10/"/>
    <meta property="og:site_name" content="Agi"/>
    <meta property="article:published_time" content="2019-11-10T13:18:00+00:00"/>
    <meta property="og:title" content="Perché l'Iowa è il crocevia degli accordi tra Cina e Usa"/>
    <meta property="og:description" content="Lo stato americano è uno dei maggiori produttori statunitensi di mais e avena del Paese, ma non solo"/>
  </head>
  <body>
    <article>
      <h1>Perché l'Iowa è il crocevia degli accordi tra Cina e Usa</h1>
      <h2>Lo stato americano è uno dei maggiori produttori statunitensi di mais e avena del Paese, ma non solo</h2>
      <address><time datetime="2019-11-10T13:18:00+00:00">10 Nov 2019, 13:18</time> by <a rel="author" href="https://www.agi.it/authors/alessandro-galliani/" target="_blank">Alessandro Galliani</a></address>
      <p>Lo stato dell'<b>Iowa</b> è uno dei <b>maggiori produttori statunitensi di mais e avena </b>ed è anche uno degli Stati politicamente cruciali in tutte le presidenziali Usa. Non a caso Donald Trump ha chiesto a Pechino di firmare proprio in questo piccolo Stato del Midwest di appena tre milioni di abitanti la Fase 1 dell'<b>accordo commerciale</b> tra <b>Cina</b> e <b>Usa</b>. Per il presidente americano sarebbe un bel colpo riuscire a portare Xi Jinping proprio nel cuore della '<b>rural America</b>', impegnandolo a comprare i prodotti agricoli 'made in Usa'.</p>
      <p>Ci riuscirà? Le Borse scommettono di sì e oggi i listini europei vanno in rally e Wall Street si prepara ad imitarli dopo la proposta di Trump alla Cina. Insomma, l'Iowa è diventato una sorta di crocevia politico che potrebbe suggellare il negoziato tra Washington e Pechino. Gli agricoltori dell'Iowa sono a larga maggioranza trumpiani ma hanno fortemente risentito della guerra commerciale tra Usa e Cina.</p>
      <h3>I numeri dell'esport</h3>
      <p>Tutta la cintura agricola americana sta pagando un <b>prezzo molto alto</b> per lo scontro tra Usa e Cina. Nel 2018 le aziende agricole del Midwest che hanno dichiarato fallimento sono più che raddoppiate rispetto a cinque anni fa. Gli Stati Uniti esportano circa 140 miliardi di dollari di prodotti agricoli all'estero, di cui 39 miliardi vanno in Canada e Messico, 12 miliardi in Europa e altri 39 miliardi in Cina, Giappone e Corea del Sud, tutti stati direttamente implicati nella guerra commerciale.</p>
      <h3>Il braccio di ferro tra Cina e Usa</h3>
      <p>Lo scorso agosto Pechino ha minacciato di smettere di acquistare del tutto i prodotti agricoli americani, in risposta agli <b>aumenti tariffari</b> di Washington. Ha anche cominciato a farlo, salvo poi impegnarsi lo scorso ottobre ad acquistare prodotti agricoli statunitensi per 40-50 miliardi di dollari, che poi è il pezzo forte dell'accordo preliminare che Trump vorrebbe siglare nell'Iowa. La Cina non ha ancora detto sì alla sua proposta del presidente Usa, ma non l'ha neanche bocciata, anzi sembrerebbe incoraggiarla.</p>
      <p>Per Trump quella firma nello Iowa ha un grosso <b>valore simbolico</b>. Gli agricoltori dell'Iowa hanno contribuito ad eleggerlo alla fine del 2016 e continuano a sostenerlo, non per niente un simbolo della destra americana come John Wayne era originario dell'Iowa.</p>
      <h3>I timori dei contadini</h3>
      <p>Tuttavia i contadini dello Stato sono preoccupati per la <b>guerra commerciale</b>. Trump ha stanziato 28 miliardi di dollari di aiuti per gli agricoltori americani danneggiati dallo scontro sui <b>dazi</b>. Ma loro non vogliono sussidi, hanno un motto: vogliamo "libero scambio, non aiuti". I democratici contano molto sul malessere degli agricoltori Usa per recuperare consensi.</p>
      <h3>Trump punta tutto sull'Iowa</h3>
      <p>Non ce l'hanno fatta nel novembre 2018 con la carica di Governatore dell'Iowa, che è stata vinta dalla repubblicana Kim Reynolds, ma in compenso sono stati in grado di ribaltare due seggi alla Camera repubblicana nel 2018, eleggendo i rappresentanti Cindy Axne e Abby Finkenauer. E puntano a togliere nel 2020 l'ultimo seggio detenuto dai repubblicani nello stato.</p>
      <p>Per Trump dunque l'Iowa ha un alto valore simbolico, in vista della sua riconferma alla Casa Bianca. E la firma della fase 1 in questo stato è quindi una carta politica importante, per la quale è pronto a spendere parecchio, Cina permettendo. </p>
    </article>
  </body>
</html>