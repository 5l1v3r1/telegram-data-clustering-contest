<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231546/"/>
    <meta property="og:site_name" content="Українська правда"/>
    <meta property="article:published_time" content="2019-11-10T13:06:58+00:00"/>
    <meta property="og:title" content="Ще 30 депутатів фракції &quot;Слуга народу&quot; стали членами партії"/>
    <meta property="og:description" content="Фракція “Слуга народу” у Верховній Раді поповниться ще тридцятьма членами однойменної партії."/>
  </head>
  <body>
    <article>
      <h1>Ще 30 депутатів фракції "Слуга народу" стали членами партії</h1>
      <address>
        <time datetime="2019-11-10T13:06:58+00:00">10 Nov 2019, 13:06</time>
      </address>
      <p>Фракція "Слуга народу" у Верховній Раді поповниться ще тридцятьма членами однойменної партії.</p>
      <p><b>Джерело</b>: глава партії "Слуга народу" і перший заступник глави фракції Олександр Корнієнко після з'їзду партії в неділю в Києві, повідомляє "<a href="https://interfax.com.ua/">Інтерфакс-Україна</a>"</p>
      <p><b>Пряма мова</b> Корнієнка: "У нас (у фракції - ІФ) в сумі не більше сорока членів партії було. Зараз ми ще тридцять приймемо – вже буде 70, і так поступово будемо підтягувати".</p>
      <p><b>Деталі</b>: Він також зазначив, що не всі народні депутати однойменної фракції хочуть бути членами партії. "І це теж нормальна позиція", – вважає Корнієнко.</p>
      <p>Як передає кореспондент агентства, на з'їзді партії "Слуга народу" в неділю офіційно оголосили про вступ до партії 27 нових членів, серед них голова однойменної фракції Верховної Ради Давид Арахамія, члени фракції Мар'яна Безугла, Олександр Дубинський, Євген Кравчук, Микола Тищенко.</p>
      <p>"Джокер Джокер Джокерович – почетный член и по нечетным тоже", - закінчив перерахування тих, хто вступив у партію, головуючий на з'їзді Корнієнко.</p>
      <p>У коментарі журналістам він також повідомив, що в понеділок депутати можуть розглянути питання про <b>накладення санкцій на свого колегу, главу парламентського комітету у закордонних справах Богдана Яременка</b>, який став фігурантом секс-скандалу.</p>
      <p>"Я думаю, що завтра на фракції будуть розглядати порядок денний на тиждень і, можливо, ситуацію з Богданом Яременком", - заявив Корнієнко.</p>
      <p>Він додав, що щодо інших депутатів "Слуги народу", вчинки яких також викликали обурення в суспільстві, зокрема поява парламентарія-мажоритарника із Запоріжжя Євгена Шевченка в ефірі російського телебачення, рішення фракцією поки не приймалося.</p>
      <p>Парламентська фракція "Слуга народу" налічує 252 народних депутати.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/10/7231537/"/>
        <a href="https://www.pravda.com.ua/news/2019/11/10/7231535/"/>
        <a href="https://www.pravda.com.ua/news/2019/11/10/7231532/"/>
      </related>
    </article>
  </body>
</html>