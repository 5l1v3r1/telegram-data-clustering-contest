<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/president-Iran-troballa-jaciment-petrolifer_0_2341565934.html"/>
    <meta property="og:site_name" content="Ara.cat"/>
    <meta property="article:published_time" content="2019-11-10T13:49:13+00:00"/>
    <meta property="og:title" content="El president de l'Iran anuncia la troballa d'un nou jaciment petrolífer al país"/>
    <meta property="og:description" content="Amb 53.000 milions de barrils, segons els primers càlculs, el país augmentaria un terç les seves reserves"/>
  </head>
  <body>
    <article>
      <h1>El president de l'Iran anuncia la troballa d'un nou jaciment petrolífer al país</h1>
      <h2>Amb 53.000 milions de barrils, segons els primers càlculs, el país augmentaria un terç les seves reserves</h2>
      <address>
        <time datetime="2019-11-10T13:49:13+00:00">10 Nov 2019, 13:49</time>
      </address>
      <p>L'Iran ha trobat un nou jaciment petrolífer al seu territori, d'on es calcula que es podran extreure uns 53.000 milions de barrils de cru. Aquesta quantitat permetria augmentar gairebé un terç les reserves del país. El president iranià, Hassan Rouhani, ha fet l'anunci aquest diumenge en un discurs davant de milers de persones a la ciutat meridional de Yezd.</p>
      <p>El nou jaciment petrolífer és a la província del Khuzestan, al sud-oest de l'Iran; té una superfície d'uns 2.400 quilòmetres quadrats i una profunditat d'uns 80 metres, segons detalla la web de la presidència iraniana.</p>
      <p>"Els Estats Units han de saber que l'Iran és un país ric i que, malgrat les cruels sancions, els treballadors i enginyers iranians han descobert un nou camp petrolífer", ha dit el mandatari amb to triomfal. El govern nord-americà va tornar a imposar sancions a l'Iran l'any passat, incloent-hi el sector petrolier, després de retirar-se de manera unilateral de l'acord nuclear signat el 2015 entre Teheran i cinc potències mundials.</p>
      <p>Les exportacions de petroli de l'Iran arribaven als 2,5 milions de barrils diaris abans de les sancions, però actualment s'han reduït dràsticament, tot i que les estadístiques d'exportació es mantenen ara en total secret. A causa de la gran dependència de l'Iran en el petroli, les sancions nord-americanes afecten seriosament l'economia iraniana i aquest any es preveu que experimenti una davallada del 9,5%, segons el Fons Monetari Internacional.</p>
      <p>Rouhani, en canvi, ha intentat transmetre un missatge d'optimisme i ha declarat que "les xifres econòmiques indiquen que les condicions milloren des de l'abril passat malgrat la creixent pressió dels enemics". Per exemple, el president iranià ha destacat l'augment de les exportacions d'altres productes que no són el petroli. "L'any passat el poble iranià vivia en condicions difícils a causa de la pressió econòmica dels enemics, però la seva resistència, unitat i esforç han decebut els Estats Units", ha afegit.</p>
      <p>L'Iran disposa d'una de les principals reserves d'hidrocarburs del món –tant de petroli com de gas–, però les sancions i la falta d'inversions estrangeres han dificultat el ple desenvolupament del sector.</p>
    </article>
  </body>
</html>