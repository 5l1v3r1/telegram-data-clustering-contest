<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/10/news/firenze_coperta_con_la_vernice_la_targa_per_idy_diene-240761010/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T13:12:00+00:00"/>
    <meta property="og:title" content="Firenze, coperta con la vernice la targa per Idy Diene"/>
    <meta property="og:description" content="Nella notte è stata verniciata di nero. L'annuncio di Facebook"/>
  </head>
  <body>
    <article>
      <h1>Firenze, coperta con la vernice la targa per Idy Diene</h1>
      <h2>Nella notte è stata verniciata di nero. L'annuncio di Facebook</h2>
      <address>
        <time datetime="2019-11-10T13:12:00+00:00">10 Nov 2019, 13:12</time>
      </address>
      <p>La targa apposta in memoria di Idy Diene nella notte è stata coperta con della vernice nera. Idy, senegalese, aveva 53 anni quando il <a href="https://firenze.repubblica.it/cronaca/2018/03/05/news/firenze_spari_a_ponte_alla_vittoria-190497773/">5 marzo 2018 fu ucciso a Firenze </a>con sei colpi di pistola. La targa gli era stata dedicata dalle cittadine e dai cittadini antirazzisti e affissa sul Ponte Vespucci, nel punto in cui Idy aveva trovato la morte, e diceva così: "a IDY DIENE assassinato da mano razzista, 5 marzo 2018". A darne notizia su facebook è stata Daniela Chironi, ex candidata al consiglio comunale con Firenze Città Aperta, che sul suo profilo scrive: "L'avete vandalizzata? Noi la rimetteremo!". Ad uccidere Idy Diene era stato l'ex tipografo Roberto Pirrone, condannato a <a href="https://firenze.repubblica.it/cronaca/2019/09/11/news/omicidio_idy_diene_condannato_a_30_anni_l_ex_tipografo_pirrone-235752620/">30 anni </a>di reclusione nel processo svoltosi con rito abbreviato davanti alla corte di assise di Appello di Firenze. In primo grado l'uomo era stato <a href="https://firenze.repubblica.it/cronaca/2019/01/07/news/firenze_omicidio_idy_diene_pirrone_condannato_a_16_anni-216017164/">condannato</a> a 16 anni sempre in abbreviato. Nella sentenza di secondo grado la corte d'appello ha riconosciuto l'aggravante dei futili motivi nei confronti dell'imputato, presente in aula, che una perizia aveva riconosciuto capace di intendere.<br/><br/>"Quanto accaduto è una assoluta vergogna. Siamo vicini ai familiari, a quanti hanno voluto bene a Idy ed a tutta la comunità senegalese. Le cronache di questi giorni ci raccontano di simili gesti di matrice razzista e fascista in molte città - così la Cgil in una nota -  Non sappiamo se c'è una regia o se sono eventi singoli - aggiunge il sindacato in una nota -. Quel che è certo è che serve una risposta ferma di tutte le forze democratiche a partire dalle istituzioni a cui chiediamo per l'ennesima volta di chiudere le centrali fasciste che stanno inquinando le nostre città da ormai troppo tempo. Occorre rilanciare una battaglia a viso aperto per i diritti di cittadinanza e l'accoglienza".<br/><br/>"Un gesto meschino e vergognoso che condanniamo con forza. A Firenze nessuno ha il diritto di imbrattare la memoria. Quella targa è stata messa per ricordare un evento tragico che ha sconvolto la nostra città e la metteremo di nuovo, perché resti vivo il ricordo di Idy Diene" ha aggiunto il sindaco Dario Nardella.<br/><br/>Intitolare un tratto del ponte Vespucci a Idy Diene, l'immediato ripristino della targa a lui dedicata e non concedere il suolo pubblico a organizzazioni che si rifanno ai principi del fascismo ubicate nel territorio fiorentino. Sono alcune delle richieste avanzate da Arci, Anpi, Cgil e Libertà e Giustizia Firenze.<br/>"Questa mattina Firenze si è svegliata con un brutto colpo al proprio animo democratico, solidale e antirazzista, un colpo inaccettabile - sottolineano le sigle in una nota -. Il clima di tensione che l'estrema destra, fascista e razzista, sta diffondendo nelle nostre città ormai da tempo non è più tollerabile. In pochissimi giorni Roma, Verona e Firenze sono state colpite da una serie di gesti chiaramente riconducibili a movimenti e pensieri di stampo fascista. Bisogna poi aggiungere le minacce e le offese ricevute da una cittadina onoraria di Firenze, la senatrice Liliana Segre. La misura è colma".<br/><br/>Arci, Anpi, Cgil e Libertà e Giustizia Firenze chiedono al sindaco e alla Giunta comunale "di intraprendere rapidamente alcune misure concrete, che ribadiscano con forza il posizionamento antifascista, democratico e antirazzista della nostra città" e invitano "tutta la Firenze antifascista a prendere posizione e a fare sentire la propria voce attraverso ogni canale disponibile oltre a partecipare con forza alle iniziative che verranno organizzate nei prossimi giorni, e a quelle che si terranno venerdì 13 dicembre per il nono anniversario della strage di piazza Dalmazia".<br/><br/> </p>
    </article>
  </body>
</html>