<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/what-a-big-man-pak-foreign-minister-recalls-meeting-manmohan-singh-in-90s.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T13:54:00+00:00"/>
    <meta property="og:title" content="'എത്ര വലിയ മനുഷ്യന്‍'; മന്‍മോഹന്‍ സിങ്ങിനെ അടുത്തിരുത്തി 90-കളിലെ അനുഭവം പങ്കുവെച്ച് പാക് വിദേശകാര്യമന്ത്രി"/>
    <meta property="og:description" content="Manmohan Singh India ന്യൂദല്‍ഹി: മുന്‍ പ്രധാനമന്ത്രി മന്‍മോഹന്‍ സിങ്ങിന്റെ വിനയത്തെ പ്രശംസിച്ച് പാക്കിസ്ഥാന്‍ വിദേശകാര്യമന്ത്രി ഷാ മെഹ്മൂദ് ഖുറേഷി. കര്‍ത്താര്‍പൂര്‍ ഇടനാഴ"/>
  </head>
  <body>
    <article>
      <h1>'എത്ര വലിയ മനുഷ്യന്‍'; മന്‍മോഹന്‍ സിങ്ങിനെ അടുത്തിരുത്തി 90-കളിലെ അനുഭവം പങ്കുവെച്ച് പാക് വിദേശകാര്യമന്ത്രി</h1>
      <address><time datetime="2019-11-10T13:54:00+00:00">10 Nov 2019, 13:54</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: മുന്‍ പ്രധാനമന്ത്രി മന്‍മോഹന്‍ സിങ്ങിന്റെ വിനയത്തെ പ്രശംസിച്ച് പാക്കിസ്ഥാന്‍ വിദേശകാര്യമന്ത്രി ഷാ മെഹ്മൂദ് ഖുറേഷി. കര്‍ത്താര്‍പൂര്‍ ഇടനാഴിയുടെ ഉദ്ഘാടന ചടങ്ങിന്റെ ഭാഗമായി മന്‍മോഹന്‍ സിങ്ങിനെ കണ്ടുമുട്ടിയപ്പോഴായിരുന്നു 1990 കളില്‍ സിങ്ങുമായി നടത്തിയ കൂടിക്കാഴ്ച ഓര്‍മ്മിച്ച് മന്ത്രി രംഗത്തെത്തിയത്.</p>
      <p>തന്റെ അരികില്‍ ഇരുന്ന മന്‍മോഹന്‍ സിങ്ങിനെ അഭിസംബോധന ചെയ്തുകൊണ്ട് മാധ്യമപ്രവര്‍ത്തകരോട് സംസാരിച്ച ഷാ മെഹ്മൂദ് ഖുറേഷി 90കളില്‍ മുന്‍ ഇന്ത്യന്‍ പ്രധാനമന്ത്രിയെ കണ്ട സന്ദര്‍ഭത്തെ കുറിച്ച് വാചാലനാവുകയായിരുന്നു..</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>മന്‍മോഹന്‍ സിങ്ങിന്റെ വീട് സന്ദര്‍ശിച്ചപ്പോഴുള്ള അനുഭവമായിരുന്നു അദ്ദേഹം പങ്കുവെച്ചത്. അന്ന് സിങ്ങിന്റെ ഭാര്യ ഉണ്ടാക്കിയ ചായ താന്‍ കുടിച്ചെന്നും മന്‍മോഹന്‍ സിങ് തന്നെയായിരുന്നു അന്ന് തനിക്കായി ചായ കൊണ്ടുവന്ന് തന്നതെന്നും ഖുറേഷി പറഞ്ഞു.</p>
      <figure>
        <iframe data-src="https://twitter.com/nailainayat/status/1193200275106009088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>”ഞാന്‍ നിങ്ങളുടെ വീട് സന്ദര്‍ശിച്ചു. ബീഗം അന്ന് എനിക്കായി ചായ ഉണ്ടാക്കി. മന്‍മോഹന്‍ സിങ് തന്നെ ആ ചായ എനിക്ക് കൊണ്ടുവന്നു തന്നു. തിരിച്ച് നാട്ടിലെത്തിയ ഞാന്‍ ഈ കഥ എന്റെ ജനങ്ങളോട് വിവരിച്ചു. എത്ര വലിയ മനുഷ്യന്‍”- എന്നായിരുന്നു ഖുറേഷിയുടെ വാക്കുകള്‍.</p>
      <related>
        <a href="https://www.doolnews.com/thomas-issac-against-advani-babri-masjid-demolition-case822.html?utm_source=doolnews&amp;utm_medium=related"/>
      </related>
      <p>കര്‍ത്താര്‍പൂരിലെ ഗുരുദ്വാര ദര്‍ബാര്‍ സാഹിബില്‍ ശനിയാഴ്ച പ്രാര്‍ത്ഥന നടത്താനുള്ള ഇന്ത്യന്‍ പ്രതിനിധി സംഘത്തിന്റെ ഭാഗമായിരുന്നു മന്‍മോഹന്‍ സിങ്ങും ഭാര്യ ഗുര്‍ഷരണ്‍ കൗറും.</p>
      <p>പാകിസ്ഥാന്‍ പട്ടണമായ നരോവാലില്‍ സിഖ് മതക്കാരുടെ ഏറ്റവും പുണ്യ ആരാധനാലം സന്ദര്‍ശിക്കാന്‍ ഇന്ത്യന്‍ തീര്‍ഥാടകര്‍ക്ക് സൗകര്യമൊരുക്കുന്ന കര്‍ത്താര്‍പൂര്‍ ഇടനാഴി പ്രധാനമന്ത്രി ഇമ്രാന്‍ ഖാന്‍ ശനിയാഴ്ച തുറന്നുകൊടുത്തിരുന്നു.</p>
      <p>ഇടനാഴി തുറന്ന ശേഷം 562 ഓളം ഇന്ത്യന്‍ തീര്‍ഥാടകര്‍ കര്‍ത്താര്‍പൂരിലെ ഗുരുദ്വാര ദര്‍ബാര്‍ സാഹിബില്‍ പ്രാര്‍ത്ഥന നടത്തിയിരുന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഉദ്ഘാടന ചടങ്ങ് സന്ദര്‍ശിക്കാന്‍ പ്രതിനിധി സംഘത്തിന്റെ ഭാഗമായി പഞ്ചാബ് മുഖ്യമന്ത്രി അമരീന്ദര്‍ സിംഗ്, കേന്ദ്രമന്ത്രിമാരായ ഹര്‍ദീപ് പുരി, സോം പ്രകാശ് എന്നിവരും പങ്കെടുത്തിരുന്നു.</p>
      <p>മുന്‍ പഞ്ചാബ് മുഖ്യമന്ത്രി പ്രകാശ് സിംഗ് ബാദല്‍, അദ്ദേഹത്തിന്റെ മകനും ശിരോമണി അകാലിദള്‍ നേതാവുമായ സുഖ്ബീര്‍ സിംഗ് ബാദല്‍, മരുമകളും കേന്ദ്രമന്ത്രിയുമായ ഹര്‍സിമ്രത് കൗര്‍ ബാദല്‍ എന്നിവരും പ്രതിനിധി സംഘത്തില്‍ ഉണ്ടായിരുന്നു.</p>
      <p>കര്‍ത്താര്‍പൂര്‍ സാഹിബ് ഇടനാഴി വിഷയത്തില്‍ ഇന്ത്യയുടെ വികാരത്തെ മാനിച്ചതിന് പ്രധാനമന്ത്രി നരേന്ദ്ര മോദി പാക് പ്രധാനമന്ത്രി ഇമ്രാന്‍ ഖാന് നന്ദി പറഞ്ഞിരുന്നു.</p>
      <figure>
        <iframe src="https://www.youtube.com/embed/9OUbs66OduM" width="560" height="315" data-service="Youtube" scrolling="no"/>
      </figure>
    </article>
  </body>
</html>