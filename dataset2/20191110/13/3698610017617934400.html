<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/svitoviy-bank-vvazhaye-scho-dlya-provedennya-zemelnoyi-reformi-potribni-pravovi-zapobizhniki-dlya-unemozhlivlennya-koncentraciyi-zemel-328955_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T13:27:00+00:00"/>
    <meta property="og:title" content="Світовий банк вважає, що для проведення земельної реформи потрібні правові запобіжники для унеможливлення концентрації земель"/>
    <meta property="og:description" content="Найважливіші з них пов'язані із доступом до даних і прозорістю цих даних."/>
  </head>
  <body>
    <article>
      <h1>Світовий банк вважає, що для проведення земельної реформи потрібні правові запобіжники для унеможливлення концентрації земель</h1>
      <h2>Найважливіші з них пов'язані із доступом до даних і прозорістю цих даних.</h2>
      <address>
        <time datetime="2019-11-10T13:27:00+00:00">10 Nov 2019, 13:27</time>
      </address>
      <p>Що потрібно для того, щоб земельна реформа була проведена правильно? Звичайно основна пересторога — це те, що землю купуватиме лише обмежена кількість людей, і це призведе до великих концентрацій земельних банків. Для того, щоб цього не відбулося, дуже важливо, щоб, крім закону, який власне скасує мораторій на продаж землі, були створені інші нормативно-правові запобіжники, які унеможливили б концентрацію земель.</p>
      <p>Про це у інтерв'ю для <a href="https://dt.ua/">DT.UA</a> заявила Сату Кахконен – директорка Світового банку у справах України, Білорусі та Молдови. За її словами, перелік цих запобіжників є, і він дуже довгий. Але найважливіші з них пов'язані із доступом до даних і прозорістю цих даних.</p>
      <p>"Відкритий доступ до земельного кадастру та його прозорість, відкриті дані щодо цін, відкриті відомості щодо показників сільськогосподарських підприємств і їхніх власників", — зазначає директорка представництва СБ.</p>
      <p>Також, на її думку, ці запобіжні механізми передбачають створення інституту земельного омбудсмена, який забезпечував би захист прав землевласників і протидіяв би рейдерству.</p>
      <p>Є багато заходів, які мають бути втілені для того, щоб ця реформа нормально спрацювала, і зараз уряд працює саме над цим, вважають у Світовому банку.</p>
      <p>"Крім того, є ще одна вкрай важлива сфера — кредитування під купівлю землі. Банківський сектор готовий до відкриття земельного ринку, для нього це новий і привабливий ринок. Та зрозуміло, що комерційні банки будуть орієнтуватися на роботу із великими та середніми агропромисловими компаніями, а не на дрібних фермерів. Власне дрібні фермері — це найбільш вразлива група позичальників, яким і хоче допомогти Світовий банк, аби вони дійсно змогли скористатися повною мірою тими можливостями, які отримають після відкриття ринку сільськогосподарських земель", — підкреслює Сату Кахконен.</p>
      <p>За її словами, Світовий банк обговорював з урядом різні варіанти того, як забезпечити малим фермерам доступ до кредитів, серед іншого обговорювалася схема часткового гарантування кредитів, що зменшить їх кредитний ризик для банків і стимулюватиме їх зацікавленість у кредитуванні і дрібних фермерів також.</p>
      <p>Детальніше про проблеми української економіки читайте в статті Юлії Самаєвої "<a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html"><b>Сату Кахконен: "Держава повинна гарантувати бізнесу невтручання у його роботу"</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>