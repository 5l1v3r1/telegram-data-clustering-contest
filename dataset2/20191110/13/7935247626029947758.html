<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/tam-2-bin-400-yillik-fabrikada-korunuyor-214702h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T13:33:25+00:00"/>
    <meta property="og:title" content="Tam 2 bin 400 yıllık! Fabrikada korunuyor..."/>
    <meta property="og:description" content="Gemlik'teki eski madeni yağ fabrikasının kazı çalışmalarında ortaya çıkarılan 2 bin 400 yıllık mezar odası, 55 yıldır muhafaza ediliyor."/>
  </head>
  <body>
    <article>
      <h1>Tam 2 bin 400 yıllık! Fabrikada korunuyor...</h1>
      <h2>Gemlik'teki eski madeni yağ fabrikasının kazı çalışmalarında ortaya çıkarılan 2 bin 400 yıllık mezar odası, 55 yıldır muhafaza ediliyor.</h2>
      <address>
        <time datetime="2019-11-10T13:33:25+00:00">10 Nov 2019, 13:33</time>
      </address>
      <p>Gemlik'te 1964 yılında madeni yağ fabrikası için yapılan kazı esnasında tarihi kalıntılara rastlandı. Yapılan incelemede yapının 2 bin 400 yıllık mezar odası olduğu belirlendi. Bulunan taş ve sütun parçaları, fabrikanın denize bakan yönünde orijinaline uygun şekilde birleştirildi. Fabrika yetkilileri de mezar odasını bulunduğu yerde korumaya devam ediyor.</p>
      <p>
        <b>ARKEOLOGLAR 2 BİN 400 YIL OLARAK TARİHLEDİ...</b>
      </p>
      <p>1964 yılında, Gemlik'e gelen arkeolog ekibi tarafından fabrikada bulunan mezar odasının milattan önce 4'üncü yüzyıl olarak tarihlendiği belirtildi. 2019 yılının mayıs ayında yapılan incelemede ise mezar odasında bulunan taşların, Marmara Adası'nda bulunan mermerlerden yapıldığı tespit edildi. Arkeolog Gözde Kıraner ve Koray Taşdemir ile mimar Ebru Aydoğdu Kaya tarafından yapılan incelemenin ardından hazırlanan raporda, 2 metre yüksekliğindeki duvarın örgü işçiliğiyle oluşturulduğuna yer verildi. Duvar odasının ve kapısının kırık olmasına rağmen, uygun şekilde yapıştırıldığına vurgu yapılan raporda, mezar odasının oldukça iyi durumda olduğu belirlendi.</p>
      <p>
        <b>BELEDİYE MECLİSİ İNCELEDİ...</b>
      </p>
      <p>Gemlik Belediye Meclisi, firmada muhafaza edilen mezarla ilgili 1/1000'lik imar planlarında yeni çalışma başlattı. Gemlik Belediyesi Tarım, Balıkçılık ve Turizm Komisyonu, imar planlarında mezar odasını 'Mezar Odası Koruma Alanı' olarak belirledi. Konunun bir sonraki Gemlik Belediye Meclis toplantısında görüşüleceği belirtildi.</p>
    </article>
  </body>
</html>