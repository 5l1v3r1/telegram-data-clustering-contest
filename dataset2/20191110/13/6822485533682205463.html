<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819103.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T13:59:00+00:00"/>
    <meta property="og:title" content="تصویب یک فوریت طرح بومی گزینی در استخدام‌های دولتی"/>
    <meta property="og:description" content="به گزارش تسنیم، بررسی فوریت طرح اصلاح ماده 44 قانون مدیریت خدمات کشوری  درباره بومی گزینی در استخدام های دولتی  در دستورکار امروز (یکشنبه 19 آبان) نمایندگان در جلسه علنی قرار داشت."/>
  </head>
  <body>
    <article>
      <h1>تصویب یک فوریت طرح بومی گزینی در استخدام‌های دولتی</h1>
      <address>
        <time datetime="2019-11-10T13:59:00+00:00">10 Nov 2019, 13:59</time>
      </address>
      <p>نمایندگان مردم در مجلس یک فوریت طرح اصلاح ماده ۴۴ قانون مدیریت خدمات کشوری در استخدام های دولتی را تصویب کردند.</p>
      <p>به گزارش تسنیم، بررسی فوریت طرح اصلاح ماده 44 قانون مدیریت خدمات کشوری  درباره بومی گزینی در استخدام های دولتی  در دستورکار امروز (یکشنبه 19 آبان) نمایندگان در جلسه علنی قرار داشت.</p>
      <p>‌‌نمایندگان پس از مخالفت با دوفوریت طرح اصلاح ماده 44 قانون مدیریت خدمات کشوری با 131 رأی موافق، 27 رأی مخالف و 4 رأی ممتنع از مجموع 208 نماینده حاضر در صحن با یک فوریت طرح مذکور موافقت کردند.</p>
      <p>محمدمهدی مفتح نماینده تویسرکان به عنوان طراح این طرح، گفت: اولویت اشتغال و استخدام بومی ها در استخدامات دولتی باید مدنظر قرار بگیرد، اخیرا دو استخدام دولتی ابلاغ شده تا افراد واجد شرایط پس از طی مراحل استخدام شوند اما برخلاف آگهی های قبلی بومی ها در این استخدام اولویت نداشته و این موضوع را در حوزه شهر تویسرکان پیگیری کرده‌ام.</p>
      <p>وی با بیان اینکه دیوان عدالت اداری با ذکر شرط بومی گزینی برای استخدام های دولتی مخالفت کرده است، تصریح کرد: این چند سطر که به صورت کارشناسانه نوشته شده و نواقص آن در کمیسیون اصلاح می شود، اشکالات موجود در زمینه بومی گزینی در استخدام های دولتی را از بین می‌برد.</p>
      <p>نماینده مردم تویسرکان در مجلس با بیان اینکه با توجه به استخدام های دولتی پیش رو در صورت عدم تصویب طرح فرصت جذب بومی ها از بین می رود، افزود: با جذب نیروهای غیربومی فرد استخدام شده از فردای استخدام به دنبال انتقال به شهر خود است.با جذب افراد غیربومی جوانان تحصیلکرده شهرها امکان استفاده از فرصت به دست آمده را از دست می‌دهند و سرخورده می‌شوند.</p>
      <p>مفتح با تاکید بر اینکه یکی از مهم ترین ارکان، ارائه خدمات، کارمند و نیروی انسانی است، گفت:زمانی که کارمند بومی نباشد به دلیل گرفتاری های شخصی امکان انجام امور را ندارد. امیدواریم استخدام ها براساس اولویت ها و بومی گزینی صورت بگیرد.</p>
    </article>
  </body>
</html>