<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/calisan-anneyebelgeli-bakici-destegi-214690h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T13:00:22+00:00"/>
    <meta property="og:title" content="Çalışan anneye belgeli bakıcı desteği"/>
    <meta property="og:description" content="Kadın istihdamı konusunda yeni bir proje daha hayata geçiyor."/>
  </head>
  <body>
    <article>
      <h1>Çalışan anneye belgeli bakıcı desteği</h1>
      <h2>Kadın istihdamı konusunda yeni bir proje daha hayata geçiyor.</h2>
      <address>
        <time datetime="2019-11-10T13:00:22+00:00">10 Nov 2019, 13:00</time>
      </address>
      <p>Bakan Selçuk, ‘'Çalışan anne desteği kapsamında aylık yaklaşık bin 300 lira, engelli çocuğu olan annelere ise aylık bin 625 lira mali destek sağlanacak. Destek anneler üzerinden belgeli bakıcılara aktarılacak'' dedi.</p>
      <p>Sosyal Güvenlik Kurumu (SGK) tarafından yürütülen Avrupa Birliği (AB) destekli projeyle 0-24 aylık çocuk sahibi sigortalı 3 bin 700 anneye, bakıcıya aktarılmak üzere her ay yaklaşık bin 300 lira destek sağlanacak.</p>
      <p>Aile, Çalışma ve Sosyal Hizmetler Bakanı Zehra Zümrüt Selçuk, ‘Eğitimli Çocuk Bakıcılarının Teşviki Yoluyla Kayıtlı Kadın İstihdamının Desteklenmesi Projesi'ni hayata geçireceklerini söyledi. Ankara, İstanbul ve İzmir'de uygulanacak projeyle hem sigortalı çalışan annelere hem de belge sahibi olan çocuk bakıcısı kadınlara mali destek vereceklerini ifade eden Selçuk, şöyle devam etti: ‘'Projemize, Ankara, İstanbul ve İzmir'de çocuğuyla birlikte ikamet eden, sigortalı işçi statüsünde tam zamanlı çalışan, 0-24 aylık çocuğu olan ve 0-36 ay çocuk bakımını kapsayan eğitim aldığını diplomayla veya İŞKUR, Mesleki Yeterlilik Kurumu ya da Milli Eğitim Bakanlığı (MEB) onaylı sertifikayla ispatlayan bakıcı istihdam eden anneler başvurabilecek. Çalışan anne desteği kapsamında aylık yaklaşık bin 300 lira (200 Euro), engelli çocuğu olan annelere ise aylık bin 625 lira (250 Euro) civarında mali destek sağlanacak. Bu destek anneler üzerinden belgeli bakıcılara aktarılacak. Proje desteği 3 yıl devam edecek.''</p>
      <p>
        <b>TOPLAM 160 MİLYON TL </b>
      </p>
      <p>Proje kapsamında ayrıca Ankara, İstanbul ve İzmir'de ikamet eden ve MEB onaylı 0-36 ay çocuk bakımı kursunu tamamlayan 6 bin kadına tek seferlik yaklaşık bin 300 lira (200 Euro) civarında mali destek sağlanacağını da dile getiren Bakan Selçuk, projede faydalanıcılara sağlanacak mali yardımın toplamda 160 milyon lirayı bulacağına işaret etti. Selçuk, çocuk bakıcılarına sağlayacakları destekle sigortalı ve eğitimli çocuk bakıcılığını teşvik etmeyi amaçladıklarına vurgu yaptı.</p>
      <p>
        <b>BAŞVURULAR 13 KASIM'DA BAŞLIYOR</b>
      </p>
      <p>Zehra Zümrüt Selçuk,  başvuru süreciyle ilgili de bilgi vererek, ‘'Sloganı 'Sigortalı çalış, sigortalı eğitimli bakıcı çalıştır' olan projemize başvurular internet üzerinden (www.sgkegitimlibakici.org) e-devlet şifresi ile yapılabilecek. Ön kayıtlar 13 Kasım Çarşamba saat 14.00'da alınmaya başlanacak. Kesin kayıtlar ise 26 Kasım Salı alınacak'' ifadelerini kullandı.</p>
    </article>
  </body>
</html>