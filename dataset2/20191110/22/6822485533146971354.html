<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819194.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T22:14:00+00:00"/>
    <meta property="og:title" content="روحانی: هرجا بتوانیم با مذاکره مشکل مردم را حل کنیم یک ثانیه صبر نخواهم کرد"/>
    <meta property="og:description" content="به گزارش ایسنا، حجت‌الاسلام والمسلمین دکتر حسن روحانی یکشنبه شب در جلسه شورای اداری و توسعه استان یزد، ایمان، آموختن علم و دانش ، کار و اخلاق را از آموزه‌ها و دستورهای پیامبر عظیم الشأن اسلام(ص)  به مسلمانان خواند و گفت: در یک مقطعی از تاریخ غربی‌ها علوم و دانش اسلامی را از ما گرفتند و به واسطه آن به تاخت و تاز پرداختند، اما معتقدم امروز با وجود جوانان تحصیلکرده می‌توانیم عقب‌ماندگی‌های خودمان را در این زمینه جبران کنیم."/>
  </head>
  <body>
    <article>
      <h1>روحانی: هرجا بتوانیم با مذاکره مشکل مردم را حل کنیم یک ثانیه صبر نخواهم کرد</h1>
      <address>
        <time datetime="2019-11-10T22:14:00+00:00">10 Nov 2019, 22:14</time>
      </address>
      <p>رئیس جمهور، ایجاد شغل برای جوانان کشور را خدمتی بزرگ و ارزشمند دانست و با تاکید بر اینکه بهترین راه اشتغال، اقتصاد دانش بنیان است، به افتتاح طرحهای بزرگ در استان یزد اشاره کرد و اظهارداشت:تولید تمام خطوط نفت و گاز مورد نیازمان توسط دانشمندان ایرانی، عزت کشور است.</p>
      <p>به گزارش ایسنا، حجت‌الاسلام والمسلمین دکتر حسن روحانی یکشنبه شب در جلسه شورای اداری و توسعه استان یزد، ایمان، آموختن علم و دانش ، کار و اخلاق را از آموزه‌ها و دستورهای پیامبر عظیم الشأن اسلام(ص)  به مسلمانان خواند و گفت: در یک مقطعی از تاریخ غربی‌ها علوم و دانش اسلامی را از ما گرفتند و به واسطه آن به تاخت و تاز پرداختند، اما معتقدم امروز با وجود جوانان تحصیلکرده می‌توانیم عقب‌ماندگی‌های خودمان را در این زمینه جبران کنیم.</p>
      <p>رئیس جمهور با قدردانی از حضور باشکوه مردم یزد در استقبال از خادمان خود در دولت، اظهار داشت: مردم خونگرم و مهربان استان و بویژه شهر یزد با حضور باشکوه خود در مراسم استقبال بر خادمان کوچک خود در مجموعه دولت منت گذاشتند و از همه مردم استان تشکر و قدردانی می‌کنم.</p>
      <p>وی گفت: اینکه استان یزد از استاندار فعال و جوانی برخوردار شده که بسیار پرتلاش بوده و نسبت به مسایل استان کاملاً اشراف دارد، بسیار جای خرسندی است و امام جمعه یزد نیز که سابقه دوستی ۵۵ ساله با ایشان دارم از نیروهای فعال در زمینه علم و دانش و ترویج اخلاق و خدمات عمومی در جامعه هستند و این همه سرمایه‌های خوبی برای استان محسوب می‌شود.</p>
      <p>دکتر روحانی در ادامه با گرامیداشت میلاد با سعادت پیامبر اسلام(ص)، با اشاره به خدمات ایشان به جامعه و مردم، اظهار داشت: پیامبر(ص) در قدم اول ایمان را برای مردم به ارمغان آورده و درهای آسمان را به روی مردم گشود و جهان‌بینی بزرگی به مردم که چشم امیدشان به ساخته دستشان به نام بت بود، عنایت کرد و آنها را از بت‌ها رهانید و به آسمان متصل کرد و ایمان واقعی را در دل مردم زنده کرد و این کار، بزرگترین و مهم‌ترین رسالت پیامبر(ص) به عنوان اشرف مخلوقات بود.</p>
      <p>رئیس جمهور با بیان اینکه پیامبر همچنین بر آموختن علم و دانش تأکید داشتند، گفت:‌ پیامبر(ص) فرمود که علم و دانش را در هر کجا که هست بیاموزید و تأکید داشت که کسی که در راه دانش قدم برمی‌دارد، پا روی بال فرشتگان می‌گذارد و در پیشگاه خداوند عزیز است.</p>
      <p>دکتر روحانی با تأکید بر اینکه علم و دانش کلید همه پیشرفت‌ها محسوب می‌شود، اظهار داشت: به واسطه علم و دانش، تحولات بزرگی در کشور و دنیا رقم خورده است. اینکه با آب کم، محصول خوبی برداشت می‌شود و در زمان کوتاه می‌توانیم با همدیگر ارتباط برقرار کنیم، به واسطه علم و دانش امکان‌پذیر شده است. علم و دانش به عنوان راه پیشرفت را پیامبر اسلام(ص) به انسان آموخته است او مدینه العلم بود و این درب را به روی انسان گشود و فرمود که انسان با علم می‌تواند به همه جا برسد و اگر سلطنت می‌خواهید به دنبال علم و دانش باشید.</p>
      <p>رئیس جمهور خاطر نشان کرد: میدان نفتی بزرگی که خبر آن را اعلام کردیم، به واسطه اکتشافات علمی امکان‌پذیر شده است و متخصصین کشورمان با دانش و تکنولوژی توانستند به اعماق زمین نفوذ کرده و این اکتشاف بزرگ را رقم بزنند.</p>
      <p>دکتر روحانی اضافه کرد: برای آموختن علم و دانش پایانی وجود ندارد و انسان تا پایان عمر خود دانشجو و دانش‌آموز است.</p>
      <p>رئیس جمهور حضور و افتتاح کارخانه توربین‌سازی یزد را بسیار خوشحال‌کننده دانست و گفت: اینکه تمام خطوط نفت و گاز توسط توربین‌هایی که به دست متخصصین کشورمان ساخته شده است و کشورمان را در این زمینه بی‌نیاز کرده ، بسیار افتخارانگیز و خوشحال‌کننده است و نشان‌دهنده عزت کشورمان می‌باشد. حضور در این کارخانه یکی از ساعات بسیار خوب برای من بود.</p>
      <p>دکتر روحانی افزود: مشاهده تحقیقات عظیم و توربین‌های با عظمتی که در این کارخانه از صفر تا صد به دست متخصصان کشورمان ساخته شده، پیمودن همان دانشی است که می‌تواند برای کشورمان اقتدار ایجاد کند.</p>
      <p>رئیس جمهور در ادامه سخنان خود کار و تلاش را دیگر توصیه پیامبر(ص) عنوان کرد و گفت: پیامبر(ص) به ما گفت شبانه‌روز کار کنید زیرا کسی که کار می‌کند، مجاهد است.</p>
      <p>دکتر روحانی با بیان اینکه مبارزه فقط در سنگر نیست و مجاهدت فقط در جنگ و مبارزه نیست، گفت: کسی که کار می‌کند نیز مجاهد است. کار و تلاش عیب نیست. ثروت به دست آوردن نه تنها مذموم نیست بلکه پسندیده هم است. اینکه طرحی افتتاح می‌شود و برای جوانان بیکار اشتغال ایجاد می‌کند، خدمت بزرگ و ارزشمندی است و کارآفرینان که تولید و اشتغال ایجاد کرده و نیاز بازار را تأمین می‌کنند، اگر نباشند، ما باید همه اینها را وارد کنیم. در حالی که امروز با تلاش کارآفرینان، روی پای خود ایستاده‌ایم و به جای واردات تولید می‌کنیم. امروز در فولاد تولیدکننده هستیم و صادر می‌کنیم.</p>
      <p>رئیس جمهور در همین زمینه به افتتاح کارخانه تولید آهن اسفنجی در اردکان اشاره کرد و گفت: امروز در چادرملو کارخانه تولید سالانه یک میلیون و ۵۵۰ هزار تن فولاد اسفندی افتتاح شد که کار بسیار بزرگی است که باعث خودکفایی کشور می‌شود و اشتغال ایجاد می‌کند.</p>
      <p>دکتر روحانی با بیان اینکه هیچ چیزی بدتر از بیکاری نیست، اظهار داشت: برخی فکر می‌کنند اشتغال را فقط دولت ایجاد می‌کند در صورتی که اینگونه نیست. دولت باید زیرساخت ها ، سرمایه و تسهیلات را فراهم کند، مجلس باید با وضع قانون برای ارایه تسهیلات زمینه را فراهم کند، قوه قضائیه با تأمین امنیت، امنیت اشغال را ایجاد کند و بقیه کارها دست مردم است.</p>
      <p>رئیس جمهور در ادامه به شرایط استان یزد اشاره کرد و گفت: همین استان یزد پر از استعداد و موقعیت‌های استراتژیک و راهبردی است. اگر بگوییم در این استان بیکار داریم، اینجا دیگر همه ما مقصر هستیم و همه ما باید کمک کنیم تا این گره گشوده شود.</p>
      <p>دکتر روحانی گردشگری را یکی از مهم‌ترین حوزه‌ها برای ایجاد اشتغال معرفی کرد و اظهار داشت: استان یزد ظرفیت فراوانی در حوزه گردشگری دارد که می‌توان برای ایجاد اشتغال بیشتر از آن استفاده کرد.</p>
      <p>رئیس جمهور ادامه داد: اقتصاد دانش‌بنیان بهترین راه ایجاد اشتغال است. یزد در این حوزه استعدادهای فراوانی دارد و با آغاز عملیات احداث کارخانه دانش‌بنیان در استان و راه‌اندازی این کارخانه اشتغال استان متحول می‌شود.</p>
      <p>دکتر روحانی در ادامه اخلاق را دیگر دستور مهم پیغمبر به مردم عنوان کرد و گفت: اخلاق در واقع هدف زندگی ماست. پیغمبر زندگی، انسانیت، معاشرت و سلوک با یکدیگر را به ما یاد داد.</p>
      <p>رئیس جمهور اظهار داشت: در زمان پیامبر(ص)، کفار، مسلمانان و مشرکین در کنار هم در مدینه زندگی می‌کردند. اگر پیامبر الگوی ماست باید شیوه زندگی پیامبر(ص) و زندگی مسالمت‌آمیز الگوی ما باشد.</p>
      <p>دکتر روحانی افزود: از لحاظ امنیت، آرامش و آزادی هیچ جایی از مدینه امن‌تر نبود و آن بخاطر این بود که پیامبری در آن شهر زندگی می‌کرد که این شرایط را در مدینه برای همه ایجاد کرده بود. پیامبر(ص) در بین مردم و مثل مردم خود بود. اگر ما به چنین روزی رسیدیم و به جای انتخاب خط، دایره را انتخاب کردیم که بالا و پایین و اول و آخر نداشته باشد، موفق خواهیم شد.</p>
      <p>رئیس جمهور با بیان اینکه اختلاف سلیقه و اختلاف عقیده طبیعی است و افکار یکی نیست، گفت سلمان و ابوذر هر دو صحابی و شاگرد پیامبر(ص) بودند، اما فاصله زیادی با یکدیگر داشتند و اختلاف عقیده و نظرشان فراوان بود. افکار همه ما به یک گونه نیست، اما باید با هم بسازیم و کنار هم باشیم. با اخلاق حسنه هم‌زیستی مسالمت‌آمیز در کنار هم داشته باشیم.</p>
      <p>دکتر روحانی در همین رابطه به موضوع انتخابات در کشور اشاره کرد و گفت: انتخابات فرآیند خود را طی می‌کند و از روز ثبت‌نام تا روز رأی‌گیری و انتخاب پیش می‌رود، اما انتخابات که تمام شد، باید همه چیز تمام شود، نباید آن را تا انتخاب بعدی کش بدهیم.</p>
      <p>وی افزود: فرد منتخب در انتخابات اعم از انتخابات مجلس، شورا، ریاست جمهوری و یا هر انتخابات دیگری فقط منتخب رأی دهندگانش نیست، بلکه منتخب کل ملت است و همه باید با هر عقیده و نگرشی با فرد انتخاب شده کار کنند تا زمان انتخابات بعدی فرا برسد. همه باید در مدت ۴ سال در کنار و همراه فرد منتخب باشند. همه با هم باشیم و در کنار هم متفق باشیم و اگر نظر دیگری داریم تا انتخابات بعدی صبر کنیم تا فرد مورد نظر خود را انتخاب نمائیم.</p>
      <p>رئیس جمهور با بیان اینکه بعد از انتخابات ۴ سال باید آتش‌بس اعلام شود، گفت: در زمان جاهلیت هم که همه با هم جنگ و درگیری داشتند، ۴ ماه، ماه حرام بود و جنگ تعطیل می‌شد، اما گویا در کشور ما، ماه حرام هم نداریم.</p>
      <p>دکتر روحانی با بیان اینکه پیامبر(ص) به ما درس اخلاق، تواضع، خلوص و همکاری یاد داد، گفت: پیامبر(ص) به ما گفت که به یاد و به فکر همسایه باشید. امروز با گسترش فضای مجازی و ارتباطات همه با هم همسایه هستیم و با همین تلفن همراه در دست‌مان از هزاران کیلومتر فاصله با هم ارتباط داریم. پس باید به یکدیگر احترام بگذاریم. پیغمبر راه اخلاق را به ما یاد داد، اگر ما ایمان، علم، کار و تلاش و اخلاق را کنار هم قرار دهیم، آنگاه می‌توانیم در کشور از سختی‌ها عبور کنیم.</p>
      <p>رئیس جمهور با بیان اینکه تلاش ما به عنوان دولت تسهیل کار برای شماست، گفت: ما در دولت تلاش چندساله‌ای انجام دادیم تا با یک اتحادیه اقتصادی منطقه به نام اتحادیه اوراسیا همکاری کنیم قدم اول این کار از پنجم همین ماه آبان برداشته شده و ما با ۵ کشور دیگر منطقه متصل شدیم این یعنی تحرک در تجارت و تسهیل در بازرگانی و تجارت.</p>
      <p>دکتر روحانی خاطر نشان کرد: ما باید زمینه صادرات و وام بانکی را برای سرمایه‌گذاران تسهیل کنیم و امکانات مسکن را در اختیار مردم قرار دهیم و در کنار این اقدامات با تلاش مردم است که می‌توانیم از مشکلات عبور کنیم.</p>
      <p>رئیس جمهور با بیان اینکه سخت‌ترین سال‌های بعد از انقلاب از نظر اقتصادی برای کشور سال‌های ۹۷ و ۹۸ بوده است، گفت: در مسئولیت‌های مختلفی که در کشور بعد از پیروزی انقلاب برعهده داشته‌ام، شرایط اقتصادی کشور حتی در زمان جنگ نیز تا به این حد مشکل نبوده است به طوری که امروز با مشکلات فروش نفت، همکاری‌های بانکی، بیمه و انواع مشکلات اقتصادی مواجه هستیم، اما به لطف خدا بعد از پشت سر گذاشتن یک سال سخت، توانستیم راه را باز کنیم. امروز شرایط از سال گذشته بهتر است و امید مردم بیشتر شده است هر چند که هنوز مردم با مشکلاتی در زندگی مواجه هستند.</p>
      <p>دکتر روحانی با تأکید بر اینکه با همه توان به فکر منافع عمومی مردم هستیم، تأکید کرد: البته مردم هم برای عبور از مشکلات خودشان تلاش می‌کنند. باید مقاومت کنیم، سخت‌کوش و پرتلاش باشیم، جوانان خود را باور کنیم و با دنیا هم در تعامل باشیم.</p>
      <p>رئیس جمهور افزود: کار با همسایه‌هایی همچون ترکیه، عراق، افغانستان و پاکستان و همسایه‌ها در شمال و جنوب، همان تعامل با بیرون است و راه را برای حرکت و تلاش باز کردیم.</p>
      <p>دکتر روحانی یاد آور شد: در کنار هم، با هم و به فکر هم باشیم و از سرمایه‌های ملی خود به خوبی استفاده کنیم اگر نسبت به هم مهربان باشیم، می‌توانیم از مشکلات عبور کنیم. البته بار سنگینی روی دوش ماست که شما باید ما را یاری کنید.</p>
      <p>رئیس جمهور در بخش پایانی سخنان خود در جلسه شورای اداری و توسعه استان یزد در جمع مدیران این استان تأکید کرد: هر جا بتوانیم از طریق مذاکره مشکل شما مردم را حل کنیم یا آن را کاهش دهیم من به عنوان رئیس جمهور منتخب شما یک ثانیه صبر نخواهم کرد با اینکه می‌دانم کار بسیار سختی است.</p>
      <p>دکتر روحانی اضافه کرد: همین الان هم در تماس هستیم و برای حل مشکلات صحبت می‌کنم اما هیچگاه دنبال ذلت نخواهیم رفت ما به دنبال راه‌حل با عزت هستیم. با رهنمودهای رهبر معظم انقلاب و آموزه‌های اسلام، همه در کنار هم هستیم و ان‌شاء الله پیروز خواهیم شد.</p>
    </article>
  </body>
</html>