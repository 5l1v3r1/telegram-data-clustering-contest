<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/modena/cronaca/bastiglia-incendio-1.4879993"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-10T22:40:03+00:00"/>
    <meta property="og:title" content="Bastiglia, incendio per gioco. Quattro minori nei guai"/>
    <meta property="og:description" content="Hanno bruciato fieno rischiando di dar fuoco a un casolare abbandonato. Rintracciati dai carabinieri"/>
  </head>
  <body>
    <article>
      <h1>Bastiglia, incendio per gioco. Quattro minori nei guai</h1>
      <h2>Hanno bruciato fieno rischiando di dar fuoco a un casolare abbandonato. Rintracciati dai carabinieri</h2>
      <address><time datetime="2019-11-10T22:40:03+00:00">10 Nov 2019, 22:40</time> by <a rel="author">il Resto del Carlino</a></address>
      <p>Bastiglia (Modena), 11 novembre 2019 - <b>Hanno dato fuoco ad alcuni cumuli di fieno</b>, forse per ingannare la noia, o semplicemente per stare a guardare gli effetti della loro bravata. Fortunatamente non è successo nulla di irreparabile, ma il loro comportamento non è passato inosservato e hanno dovuto dare giustificazioni ai carabinieri. Nei guai sono così finiti quattro minori del luogo. Sono inequivocabilmente loro che hanno appiccato un rogo nelle campagne di Bastiglia, vicino a un casolare abbandonato.</p>
      <p>A notare la colonna di fumo erano stati, sabato pomeriggio,<b> i carabinieri della Stazione di Bomporto,</b> in servizio esterno di vigilanza e prevenzione reati contro il patrimonio. Si sono insospettiti sapendo che quel casolare era abbandonato. Intervenuti sul posto, hanno accertato che era stato appiccato il fuoco ad alcuni cumuli di fieno, le cui fiamme si erano propagate ad un carrello in legno ed altri rifiuti presenti sotto il porticato dello stabile.</p>
      <p>I responsabili erano ancora lì. Hanno cercato di fuggire nelle campagne ma non c’è voluto molto per rintracciarli. <b>Si tratta di minorenni del luogo</b>, i quali sono stati identificati, segnalati alla Procura della Repubblica presso il Tribunale per i minorenni di Bologna ed affidati ai rispettivi genitori. Nel frattempo, il tempestivo intervento dei vigili del fuoco ha impedito che le fiamme si propagassero alla struttura (che non veniva danneggiata).</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>