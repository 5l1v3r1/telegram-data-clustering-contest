<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_11/conte-vede-merkel-serve-gestione-europea-migranti-955fc4e0-04b6-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Conte vede Merkel: «Serve gestione europea dei migranti»"/>
    <meta property="og:description" content="Il premier italiano incontra la Cancelliera a Roma: impegno comune per migranti, crescita, occupazione. Sul tavolo anche l’Ilva"/>
  </head>
  <body>
    <article>
      <h1>Conte vede Merkel: «Serve gestione europea dei migranti»</h1>
      <h2>Il premier italiano incontra la Cancelliera a Roma: impegno comune per migranti, crescita, occupazione. Sul tavolo anche l’Ilva</h2>
      <address>
        <time datetime="2019-11-10T22:00:00+00:00">10 Nov 2019, 22:00</time>
      </address>
      <p>Italia e Germania hanno un «impegno congiunto per affrontare le principali sfide che ci attendono, la migrazione, il rilancio della crescita, l’occupazione, lottare contro il cambiamento climatico, completare la governance dell’Ue, il negoziato sul bilancio, la Brexit e il tema dell’allargamento». Lo ha detto il premier Giuseppe Conte in conferenza stampa con la cancelliera Angela Merkel. Il premier ha sottolineato l’impegno comune con la Germania per fare ogni sforzo possibile per la stabilizzazione della Libia, e per gestire in ambito europeo l’emergenza migranti.</p>
      <h4>Contro le forze disgregatrici</h4>
      <p>Con la Cancelliera il presidente del Consiglio ha anche affrontato il tema dei populismi emergenti: «Con la Germania ci troviamo a condividere spesso obiettivi e modalità per raggiungerli, qualche volta non siamo convinti delle medesime soluzioni, ma dobbiamo continuare a lavorare in questa direzione, non dobbiamo aumentare l’intolleranza e le forze disgregatrici nell’Ue».</p>
      <h4>Il ruolo della Nato</h4>
      <p>Conte e Merkel hanno parlato anche della guerra in Siria, sottolineando la necessità che la Turchia svolga il suo ruolo di membro della Nato. Perché, insiste Conte, «la Nato resta per noi un pilastro della politica internazionale».</p>
      <h4>L’Ilva e i rapporti commerciali</h4>
      <p>Ultimi ma non per importanza, sono stati sottolineati i rapporti commerciali tra le due nazioni: «Le nostre relazioni bilaterali sono efficienti ed eccellenti, da sempre la Germania è il nostro primo partner commerciale», ha detto Conte, che ha parlato con la Merkel anche della crisi Ilva e della delicata trattativa con ArcelorMittal.</p>
    </article>
  </body>
</html>