<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_11/pete-doherty-arrestato-rissa-seconda-volta-48-ore-e6dc8a50-046c-11ea-afbf-a3499b3ed94d.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Pete Doherty arrestato per rissa: è la seconda volta in 48 ore"/>
    <meta property="og:description" content="Dopo essere finito in manette e rilasciato per possesso di droga il cantante ha tirato un pugno a un ragazzo di 19 anni in un bar di Saint-Germain-des-Pres a Parigi"/>
  </head>
  <body>
    <article>
      <h1>Pete Doherty arrestato per rissa: è la seconda volta in 48 ore</h1>
      <h2>Dopo essere finito in manette e rilasciato per possesso di droga il cantante ha tirato un pugno a un ragazzo di 19 anni in un bar di Saint-Germain-des-Pres a Parigi</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Simona Marchetti</a></address>
      <p>Neanche il tempo di festeggiare il rilascio da parte della polizia di Parigi, <a href="https://www.corriere.it/spettacoli/19_novembre_08/pete-doherty-beccato-due-grammi-cocaina-cantante-arrestato-parigi-1ad56522-0213-11ea-a77a-ac46cbb83624.shtml">dopo essere stato arrestato per possesso di due grammi di cocaina</a> (appena acquistata da uno spacciatore a Pigalle), che Pete Doherty è finito di nuovo in manette, questa volta con l'accusa di rissa in stato di ubriachezza. A quanto riporta la stampa francese, domenica mattina (10 novembre) il frontman dei Libertines avrebbe tirato un cazzotto a un ragazzo in un locale dell'esclusivo quartiere parigino di Saint-Germain-des-Pres e sarebbe stata proprio la 19enne vittima (di cui non sono state rese note le generalità) a denunciare Doherty per violenze, facendo così scattare il secondo arresto in 48 ore. «Dopo essere stato rilasciato dalla polizia la prima volta, Pete è andato a casa e ha preso dei sonniferi - ha raccontato l'avvocato del cantante inglese, Arash Derambarsh, al Parisian (<a href="https://www.thesun.co.uk/news/10319494/pete-doherty-arrest-paris/">ripreso dal Sun</a>) - ma poi è uscito un'altra volta con addosso ancora il pigiama, perché voleva festeggiare il rilascio in un bar lì vicino, così ha bevuto e la gente lo ha fatto bere, ma non regge l'alcol a causa della cura di disintossicazione che segue da un mese e la serata è così degenerata. A un certo punto ha discusso con un uomo e sono passati alle mani e quest'ultimo ha poi presentato una denuncia alla polizia, dicendo di essere rimasto ferito in una rissa fra ubriachi».</p>
      <h4>I precedenti</h4>
      <p>Secondo la testimonianza di un agente, prima che fosse in grado di rispondere alle domande della polizia, Doherty è stato messo in una stanza a smaltire la sbronza. L'ex fidanzato della modella Kate Moss non è comunque nuovo agli eccessi e nel suo palmares extra musicale figurano diverse condanne precedenti per reati di droga, furto e persino guida senza patente, mentre nel 2012 è stato cacciato da un centro di disintossicazione di lusso in Thailandia perché tutto fuorché motivato a vincere la sua battaglia contro la dipendenza dall'eroina.</p>
    </article>
  </body>
</html>