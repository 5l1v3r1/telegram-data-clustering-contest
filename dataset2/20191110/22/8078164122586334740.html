<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/dfcorriere-web-sezioni-db3b1d96-0495-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Lamorgese: «Mi dispiace essere diventata un’ossessione per Salvini»"/>
    <meta property="og:description" content="La neo-ministra dell’Interno dopo due mesi di diplomatico silenzio replica alle critiche del suo predecessore a margine della presentazione del calendario della Polizia"/>
  </head>
  <body>
    <article>
      <h1>Lamorgese: «Mi dispiace essere diventata un’ossessione per Salvini»</h1>
      <h2>La neo-ministra dell’Interno dopo due mesi di diplomatico silenzio replica alle critiche del suo predecessore a margine della presentazione del calendario della Polizia</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Fabrizio Caccia</a></address>
      <p>La Lega torna ad attaccare la neo-ministra dell’Interno, Luciana Lamorgese, che ha preso il posto di Matteo Salvini due mesi fa. Ma stavolta la ministra risponde per le rime: «Mi dispiace che io sia diventata un’ossessione per Salvini e i suoi ex sottosegretari», dice a margine della presentazione del calendario 2020 della Polizia di Stato.</p>
      <h4>L’ultimo affondo sull’accordo Malta-Libia</h4>
      <p>Una replica netta, dopo le tante critiche ricevute dal Carroccio: «Viminale allo sbando. In Italia c’è forse un ministro dell’Interno per commentare l’accordo Malta-Libia sul rimpatrio degli immigrati?», la dichiarazione all’unisono del senatore Stefano Candiani e del deputato Nicola Molteni, entrambi Lega ed entrambi ex sottosegretari all’Interno con Salvini. E lo stesso Salvini, da Cesena, in vista della cena di lavoro a Villa Doria Pamphilj tra il premier Conte e la cancelliera tedesca Angela Merkel, dopo aver molto battuto sulla ripresa degli sbarchi, ecco che non risparmia nuovi strali al governo: «Mi aspetto che l’Italia faccia l’Italia e che non ci sia l’ennesima resa incondizionata. Io per mesi ho bloccato il rientro in Italia di decine di migliaia di immigrati presenti in Germania che il governo tedesco voleva rispedire in Italia».</p>
      <h4>«Al ministero squadra invariata»</h4>
      <p>E così l’ex prefetto Lamorgese, dopo due mesi di diplomatico silenzio per evitare polemiche, stavolta indirizza parole perentorie verso il suo predecessore: «Al Viminale stiamo lavorando con grande impegno, tutti assieme, con una squadra rimasta invariata. Se funzionava con lui funziona anche con me. Mi spiace sia una mania quotidiana cercare sempre un nuovo argomento di conversazione. Io sono da oltre 40 anni in questa amministrazione, la conosco come le mie tasche e credo di saper leggere i numeri. Quello che ho assunto è un ruolo di cui mi onoro e che assolvo con spirito di servizio nel rispetto delle istituzioni e dell’Italia». E infine invita lui e la Lega a cambiare registro: «Cerchiamo di metterci tutti quanti al servizio del Paese».</p>
    </article>
  </body>
</html>