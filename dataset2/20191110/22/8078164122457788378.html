<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_11/watson-il-cambiamento-climatico-minaccia-l-economia-rischio-estinzione-milione-specie-0541f5b2-04ad-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Watson: «Il cambiamento climatico minaccia l’economia. A rischio estinzione un milione di specie»"/>
    <meta property="og:description" content="Robert Watson, massimo esperto mondiale di clima, già presidente dell’Ipcc e di Ipbes, oggi alla Camera per la Peccei Lecture: «Il mondo non fa abbastanza per cambiare la tendenza. Gli obiettivi di Parigi? Irrealizzabili se gli Usa non fanno la loro parte»"/>
  </head>
  <body>
    <article>
      <h1>Watson: «Il cambiamento climatico minaccia l’economia. A rischio estinzione un milione di specie»</h1>
      <h2>Robert Watson, massimo esperto mondiale di clima, già presidente dell’Ipcc e di Ipbes, oggi alla Camera per la Peccei Lecture: «Il mondo non fa abbastanza per cambiare la tendenza. Gli obiettivi di Parigi? Irrealizzabili se gli Usa non fanno la loro parte»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Alessandro Sala</a></address>
      <p>
        <b>Professor Watson, è il mondo in pericolo?</b>
      </p>
      <figure>
        <img src="https://images2.corriereobjects.it/methode_image/2019/11/11/Interni/Foto%20Interni%20-%20Trattate/35ecb06f737cf2d25bc59a107e760360-kfNE-U31508014116013NI-140x180@Corriere-Web-Sezioni.jpg?v=201911112209"/>
        <figcaption>Robert Watson (Ansa)</figcaption>
      </figure>
      <p>«Non userei la parola pericolo. Il cambiamento climatico indotto dall’uomo e la perdita di biodiversità minano però l’economia e minacciano il benessere umano. Lo fanno sul fronte della sicurezza alimentare e idrica e della salute umana, creano le condizioni per conflitti e migrazioni di popoli». Sir Robert Watson è uno dei massimi esperti di clima a livello mondiale: è presidente uscente dell’Ipbes, la piattaforma intergovernativa sulla biodiversità e gli ecosistemi, ed è stato numero uno dell’Ipcc, l’organizzazione scientifica dell’Onu che si occupa di cambiamento climatico. Oggi sarà protagonista alla Camera dei deputati della Peccei Lecture, promossa dalla omonima fondazione e da Wwf e Club di Roma. E il messaggio che lancerà a ministri, rappresentanti istituzionali e associazioni sarà tutt’altro che rassicurante: i governi non stanno facendo abbastanza per raggiungere gli obiettivi del contenimento del riscaldamento globale. E <a href="http://www.corriere.it/esteri/17_giugno_01/trump-abbandona-l-accordo-parigi-l-annuncio-ufficiale-pochi-minuti-0119a7dc-46fa-11e7-b9f8-52348dc803b5.shtml">il disimpegno degli Stati Uniti</a>, annunciato nei giorni scorsi da Trump, rischia di affondare un piano di salvataggio che già in partenza si annuncia disperato.</p>
      <p><b>Partiamo dagli obiettivi dell’agenda di Parigi. Lei non è ottimista sulla possibilità di centrarli…</b><br/>«Tecnicamente potrebbero essere raggiunti, ma gli impegni presi dalla comunità internazionale sono inadeguati e non vedo la volontà politica di rafforzarli. Solo i 28 Stati membri dell’Ue e altri sette Paesi del mondo hanno assunto impegni coerenti con l’obiettivo di ridurre a 1,5 gradi l’incremento della temperatura. Siamo però proiettati verso un mondo che sarà 3-4 gradi più caldo. Detto in altri termini, entro il 2030 le emissioni globali dovrebbero essere inferiori del 50% rispetto alle attuali».</p>
      <p><b>E poi c’è Trump che ha annunciato il dietrofront di Washington. La battaglia per il pianeta può essere combattuta senza gli Usa?</b><br/>«No. Senza di loro potrebbero essere fatti progressi significativi per ridurre le emissioni, ma per vincere è necessario che gli Usa, che sono un importante produttore di gas serra, si impegnino in prima persona. Il ritiro di Washington potrebbe inoltre scoraggiare altri Paesi».</p>
      <p><b>Le posizioni negazioniste sui cambiamenti climatici stanno aumentando. C’è chi dice che l’allarmismo sia esagerato.</b><br/>«L’Ipcc ha certificato che le attività umane stanno aumentando i gas serra in atmosfera, che a loro volta stanno riscaldando il pianeta, modificando le precipitazioni, sciogliendo i ghiacciai in montagna e le calotte glaciali della Groenlandia e dell’Antartide, aumentando i livelli del mare. Le relazioni dell’Ipcc sono curate dai migliori scienziati e analizzate da esperti e governi del mondo. Quelle dei negazionisti no».</p>
      <p><b>Passiamo al fronte opposto. Molti attivisti ambientalisti insistono nel sottolineare che siamo vicini alla sesta estinzione di massa. Condivide questo giudizio?</b><br/>«No, ma dovremmo essere seriamente preoccupati. Rischiamo di causare una perdita inaccettabile di specie e di ambienti. L’Ipbes ha calcolato che, se non interveniamo per cambiare la tendenza, un milione di specie (500.000 piante e animali e 500.000 insetti) su un totale di 8,1 milioni di specie sono a rischio di estinzione. Nel corso degli ultimi secoli di anni, però, abbiamo perso meno del 2% della maggior parte delle specie di animali e piante. In ciascuna delle precedenti estinzioni di massa, il 75% delle specie è andato perso. Pertanto, anche se perdessimo tutto il milione di specie attualmente minacciate, sarebbe inferiore al 15% delle specie».</p>
      <p><b>Lei sostiene anche che il cambiamento climatico non è stato finora il principale fattore di perdita di biodiversità, ma che lo sarà da ora in avanti. Ci può spiegare perché?</b><br/>«I principali fattori della perdita di biodiversità fino ad oggi sono stati il cambiamento degli ambienti naturali e lo sfruttamento eccessivo dell’uso della terra e del mare. Abbiamo convertito le nostre foreste, praterie e zone umide in sistemi agricoli e piantagioni, nonché in strade e città. La maggior parte degli oceani del mondo è stata oggetto di una pesca sovradimensionata. Però oggi facciamo i conti con un aumento della temperatura media a livello globale di circa un grado Celsius. Probabilmente aumenterà di circa due gradi entro il 2060 e fi tre gradi entro il 2100. L’aumento di un grado ha già causato cambiamenti nella biodiversità in tutto il mondo. L’impatto di ulteriori cambiamenti climatici probabilmente supererà gli impatti degli altri fattori».</p>
      <p>Facciamo insomma i conti con una situazione di forte declino. Cosa possono fare i governi per fermarlo?<br/>«Dovrebbero cambiare innanzitutto i sistemi finanziari ed economici: eliminando o reindirizzando i sussidi agricoli, energetici e dei trasporti; lavorando ad un’economia circolare; considerando il capitale naturale nei bilanci nazionali; predisponendo incentivi per la produzione e il consumo sostenibili».</p>
      <p><b>Il tema ambientale è recentemente passato alle prime pagine dei giornali grazie anche ai giovani di tutto il mondo (occidentale) che hanno trovato la loro eroina a Greta Thumberg. Lo considera un movimento sincero e motivato o solo la tendenza del momento? </b><br/>«È chiaramente un movimento sincero. I giovani di oggi saranno i più colpiti dalle azioni o dalla mancanza di azioni dell’attuale generazione. La vera domanda è se i governi e il settore privato stanno veramente ascoltando le loro preoccupazioni e se sono disposti ad agire per limitare il cambiamento climatico indotto dall’uomo e la perdita di biodiversità».</p>
      <p><b>Le piace Greta? </b><br/>«Non l’ho mai incontrata, ma certamente sostengo ciò che sta cercando di realizzare. Sembra sincera e impegnata».</p>
      <p>Lei sostiene che il cambiamento climatico non è solo una questione ambientale ma anche - e soprattutto - una questione economica e sociale. Perché? <br/>«I cambiamenti climatici indotti dall’uomo causano danni economici significativi, influenzando negativamente i settori socioeconomici, la salute umana e i sistemi ecologici. Hanno implicazioni sociali, ostacolano la riduzione della povertà, minano la salute umana, rendono meno sicura la disponibilità di cibo e acqua. Gli studi confermano che i costi dell’inazione sono maggiori dei costi che dovremo sostenere per invertire l’attuale tendenza. I cambiamenti climatici e la perdita di biodiversità sono le principali minacce per il benessere umano e minano la crescita economica. Devono essere affrontati insieme e ora. Non c’è tempo da perdere».</p>
    </article>
  </body>
</html>