<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_11/diffamazione-matteo-salvini-condannato-don-giorgio-de-capitani-630f40ea-04ae-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="«Diffamò Matteo Salvini»: condannato don Giorgio De Capitani"/>
    <meta property="og:description" content="Il sacerdote 81enne sotto accusa per quattro post di insulti sul suo blog. Dovrà pagare 7.500 euro di multa, oltre le spese processuali, e inoltre dovrà versare al leader della Lega 7 mila euro come risarcimento"/>
  </head>
  <body>
    <article>
      <h1>«Diffamò Matteo Salvini»: condannato don Giorgio De Capitani</h1>
      <h2>Il sacerdote 81enne sotto accusa per quattro post di insulti sul suo blog. Dovrà pagare 7.500 euro di multa, oltre le spese processuali, e inoltre dovrà versare al leader della Lega 7 mila euro come risarcimento</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Barbara Gerosa</a></address>
      <p>Condannato per aver diffamato il leader della Lega Matteo Salvini. Don Giorgio De Capitani, 81 anni, casa a Dolzago, dove ancora celebra le funzioni religiose, ex parroco di Monte a Rovagnate, nella Brianza lecchese, dovrà versare una pena pecuniaria di 7.500 euro, oltre al pagamento delle spese processuali. Il giudice del tribunale di Lecco Nora Lisa Passoni ha disposto inoltre che il sacerdote paghi a Salvini 7 mila euro come risarcimento.</p>
      <p><b>Il religioso è stato riconosciuto colpevole per gli insulti </b>rivolti al leader del Carroccio in quattro post pubblicati sul proprio blog tra marzo e ottobre del 2015. «Un’attività diffamatoria reiterata nel tempo. Il dissenso politico è un valore in sé da tutelare nella nostra democrazia, ma la critica deve avvenire nei modi e nei termini previsti dalla legge, senza offese», ha rimarcato il pubblico ministero Paolo Del Grosso. Il sacerdote, tra l’altro, era arrivato a dire in una trasmissione radiofonica che c’era «il diritto di uccidere Salvini».</p>
      <p><b>Soddisfatta della sentenza si è detta l’avvocato del leader della Lega,</b> Chiara Eccher, al termine dell’udienza che lunedì ha visto la deposizione di Luca Morisi, responsabile della comunicazione di Matteo Salvini. I legali del sacerdote, Marco Rigamonti ed Emiliano Tamburini, avevano chiesto l’assoluzione. «La legge italiana è ottusa. Ho pubblicato un commento sul ruolo e l’attività del politico, non sulla sua persona. A Salvini non ho fatto alcun danno», il commento di don Giorgio.</p>
    </article>
  </body>
</html>