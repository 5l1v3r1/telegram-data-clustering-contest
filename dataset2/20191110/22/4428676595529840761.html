<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://motori.corriere.it/19_novembre_11/dispositivi-anti-abbandono-seggiolini-vendita-sono-regolari-o-no-lite-altroconsumo-ministero-a1638b18-04d5-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Dispositivi anti abbandono, i seggiolini in vendita sono regolari o no? Lite Altroconsumo-Ministero"/>
    <meta property="og:description" content="L’associazione: sistemi anti abbandono non omologati. Il ministero dei Trasporti: «In commercio prodotti a norma». La Polizia Stradale consiglia di chiedere all’acquisto la dichiarazione di conformità"/>
  </head>
  <body>
    <article>
      <h1>Dispositivi anti abbandono, i seggiolini in vendita sono regolari o no? Lite Altroconsumo-Ministero</h1>
      <h2>L’associazione: sistemi anti abbandono non omologati. Il ministero dei Trasporti: «In commercio prodotti a norma». La Polizia Stradale consiglia di chiedere all’acquisto la dichiarazione di conformità</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Margherita De Bac e Alice Dutto</a></address>
      <p>Non c’è pace per i seggiolini anti-abbandono diventati obbligatori il 7 novembre. Ora viene adombrato il sospetto che quelli in commercio non siano in linea con i requisiti tracciati nel decreto attuativo e tanto basta per mettere in allarme migliaia di famiglie. La denuncia è dell’associazione Altroconsumo che elenca tutte le caratteristiche dei dispositivi a norma evidenziando in particolare l’indisponibilità di modelli capaci di attivarsi automaticamente, senza ulteriori manovre da parte del conducente. Ma il ministero delle Infrastrutture e Trasporti guidato da Paola De Micheli respinge senza indugi questo sospetto . E sono proprio i collaboratori della ministra a chiarire: «Non ci risulta che siano in circolazione prodotti non rispondenti ai requisiti. In ogni caso la vigilanza sui requisiti previsti per legge è affidata alla Motorizzazione». Dunque eventuali irregolarità verranno individuate. Ma in campo c’è anche la polizia Stradale che consiglia, al momento dell’acquisto, «di richiedere la dichiarazione di conformità». Secondo la stima del ministero dovrebbero essere disponibili ogni anno circa 400mila dispositivi per il trasporto di bambini da 0 a 4 anni. Attualmente il problema di acquisto da parte dei genitori riguarderebbe le grandi città, nei centri minori non vengono segnalati inconvenienti. I produttori stanno procedendo con le consegne e prevedono di ultimarle entro la fine dell’anno.</p>
      <slideshow>
        <figure>
          <img src="http://images2.corriereobjects.it/methode_image/2019/11/09/Motori/Foto%20Motori/seggiolini%2016.jpg"/>
        </figure>
        <figure>
          <img src="http://images2.corriereobjects.it/methode_image/2019/11/09/Motori/Foto%20Motori/seggiolini%2012.png"/>
        </figure>
        <figure>
          <img src="http://images2.corriereobjects.it/methode_image/2019/11/09/Motori/Foto%20Motori/seggiolini%209.png"/>
        </figure>
        <figcaption>«I dispositivi anti abbandono in vendita per i seggiolini non sono a norma»: la denuncia di Altroconsumo</figcaption>
      </slideshow>
      <p>Per quanto riguarda l’applicazione del decreto, restano in sospeso le sanzioni. Il governo sarebbe intenzionato a introdurre un emendamento al decreto fiscale per rinviarne l’applicazione al 6 marzo prossimo in modo da dare alle famiglie il tempo necessario per adeguarsi al Codice della strada. Proposte di modifica sono state già presentate dal Pd, Italia Viva e dal M5S in commissione Finanze. Il capogruppo del Movimento Emanuele Scagliusi indica addirittura un termine più lontano, il 1 giugno 2020 «perché è necessario un periodo cuscinetto». Altroconsumo si è focalizzata sulla mancanza di dispositivi che consentano al conducente di attivare automaticamente il blutooth al cellulare «ad ogni utilizzo», senza ulteriori azioni: «Non è chiaro se la necessità di attivare questa modalità sia da considerarsi un’azione volontaria attiva». Per il ministero però questa eventualità non esiste: il meccanismo va attivato una sola volta seguendo il libretto di istruzioni, poi è chiaro che se viene volontariamente staccato ha bisogno di una nuova riattivazione.</p>
      <p>Altro dubbio da parte dell’associazione riguarda la possibilità che il dispositivo alteri le caratteristiche di omologazione del seggiolini. Inoltre, si paventa l’irregolarità di alcuni dispositivi, sia integrati, sia indipendenti, che necessitano della chiusura di una clip «ma su questo vale la certificazione di idoneità», ribadisce la Stradale. Per chi ha ulteriori dubbi lo staff della ministra De Micheli rimanda al sito del ministero dove sono consultabili informazioni per il consumatore. Nei prossimi giorni sarà pubblicato un decreto per la richiesta degli incentivi. Il contributo sarà versato alle famiglie dietro presentazione della ricevuta di pagamento fino «a esaurimento delle risorse stanziate». Per questo si consiglia di conservare lo scontrino. Viene chiarito che gli incentivi sono destinati alle famiglie che hanno necessità di acquistare il seggiolino per i propri figli, dunque non per chi li regala. Le sanzioni vanno da 83 a 333 euro, ridotti se si paga entro 5 giorni. Chi sarà fermato senza il dispositivo subirà la sottrazione di 5 punti dalla patente che sarà sospesa da due settimane a due mesi in caso di due infrazioni nel corso di due anni.</p>
    </article>
  </body>
</html>