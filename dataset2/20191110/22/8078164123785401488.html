<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_11/cristiano-ronaldo-strappo-sosta-che-arriva-momento-giusto-e3170358-04b9-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Cristiano Ronaldo, lo strappo e la sosta che arriva nel momento giusto"/>
    <meta property="og:description" content="Non ha chiesto scusa però la Juventus non lo multerà. Resta il caso di un fuoriclasse che non ha gradito il cambio ma che Sarri finora ha gestito bene"/>
  </head>
  <body>
    <article>
      <h1>Cristiano Ronaldo, lo strappo e la sosta che arriva nel momento giusto</h1>
      <h2>Non ha chiesto scusa però la Juventus non lo multerà. Resta il caso di un fuoriclasse che non ha gradito il cambio ma che Sarri finora ha gestito bene</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Paolo Tomaselli</a></address>
      <p>Le scuse di Ronaldo non sono arrivate. La Juventus non multerà il giocatore. E la sosta arriva al momento giusto. Ma lo strappo tra CR7 e Maurizio Sarri resta sotto gli occhi di tutti, come l’insulto sibilato dal portoghese al suo allenatore domenica sera, al momento dell’uscita dal campo dopo 55’, con un’espressione sul volto che era tutta un programma. E come la fuga dallo Stadium, prima della fine della partita: una mancanza di rispetto grave verso i compagni, ma anche verso lo stesso allenatore e il club. Una reazione che è sembrata spropositata, anche rispetto alla prestazione vista sul campo e alla quale Cristiano ha pensato di porre rimedio con un post sui social, come se nulla fosse: «Partita difficile, vittoria importante! Fino alla fine».</p>
      <p><b>Le scuse arriveranno </b>magari al rientro alla Continassa, dopo le partite del Portogallo contro Lituania e Lussemburgo, per le quali Ronaldo resta in dubbio per i fastidi al ginocchio destro: toccherà al responsabile dell’area tecnica Fabio Paratici parlare al giocatore per chiarire la questione. Se è impensabile che la Juve abbia gradito il comportamento di Ronaldo è altrettanto dura aspettarsi qualsiasi processo a CR7, l’unico giocatore che non è solo un calciatore, ma è un ramo d’azienda. È anche comprensibile, vista la storia di Ronaldo e l’impatto economico che ha la sua presenza a Torino.</p>
      <p><b>Ma è altrettanto vero</b> che questo strappo mostra al mondo la differenza del campione portoghese nello spogliatoio. Con Conte in panchina, un certo Andrea Pirlo tirò dritto dopo un cambio e l’allenatore varò la regola per eventuali imitatori: «Multa e un mese fuori rosa». Ma quella Juve della rinascita è lontana e la dipendenza da Ronaldo, più economica che tecnica almeno a giudicare dalle ultime esibizioni del portoghese, ha i suoi pro e i suoi contro. Con il rischio concreto che i secondi superino i primi: come si comporterà Ronaldo al prossimo cambio? E Sarri, il coraggio di sostituirlo, lo troverà ancora?</p>
      <p><b>Alle prime difficoltà</b> dell’allenatore che per adesso ha vinto 14 partite su 16 tra campionato e Champions, l’atteggiamento di Ronaldo sarà esaminato ai raggi X. Anche per capire se il gelo tra i due è stato frutto di un raptus o se c’è della ruggine. Perché comunque Ronaldo è stato tolto dalla sua zona di comfort tattica, col centravanti boa che gli faceva da sponda (Mandzukic alla Juve come Benzema al Real) e in allenamento ha dato qualche piccolo segnale di insofferenza per il pesante lavoro tattico voluto dall’allenatore. Sarri sembra uscito rinforzato dall’episodio, non solo perché ha sostituto Ronaldo due volte di fila, risolvendo due partite bloccate. Ma anche per come ha gestito la faccenda davanti ai microfoni: «Anche Dybala non era al top, aveva avuto problemi gastrointestinali — ha spiegato l’allenatore — per questo nessuno dei due aveva 90’. Cristiano ha un piccolo problema al ginocchio destro da 25 giorni che lo condiziona, ma dobbiamo ringraziarlo per la disponibilità. E quando uno esce arrabbiato io sono contento».</p>
      <p><b>Tutto chiaro</b>. Ma, se il ginocchio è così malandato, allora non si capisce la reazione sproporzionata del giocatore, che pure non è nuovo a queste piazzate: nel 2016 Zidane lo tolse dal campo al 70’ di un Las Palmas-Real Madrid e Cristiano imprecò, scosse la testa, gettò un calzino a terra: «Io non sono stupido e lui è intelligente — chiosò Zizou —. Devo dare a tutti minuti e riposo, l’ho fatto per il suo bene e per il traguardo comune». Con la politica del «descanso», (del riposo) che a primavera ha sempre consegnato un Ronaldo tirato a lucido, la coppia dei campioni ha vinto tre Champions di fila. Ci vorrebbe un altro Zidane che lo spiegasse a Cristiano: la qualità, soprattutto a 35 anni, conta più della quantità.</p>
    </article>
  </body>
</html>