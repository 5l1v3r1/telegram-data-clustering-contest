<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/serie-a-juventus-ac-milan-wynik-spotkania-znakomity-wojciech-szczesny,984485.html"/>
    <meta property="og:site_name" content="TVN24"/>
    <meta property="article:published_time" content="2019-11-10T22:58:00+00:00"/>
    <meta property="og:title" content="Znakomity Szczęsny. Ronaldo zmieniony, Piątek też"/>
    <meta property="og:description" content="Juventus w 12. kolejce Serie A pokonał w niedzielę wieczorem u siebie AC Milan 1:0. Zwycięską bramkę dla gospodarzy zdobył w 77. minucie rezerwowy Paulo Dybala. Bardzo dobrze w turyńskiej ekipie za..."/>
  </head>
  <body>
    <article>
      <h1>Znakomity Szczęsny. Ronaldo zmieniony, Piątek też</h1>
      <address>
        <time datetime="2019-11-10T22:58:00+00:00">10 Nov 2019, 22:58</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a3c8d161-897b-4ead-9798-a61f79c31e25-480p.mp4"/>
        <figcaption>Wojciech Szczęsny bohaterem Juventusu Foto: Getty Images | Video: Getty Images</figcaption>
      </figure>
      <h3>Juventus w 12. kolejce Serie A pokonał w niedzielę wieczorem u siebie AC Milan 1:0. Zwycięską bramkę dla gospodarzy zdobył w 77. minucie rezerwowy Paulo Dybala. Bardzo dobrze w turyńskiej ekipie zaprezentował się Wojciech Szczęsny.</h3>
      <related>
        <a href="https://eurosport.tvn24.pl/liga-mistrzow,107/zabral-gola-ronaldo-teraz-przeprasza-zareagowalem-instynktownie,983665.html"/>
      </related>
      <p>Jeszcze kilka lat temu byłby to hit włoskiej ekstraklasy. Teraz był to kolejny mecz, w którym Juventus miał pewnie wygrać.</p>
      <p>Broniący mistrzostwa piłkarze Starej Damy przed tym spotkaniem prowadzili w tabeli Serie A, a zawodnicy z Mediolanu zajmowali 11. pozycję i byli coraz bliżej strefy spadkowej.</p>
      <h3>Polski pojedynek od pierwszej minuty</h3>
      <p>Wydawało się, że pogrążony w kryzysie AC Milan nie będzie w stanie nic zrobić w Turynie. Polscy kibice liczyli jednak na dobry pojedynek dwóch reprezentantów kraju. W ekipie gospodarzy w bramce zaprezentował się Szczęsny, a w ataku gości od pierwszej minuty wystąpił Krzysztof Piątek.</p>
      <p>Napastnik przyjezdnych powinien zdobyć bramkę w 17. minucie. Dostał kapitalne podanie od Suso, ale fatalnie spudłował. Kilka minut potem Szczęsny musiał się wykazać wielkimi umiejętnościami.</p>
      <p>Po świetniej zespołowej akcji Milanu główkował Lucas Paqueta. Brazylijczyk strzelił w okolice spojenia słupka z poprzeczką, Polak końcami palców wybił piłkę na rzut rożny. W doliczonym czasie pierwszej połowy Szczęsny znakomicie zatrzymał jeszcze mocny strzał Piątka z dużego kąta.</p>
      <p>Przed meczem wydawało się, że to niemożliwe, ale to jednak AC Milan miał w pierwszej połowie więcej dogodnych sytuacji do zdobycia bramki.</p>
      <p> </p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/c4aa2099-c8ce-427d-8bd4-abfffcc362c7.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Ronaldo zszedł bardzo zdenerwowany<cite>Źródło: Getty Images</cite></figcaption>
      </figure>
      <h3>Zdenerwowany Ronaldo</h3>
      <p>Po zmianie stron doszło do zaskakującej sytuacji. W 55. minucie niespodziewanie z murawy zszedł Cristiano Ronaldo. Od kiedy jest piłkarzem Juve, nigdy nie został zmieniony tak wcześniej. A po raz pierwszy w tym zespole opuścił boisko drugi raz z rzędu. Portugalczyk był bardzo zdenerwowany taką decyzją trenera Maurizio Sarriego. Za niego na boisku pojawił się Paulo Dybala i 22 minuty później okazało się, że to była znakomita decyzja włoskiego szkoleniowca.</p>
      <p>Argentyńczyk popisał się piękną indywidualną akcją. Bardzo dobrze kopnął prawą nogą i Gianluigi Donnarumma nie miał nic do powiedzenia.</p>
      <p>Do końca nic już się nie zmieniło. Wciąż wspaniale prezentował się Szczęsny, który obronił jeszcze m.in. strzał Hakana Calhanoglu.</p>
      <p>Piątek zszedł z murawy w 65. minucie.</p>
      <p>
        <b>Juventus - AC Milan 1:0 (0:0)</b>
      </p>
      <p>Bramka: Dybala 77'</p>
      <p>Autor: Srogi / Źródło: eurosport.pl</p>
    </article>
  </body>
</html>