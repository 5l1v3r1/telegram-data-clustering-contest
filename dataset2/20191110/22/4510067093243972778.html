<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-13/sampania-altadata-membrii-usr-si-plus-din-bihor-dezamagiti-la-aflarea-exit-poll-urilor-spun-ca-mai-au-totusi-o-mica-speranta-152709.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T22:16:00+00:00"/>
    <meta property="og:title" content="Şampania, altădată: Membrii USR şi PLUS din Bihor, dezamăgiţi la aflarea exit poll-urilor. Spun că mai au, totuşi, o mică speranţă (FOTO / VIDEO)"/>
    <meta property="og:description" content="Dezamăgire, duminică seară, în rândul liderilor şi membrilor USR şi PLUS din Bihor, care, în ciuda speranţelor că Dan Barna se va bate de aproape cu Viorica Dăncilă pentru accederea în turul al doilea, au aflat că sondajele îl plasează pe candidatul lor la distanţă de circa 6 procente de candidata de pe locul doi. Deşi le-au pierit zâmbetele de pe buze, cei de la USR PLUS mai au totuşi o mică speranţă că, date fiind marja de eroare şi voturile românilor din diaspora, Barna s-ar putea apropia şi, cine ştie, chiar ar putea să o întreacă pe Dăncilă."/>
  </head>
  <body>
    <article>
      <h1>Şampania, altădată: Membrii USR şi PLUS din Bihor, dezamăgiţi la aflarea exit poll-urilor. Spun că mai au, totuşi, o mică speranţă (FOTO / VIDEO)</h1>
      <address><time datetime="2019-11-10T22:16:00+00:00">10 Nov 2019, 22:16</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus_10112019.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_16.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_17.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_18.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_19.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_20.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_21.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_22.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_23.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_24.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_25.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_26.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_27.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_28.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_29.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_30.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/rezultate-la-sediul-USR-Plus-10112019_31.JPG"/>
        </figure>
      </slideshow>
      <p>
        <b>Dezamăgire, duminică seară, în rândul liderilor şi membrilor USR şi PLUS din Bihor, care, în ciuda speranţelor că Dan Barna se va bate de aproape cu Viorica Dăncilă pentru accederea în turul al doilea, au aflat că sondajele îl plasează pe candidatul lor la distanţă de circa 6 procente de candidata de pe locul doi.</b>
      </p>
      <p>Deşi le-au pierit zâmbetele de pe buze, cei de la USR PLUS mai au totuşi o mică speranţă că, date fiind marja de eroare şi voturile românilor din diaspora, Barna s-ar putea apropia şi, cine ştie, chiar ar putea să o întreacă pe Dăncilă.</p>
      <p>Evident, însă, că şampaniile şi vinurile aduse într-o plasă mare şi depozitate într-unul din biroului sediului de partid au rămas nedesfăcute. Contrar aşteptărilor, nu era nimic de sărbătorit...</p>
      <p>
        <b>"Cine poată să pară fericit?"</b>
      </p>
      <p>Noul sediu al USR din Oradea, de pe strada Vasile Alecsandri, a fost plin, duminică seară, de membri de partid, în frunte cu liderii Silviu Dehelean (preşedinte USR Bihor) şi Ioana Mihăilă (preşedintă PLUS Bihor).</p>
      <figure>
        <img src="https://www.ebihoreanul.ro/user_files/rezultate-la-sediul-USR-Plus-10112019_07.JPG"/>
      </figure>
      <p>Înainte de afişarea exit-poll-urilor, o parte dintre ei au admis că au emoţii serioase, în timp ce alţii făceau glume şi păreau optimişti, ba chiar siguri că Dan Barna se va bate cu Klaus Iohannis în turul al doilea la prezidenţiale. "Cine oare va juca finala mică? Dăncilă şi Diaconu?", se întreba Orlando Balaş, unul dintre membrii USR.</p>
      <p>Mirarea le-a fost mare când au văzut că sondajul Curs Avangarde îl plasează pe candidatul USR PLUS pe locul al treilea, cu 16,4% din voturi, în timp ce Viorica Dăncilă a obţinut 22,5% din voturi. </p>
      <p>Dacă iniţial Silviu Dehelean glumise cu colegii, spunându-le că n-ar trebui să pară dezamăgiţi în faţa presei, căci adevăratele rezultate se vor şti abia luni, deputatul şi-a încălcat propria regulă. "Cine poate să pară fericit la exit poll-ul ăsta?", a comentat el, imediat după ce Digi24 a afişat sondajul.</p>
      <p>Un alt USR-ist a comentat că "ăsta e sondajul PNL", nedându-i crezare. După ce au aflat, din presa online, că şi sondajul IRES îl plasează pe Dan Barna tot pe locul al treilea, cu doar 16,1%, faţă de Viorica Dăncilă cu 22%, membrii USR şi PLUS n-au mai avut chef de glume, afişând feţe îngrijorate şi dezamăgite.</p>
      <figure>
        <img src="https://www.ebihoreanul.ro/user_files/rezultate-la-sediul-USR-Plus-10112019_25.JPG"/>
      </figure>
      <p>
        <b>Dacă nu, Iohannis...</b>
      </p>
      <p>Chiar şi aşa, liderii locali ai celor două formaţiuni spun că încă mai au speranţe, nu foarte mari. </p>
      <p>"Vrem să aşteptăm totuşi rezultatul numărătorilor. Într-adevăr, diferenţa din exit poll-uri este destul de mare şi e greu de crezut că poate fi răsturnată din numărătoare. Din informaţiile pe care le avem, există o oarecare posibilitate în acest sens. Noi vom intra în legătură cu delegaţii noştri, îi vom ruga să fie foarte atenţi la numărătoare. Aşteptăm şi rezultatele din diaspora. Sunt convins că rezultatul este altul, chiar dacă se păstrează ordinea", a declarat Silviu Dehelean.</p>
      <p>Liderul USR Bihor a mai spus, răspunzând unei întrebări din partea presei, că dacă scorul nu se va răsturna, "într-o proporţie de 100%" votanţii alianţei vor fi îndrumaţi să-l aleagă pe "preşedintele Iohannis". </p>
      <p>Şefa PLUS Bihor a precizat că diferenţa de voturi ar fi de "circa 450.000" între Dăncilă şi Barna, la exit poll-urile de la ora 19.30. "Având în vedere că tinerii tind să voteze un pic mai târziu, cred că acolo vom recupera puţin şi diaspora nu a fost luată în considerare. Aşa că, fără să ne facem speranţe deşarte, cred că ar trebui să ne concentrăm pe numărătoare şi asigurarea corectitudinii votului şi să-i încurajăm pe cei din diaspora să continue să meargă la vot, pentru că probabil va conta fiecare vot", a spus Ioana Mihăilă.</p>
      <figure>
        <iframe src="https://www.youtube.com/embed/iMFUpWiCm8c" width="460" height="360" data-service="Youtube" scrolling="no"/>
      </figure>
      <hr/>
      <p>
        <a href="https://www.ebihoreanul.ro/ebh/display_video/152709">Descarcă fişiere video!</a>
      </p>
    </article>
  </body>
</html>