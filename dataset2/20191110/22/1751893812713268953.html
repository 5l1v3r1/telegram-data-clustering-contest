<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_11/havel-panchina-dialogo-rivoluzione-statale-milano-90969064-045d-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Havel e la panchina del dialogo, la Rivoluzione alla Statale di Milano"/>
    <meta property="og:description" content="Il dono del consolato ceco a 30 anni dalle sommosse. I familiari: «Un’eredità viva»"/>
  </head>
  <body>
    <article>
      <h1>Havel e la panchina del dialogo, la Rivoluzione alla Statale di Milano</h1>
      <h2>Il dono del consolato ceco a 30 anni dalle sommosse. I familiari: «Un’eredità viva»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Marilisa Palumbo</a></address>
      <p>Una panchina fatta di due sedute l’una rivolta verso l’altra: un invito a parlarsi, in un momento in cui la via più facile sembra spesso quella di urlarsi addosso. Václav Havel, primo presidente della Cecoslovacchia liberata dalla morsa sovietica, non era un politico qualsiasi, ma un filosofo, un drammaturgo, e un uomo del dialogo, anche con gli avversari. Per questo l’installazione che il consolato generale della Repubblica ceca inaugurerà mercoledì alle 11:30 nel Cortile della Legnaia dell’Università degli Studi di Milano, a trent’anni dalla «rivoluzione di velluto» che Havel guidò dai sotterranei del teatro della Lanterna magica di Praga, lo rappresenta così bene. Angoli simili - opera di Borek Sípek, uno dei più grandi architetti e designer cechi contemporanei (scomparso nel 2016) - sono già presenti in diverse città del mondo, da Washington a Oxford a Barcellona.</p>
      <figure>
        <img src="https://images2-milano.corriereobjects.it/methode_image/2019/11/11/Milano/Foto%20Milano%20-%20Trattate/5dc88fcd-170f-4936-bfa2-aa6e786c09a5.JPG?v=201911110942"/>
        <figcaption>La panchina</figcaption>
      </figure>
      <p><b>Scomparso nel 2011</b>, Havel purtroppo ha fatto in tempo a vedere il suo Paese trasformarsi in uno dei membri più euroscettici dell’Unione europea. Un giorno, gli venne recapitata una cartolina che ribaltava lo slogan della «sua» rivoluzione, «Back to Europe»: «Tornatene da solo, in Europa», c’era scritto. Eppure, tra le generazioni più giovani la sua eredità è ancora viva. «Organizziamo oltre duecento incontri l’anno e sono sempre pieni di ragazzi - dice Michael Zantovský, presidente della Havel Library -. Tanti di loro si sentono persi, non trovano modelli ai quali ispirarsi, e sono attirati da una figura come quella di Havel che non era entrato in politica per soldi, potere, o per il suo ego, ma per senso di responsabilità, che ha pagato con quasi cinque anni di prigione». Anni, tra il 79 e l’83, nei quali il fratello Ivan, oggi 81enne, gli scriveva lunghissime lettere per tenerlo vivo, e intellettualmente impegnato. «Ci mettevo dentro anche la teoria quantistica, i paradossi logici, la cosmologia e perfino un po’ di misticismo - ha raccontato al Corriere -. Copiavo pure dei saggi di filosofi di peso internazionale». Ivan è ancoro commosso «dall’affetto che viene fuori in modo spontaneo a ogni ricorrenza».</p>
      <p><b>Un affetto che trascende i confini della Repubblica ceca</b>, perché come dice Petruska Sustrová, ex portavoce della Charta 77, il manifesto dei dissidenti che fu il cuore della resistenza al potere comunista - Havel è «il miglior articolo di esportazione del nostro Paese». Un difensore dei diritti umani che ha lottato - come dice il console generale della Repubblica ceca a Milano Jirí Kudela, per la libertà «non solo per noi, ma anche per i nostri figli e per coloro i quali quella libertà ci avevano negato per così tanto tempo». Kudela, che nei giorni magici del novembre ‘89 era in piazza con gli studenti malmenati dalla polizia, ed è stato amico di Havel per oltre vent’anni, sarà accompagnato mercoledì dalla vedova Dagmar Havlová e da Alena Seredova.</p>
      <p><b>La speranza è che questo angolo di Havel a Milano </b>riesca a dire ancora qualcosa a chi è nato dopo la caduta del muro. Perché come dice Sustrova «la mia generazione ha visto i carri armati russi nelle strade, mentre oggi è più difficile battersi per la libertà in una società essenzialmente libera». Ma toccherà comunque agli studenti, come ai loro coetanei trenta anni fa, assumersi la responsabilità del mondo nel quale vogliono abitare.</p>
    </article>
  </body>
</html>