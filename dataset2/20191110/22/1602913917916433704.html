<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/germania-cea-mai-puternica-crestere-a-exporturilor-din-doi-ani-subtiaza-frica-de-recesiune-insa-amenintarea-tarifelor-americane-continua-sa-pandeasca-18562919"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T22:06:00+00:00"/>
    <meta property="og:title" content="Germania: Cea mai puternică creştere a exporturilor din doi ani subţiază frica de recesiune. Însă ameninţarea tarifelor americane continuă să pândească"/>
    <meta property="og:description" content="Biroul federal de statistică a aunţat o creştere ajustată sezonier a exporturilor de 1,5% în septembrie faţă de august, acesta fiind cel mai puternic avans din noiembrie 2017. Economiştii antici­paseră o creştere de 0,4%."/>
  </head>
  <body>
    <article>
      <h1>Germania: Cea mai puternică creştere a exporturilor din doi ani subţiază frica de recesiune. Însă ameninţarea tarifelor americane continuă să pândească</h1>
      <address><time datetime="2019-11-10T22:06:00+00:00">10 Nov 2019, 22:06</time> by <a rel="author" href="https://www.zf.ro/autor/catalina-apostoiu" target="_blank">Catalina Apostoiu</a></address>
      <p>Biroul federal de statistică a aunţat o creştere ajustată sezonier a exporturilor de 1,5% în septembrie faţă de august, acesta fiind cel mai puternic avans din noiembrie 2017. Economiştii antici­paseră o creştere de 0,4%.</p>
      <p>„Deşi nu există nicio îndoială că industria este în recesiune, economia germană ca întreg a evitat probabil o altă scădere, şi prin urmare o recesiune tehnică, chiar în ultimul moment“, arată Carsten Brzeski, economist la ING.<br/><br/>Economia s-a contractat cu 0,1% în T2, iar ultimele date au sugerat că sectorul manufacturier a dus-o rău în T3, ceea ce ar putea împinge Germania în recesiune tehnică.<br/>„Ultimele date sugerează că nu a existat aproape niciun fel de impact negativ al comerţului net asupra PIB-ului pe T3“, adaugă Brzeski, arătând că pare că a crescut uşor consumul privat, iar construcţiile au rămas neschimbate.<br/><br/>Producătorii dependenţi de exporturi ai Germaniei resimt din plin încetinirea economiei mondiale şi nesiguranţa legată de războiul comercial dintre SUA şi China, dar şi de Brexit.<br/><br/>Datele publicate în ultima săptămână au evidenţiat un tablou mixt al sectorului industrial, producţia scăzând peste aşteptări în septembrie, în timp ce comenzile au crescut peste aşteptări.<br/><br/>Camera de Comerţ germană DIHK se aşteaptă că exporturile să crească cu 0,3% în acest an, înainte de a scădea cu 0,5% anul viitor.<br/><br/>Consiliul economiştilor ce consiliază guvernul german a anunţat săptămâna trecută că avansul pe termen lung al Germaniei a ajuns la final şi că economia germană este îndeosebi ameninţată de o posibilă escaladare a conflictelor comerciale. Acesta au arătat însă că nu se aşteaptă la o „recesiune generală şi profundă“.<br/><br/>Un avertisment similar privitor la ameninţarea tarifelor a venit şi din partea Institutului German de Politică Macroeconomică (IMK). Potrivit acestuia, o intensificare a conflictului comercial are potenţialul de a împinge Germania către o recesiune reală.<br/><br/>Ministrul german de finanţe Olaf Scholz se declară însă optimist: situaţia economică a Germaniei este stabilă, cu rata de ocupare a forţei de muncă la maxime istorice, iar creşterea economică se va redresa probabil în anii următori odată cu dispariţia tensiunilor de ordin comercial.</p>
    </article>
  </body>
</html>