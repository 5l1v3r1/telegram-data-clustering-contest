<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_11/mancini-vialli-rieccoli-orgoglioso-esserci-voglio-ispirare-giovani-749d4822-04bb-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Mancini e Vialli, rieccoli: «Orgoglioso di esserci, voglio ispirare i giovani»"/>
    <meta property="og:description" content="Il primo giorno di Luca da capodelegazione azzurro: «Un onore succedere a Gigi Riva»"/>
  </head>
  <body>
    <article>
      <h1>Mancini e Vialli, rieccoli: «Orgoglioso di esserci, voglio ispirare i giovani»</h1>
      <h2>Il primo giorno di Luca da capodelegazione azzurro: «Un onore succedere a Gigi Riva»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Alessandro Bocci, inviato a Firenze</a></address>
      <p>Gianluca ha gli occhi lucidi, Roberto la battuta pronta: «Se fosse diventato presidente della Samp non avrebbe avuto i soldi per prendermi come allenatore», dice il c.t. rivolto all’amico. Ridono tutti dentro l’aula magna di Coverciano. Vialli e Mancini sono di nuovo insieme, come per 8 anni a Genova con Boskov e per 7 in azzurro. L’ultima volta che hanno diviso lo stesso tetto in Nazionale, proprio come adesso, si perde nella notte dei tempi, il 19 dicembre del ’92 a Malta. In panchina c’era Sacchi e Vialli si congedò dall’Italia con un gol. Mancio, quella volta, rimase a guardare (con l’Arrigo succedeva spesso). Per ritrovarli insieme in campo bisogna risalire al 12 ottobre del ’91, stadio Lenin di Mosca, l’addio di Vicini dopo uno scialbo 0-0 nelle qualificazioni europee. Ma tutto questo, in fondo, conta poco. Conta che oggi siano di nuovo uno a fianco dell’altro, più saggi e più solidi, segnati da tante battaglie come quella che Vialli sta ancora combattendo con la malattia. Mancini parla, Luca ascolta seduto tra i giornalisti accanto a Lele Oriali. «Non so se essere felice di averlo qui o essere rammaricato perché non è riuscito a prendere la Samp, la squadra della nostra giovinezza. Però è bello ritrovarsi dopo tanto tempo».</p>
      <p><b>Vialli, emozionato, contraddice il gemello</b>: «Roby ha detto che siamo più vecchi, invece secondo me questa avventura ci fa rimanere giovani. Come quando ci preparavamo per le partite che, forse sbagliando, ritenevamo un campo di battaglia e lo facevamo dormendo sotto lo stesso tetto», racconta sul vialetto che costeggia il campo numero uno di Coverciano dove era tornato qualche giorno fa in gran segreto per prendere le misure e calarsi nella parte. Gli azzurri sono negli spogliatoi, il nuovo capo delegazione racconta la sua felicità genuina: «Sono orgoglioso perché penso che, prima di me, questo ruolo è stato di un campione straordinario come Gigi Riva. È un incarico prestigioso che mi dà l’opportunità di supportare e ispirare le persone, in questo caso i giocatori, soprattutto i giovani, ai quali metto a disposizione la mia lunga esperienza di calciatore, allenatore e dirigente».</p>
      <p><b>Mancini prova gli schemi</b>, Vialli segue attento da lontano. Una coppia di fatto, partorita dal talento irraggiungibile di Paolo Mantovani, che si è inventato la Samp da scudetto e ha considerato questi due ragazzi alla stregua dei suoi figli. Con il blucerchiato sono diventati adulti, insieme a Chicco Evani, Fausto Salsano e Attilio Lombardo, una brigata che si è riunita in Nazionale. Vialli e Mancini detti «Lucaebobby gol». Due, ma uno. Insieme hanno riso e pianto, hanno trascorso notti insonni e scoperto la vita, in campo hanno combattuto e vinto contro lo strapotere del nord. Gli assist del 10 e i gol del 9. Ora ci riprovano con l’Italia. «Ho preso due medaglie di bronzo, all’Europeo 88 e al Mondiale 90, vorrei fare meglio…», dice Luca che aiuterà, suggerirà, consolerà. Come un fratello maggiore che tra Nazionale A e Under 21 ha messo insieme un’ottantina di maglie azzurre: «So a quali pressioni deve resistere chi la indossa, ma permette di lasciare un segno come uomini». La Nazionale, con Vialli, ha segnato un gol.</p>
    </article>
  </body>
</html>