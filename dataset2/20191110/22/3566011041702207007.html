<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546305.html/%D8%A8%D8%B1%D9%BE%D8%A7%DB%8C%DB%8C-%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%B5%D9%86%D8%A7%DB%8C%D8%B9-%D8%AF%D8%B3%D8%AA%DB%8C-%D9%88-%D9%81%D8%B1%D8%A7%D8%AE%D9%88%D8%A7%D9%86-%D8%B9%D8%B5%D8%B1%DB%8C-%D8%A8%D8%A7-%D8%B4%D8%B9%D8%B1-%D8%AF%D8%B1-%D8%A2%D9%85%D9%84"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T22:37:00+00:00"/>
    <meta property="og:title" content="برپایی نمایشگاه صنایع دستی و فراخوان عصری با شعر در آمل"/>
    <meta property="og:description" content="مسئول کانون بسیج هنرمندان آمل گفت: از جمله برنامه های شاخص این کانون در هفته بسیج برپایی نمایشگاه صنایع دستی در سال رونق تولید با محوریت اقتصاد مقاومتی و فراخوان عصری با شعر است."/>
  </head>
  <body>
    <article>
      <h1>برپایی نمایشگاه صنایع دستی و فراخوان عصری با شعر در آمل</h1>
      <h2>مسئول کانون بسیج هنرمندان آمل عنوان کرد</h2>
      <address>
        <time datetime="2019-11-10T22:37:00+00:00">10 Nov 2019, 22:37</time>
      </address>
      <p>مسئول کانون بسیج هنرمندان آمل گفت: از جمله برنامه های شاخص این کانون در هفته بسیج برپایی نمایشگاه صنایع دستی در سال رونق تولید با محوریت اقتصاد مقاومتی و فراخوان عصری با شعر است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدعلی دریاباری در گفت و گو با خبرنگار <a href="http://www.bloghnews.com/">بلاغ </a>با بیان اینکه امروزه در جامعه ما مراکز فرهنگی متعددی وجود دارد که هر یک کار مختص به خود را انجام می دهند، اظهار کرد: سازمان بسیج هنرمندان نیز به صورت متمایز از سایر مراکز فرهنگی –هنری در راستای حفظ ارزش های انقلاب مبنی بر آموزه های دینی با نگاه اسلامی در ارائه اثر هنری متفاوت عمل می کند.<br/> <br/>وی با اشاره به اینکه انقلاب اسلامی ایران تازه شکل گرفته بود که به وسیله رژیم بعثی عراق مورد تجاوز بی رحمانه ای قرار گرفت، تصریح کرد: مقام معظم رهبری این دوران را به عنوان یک دوران طلایی و همچنین یک گنجینه برای هر ایرانی که دغدغه مند است و نسبت به ملت و آرمان های اسلامی احساس مسئولیت می کند عنوان کرد و فرمود اگر کسی در این دوره هشت ساله ورود پیدا کند و در این مسیر قرار گیرد تمام گنج های آن را کشف نخواهد کرد زیرا دارای عمق زیادی است، این دوران می تواند برای هنرمندان سوژه های بکر و ایده های نابی جهت ارائه اثر هنری باشد تا به جامعه اسلامی انتقال داده شود.<br/> <br/>مسئول کانون بسیج هنرمندان شهرستان آمل با بیان اینکه مراکز فرهنگی خیلی کم به این مسائل می پردازند و حتی در بعضی مواقع در برنامه هایشان حتی از این نوع نگاه ها خبری نیست، ادامه داد: باید بررسی کرد این نوع نگاه هنری در کجای سینما و تئاتر ما قرار دارد؟ ما به عنوان سازمان بسیج هنرمندان باید ارزش های انقلاب را حفظ کنیم و این وظیفه ما را نسبت به دیگر مراکز فرهنگی هنری سنگین تر می کند.<br/> <br/>دریاباری در ادامه از برگزاری برنامه هایی در قالب جشنواره های متعدد هنری با رویکرد ارزش های انقلابی، با نگاه و آموزه های دینی در میان هنرمندان شهرستان آمل خبرداد و گفت: به تازگی بسیج هنرمندان توانست به واسطه هنرمندان شبیه خوان و تعزیه خوان سوگواره تعزیه را در سطح استان برگزار کند که با انتخاب 10 گروه برتر از 48 اثر، آمل میزبان این سوگواره تعزیه در میان هنرمندان و جامعه هنری بود و توانست فرهنگ و ارزش های انقلاب را در قالب تعزیه و زندگی نامه ائمه معصومین به ویزه اباعبدالله الحسین را به جامعه جوان و نوجوان انتقال دهد.<br/> <br/>وی به برنامه های کانون بسیج هنرمندان آمل برای هفته بسیج اشاره کرد و افزود: این کانون به مناسبت هفته بسیج برنامه های متعددی را در نظر دارد که از جمله برنامه های شاخص آن می توان به برپایی نمایشگاه صنایع دستی در سال رونق تولید با محوریت اقتصاد مقاومتی و فراخوان عصری با شعر اشاره کرد.<br/> <br/>مسئول کانون بسیج هنرمندان شهرستان آمل درباره برپایی نمایشگاه صنایع دستی اظهار کرد: بسیج هنرمندان می تواند به تنهایی 12 غرفه از این نمایشگاه را به خودش اختصاص دهد، در این غرفه صنایع دستی هنرمندان بسیجی در قالب لباس ایرانی اسلامی و ویترای عرضه می کنیم، همچنین علاوه بر این 12 غرفه یک غرفه نیز ویژه خوش نویسی در سبک معلی برپا می شود. با توجه به تعداد انگشت شمار خوش نویسان سبک معلی در سطح استان خوشبختانه شهرستان آمل دارای هنرمند خوش نویس در این سبک است.<br/> <br/>این مسئول درباره فراخوان عصری با شعر عنوان کرد: این برنامه به مناسبت 40 سالگی انقلاب اسلامی و با محوریت بسیج برگزار می‌شود.<br/> <br/>دریاباری به دستاورد های هنرمندان بسیجی در سال 98 اشاره کرد و گفت: استاد احمد حبیبی هنرمند هنرهای تجسمی در قالب نقاشی توانست مورد تایید کارشناسان قرار بگیرد و مقام نخست نقاشی را در استان مازندران کسب کند. در بخش عکاسی نیز سمانه شیرازی مسئول شورای انجمن عکاسی بسیج هنرمندان آمل در جشنواره نور در سطح کشوری مقام برتر را کسب کرد.<br/> <br/>وی در پایان با بیان اینکه ایرانی زیستن و ایرانی اندیشیدن به معنای آن است که ما به هویت و اصالت خود پی برده و به آن باور داشته باشیم که ما به عنوان یک درخت تنومند در فرهنگی غنی برآمده از تمدنی بزرگ ریشه داریم، گفت: هر چند امروز ما با جهانیان تعامل داریم و می آموزیم اما خودباخته در مقابل فرهنگ ها نشده و نمی شویم، این نگاه ما را به سمتی می کشاند با تصور ایرانی مستقل از سلطه بیگانگان که راه تعالی و پیشرفت انقلاب اسلامی را با الگوی ایرانی_اسلامی و گام های جوانان مومن انقلابی طی می کنیم.<br/> <br/>انتهای پیام/<br/> </p>
    </article>
  </body>
</html>