<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_11/roma-figlio-renato-zero-assolto-dall-accusa-maltrattamenti-75a5bd66-04bc-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Roma, il figlio di Renato Zero assolto dall’accusa di maltrattamenti"/>
    <meta property="og:description" content="Roberto Anselmi Fiacchini prosciolto con formula piena perché il fatto non sussiste. La procura aveva chiesto la condanna a un anno e quattro mesi"/>
  </head>
  <body>
    <article>
      <h1>Roma, il figlio di Renato Zero assolto dall’accusa di maltrattamenti</h1>
      <h2>Roberto Anselmi Fiacchini prosciolto con formula piena perché il fatto non sussiste. La procura aveva chiesto la condanna a un anno e quattro mesi</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Giulio De Santis</a></address>
      <p>Il figlio adottivo di Renato Zero, Roberto Anselmi Fiacchini, 46 anni, è stato assolto dall’accusa di maltrattamenti nei confronti della compagna Emanuela Vernaglia con la formula piena, perché il fatto non sussiste. <a href="https://roma.corriere.it/notizie/cronaca/19_ottobre_17/roma-maltrattamenti-all-ex-moglie-chiesti-1-anno-4-mesi-il-figlio-adottivo-renato-zero-fc3c6dae-f0f6-11e9-867d-add94f2d35a0.shtml">La procura aveva chiesto la condanna a un anno e quattro mesi </a>di Anselmi Fiacchini. L’imputato era finito sotto processo dopo la querela della donna, 43 anni, restauratrice.</p>
      <h4>Alti e bassi, fino al ricongiungimento e al ritiro della querela</h4>
      <p>La coppia ha vissuto una relazione piena di alti e bassi. Sposati nel 2004 — l’anno successivo alla scelta di Renato Zero di adottare Anselmi Fiacchini all’epoca suo bodyguard — l’imputato e la Vernaglia si separano nel 2009 dopo aver avuto due figlie. Dopo circa un anno, però, la coppia appianò le controversie e i due tornarono a vivere insieme. Dopo quattro anni, nuove divergenze. Un litigio nel 2013 in seguito al quale lei sporge querela, sostenendo che lui sarebbe persino arrivato a rimproverarla di acquistare alimenti troppo cari, e accusandolo in un caso di averla strattonata davanti alle figlie facendole del male a un braccio. Sembra l’addio definitivo. E invece di nuovo Anselmi Fiacchini e la Vernaglia tornano a convivere con le loro figlie. E’ il 2015, e da questo momento la coppia ricostruisce un legame felice. Lei ritira anche la denuncia nei confronti del compagno, difeso dall’avvocato Anna Maria Anselmi.</p>
    </article>
  </body>
</html>