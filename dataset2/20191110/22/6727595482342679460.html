<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kar-sevak-who-was-part-of-babri-demolition-hits-out-at-asaduddin-owaisi-147.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T22:36:00+00:00"/>
    <meta property="og:title" content="'മുസ്‌ലീങ്ങള്‍ക്ക് കൊടുത്ത ഭൂമി ദാനമല്ല, നഷ്ടപരിഹാരമാണ്'; ഉവൈസിക്ക് മറുപടിയുമായി മുഹമ്മദ് ആമിര്‍"/>
    <meta property="og:description" content="Asaduddin Owaisi Ayodhya Ayodhya Case Ayodhya Verdict Babari Masjid National News India അയോധ്യ: ഓള്‍ ഇന്ത്യാ മജ്ലിസെ ഇത്തിഹാദുല്‍ മുസ്ലീമീന്‍ തലവന്‍ അസദുദ്ദീന്‍ ഉവൈസിക്ക്"/>
  </head>
  <body>
    <article>
      <h1>'മുസ്‌ലീങ്ങള്‍ക്ക് കൊടുത്ത ഭൂമി ദാനമല്ല, നഷ്ടപരിഹാരമാണ്'; ഉവൈസിക്ക് മറുപടിയുമായി മുഹമ്മദ് ആമിര്‍</h1>
      <address><time datetime="2019-11-10T22:36:00+00:00">10 Nov 2019, 22:36</time> by <a rel="author">ന്യൂസ് ഡെസ്‌ക്</a></address>
      <p>അയോധ്യ: ഓള്‍ ഇന്ത്യാ മജ്ലിസെ ഇത്തിഹാദുല്‍ മുസ്ലീമീന്‍ തലവന്‍ അസദുദ്ദീന്‍ ഉവൈസിക്ക് മറുപടിയുമായി ബാബറി മസ്ജിദ് പൊളിക്കുകയും പിന്നീട് ഇസ്‌ലാം മതം സ്വീകരിക്കുകയും ചെയ്ത മുഹമ്മദ് ആമിര്‍ എന്ന ബല്‍ബീര്‍ സിംഗ്.</p>
      <p>അയോധ്യ കേസില്‍ സുപ്രീം കോടതി വിധിയുമായി ബന്ധപ്പെട്ട് പ്രതികരിക്കുകയായിരുന്നു മുഹമ്മദ് ആമിര്‍. തര്‍ക്കഭൂമി ഉപാധികളോടെ ഹിന്ദുക്കള്‍ക്ക് വിട്ടു നല്‍കണമെന്നും മുസ്‌ലീങ്ങള്‍ക്ക് ആരാധനയ്ക്ക് പകരം അഞ്ചു ഏക്കര്‍ ഭൂമി നല്‍കണമെന്നുമായിരുന്നു വിധി.</p>
      <p>‘മുസ്‌ലീം സമൂഹം നിയമപരമായ അവകാശങ്ങള്‍ക്കായാണ് പോരാടിയാതെന്നും അല്ലാതെ ദാനധര്‍മ്മം സ്വീകരിക്കാനല്ലെന്നുമായിരുന്നു സുപ്രീം കോടതി വിധിയോട് ഉവൈസിയുടെ പ്രതികരണം. മുസ്‌ലീങ്ങള്‍ക്ക് അഞ്ചേക്കര്‍ ഭൂമിയുടെ ആവശ്യമില്ലെന്നും ഉവൈസി പ്രതികരിച്ചിരുന്നു.</p>
      <related>
        <a href="https://www.doolnews.com/posted-about-ayodhya-verdict-police-take-case-three-persons-in-malappuram258.html?utm_source=doolnews&amp;utm_medium=related"/>
      </related>
      <p>സുന്നി വഖഫ് ബോര്‍ഡിന് അനുവദിച്ചു കൊടുത്ത ഭൂമി ദാനമല്ലെന്നും നഷ്ടപരിഹാരമാണെന്നുമാണ് ആമിര്‍ പറയുന്നത്. അത് മുസ്‌ലീങ്ങള്‍ സ്വീകരിക്കണമെന്നും ആമിര്‍ പറഞ്ഞു. ഇന്ത്യാ ടുഡേയോടായിരുന്നു പ്രതികരണം.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>1992 ഡിസംബര്‍ ഒന്നാം തിയ്യതി ബാബറി മസ്ജിദ് പൊളിക്കാന്‍ അയോധ്യയിലെത്തിയ ആയിരത്തോളം കര്‍സേവകരില്‍ ഒരാളായിരുന്നു ബല്‍ബീര്‍ സിംഗ്. ഡിസംബര്‍ ആറിനു പള്ളി പൊളിക്കാന്‍ വേണ്ടി പള്ളിയുടെ മധ്യത്തിലെ താഴികക്കുടത്തില്‍ ആദ്യം കയറിയത് താനായിരുന്നെന്നും ബല്‍ബീര്‍ സിംഗ് അവകാശപ്പെടുന്നുണ്ട്.</p>
      <p>വീട്ടിലെത്തിയപ്പോള്‍ അദ്ദേഹത്തിന് ഒരു നായകന്‍ കൊടുക്കുന്ന സ്വീകരണമാണ് ലഭിച്ചതെനും ബല്‍ബീര്‍ സിംഗ് പറയുന്നു.</p>
      <p>പിന്നീട് ബല്‍ബീര്‍ സിംഗ് ഒരു മുസ്‌ലിം പെണ്‍കുട്ടിയെ വിവാഹം കഴിക്കുകയും ഇസ്‌ലാം മതം സ്വീകരിക്കുകയും ചെയ്തു. മുഹമ്മദ് ആമിര്‍ എന്ന പേരും സ്വീകരിച്ചു.</p>
      <p>വിവാഹത്തിനു ശേഷം ഇസ്‌ലാം മതം പഠിപ്പിക്കുന്ന സ്‌കൂളും സ്ഥാപിച്ചു. നിലവില്‍ ആമിറും ബാബറി മസ്ജിദ് പൊളിക്കാനുണ്ടായിരുന്ന മറ്റൊരാളും കൂടി 100-ലധികം പള്ളികള്‍ നിര്‍മിച്ചിട്ടുണ്ട്.</p>
      <p>സുപ്രീംകോടതിയുടെ വിധിയും വാക്കും പരമോന്നതമായിരിക്കുമെന്നും എന്നാല്‍ അത് ചോദ്യം ചെയ്യപ്പെടാന്‍ കഴിയാത്തതല്ലെന്നും ഉവൈസി പറഞ്ഞിരുന്നു.</p>
      <related>
        <a href="https://www.doolnews.com/k-muraleedharan-about-ayodhya-verdict-says-minorities-feel-they-dont-get-justice123.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘കോടതി വിധിയില്‍ തങ്ങള്‍ ഒരു തരത്തിലും സംതൃപ്തരല്ല. തര്‍ക്ക സ്ഥലത്ത് ഒരു ക്ഷേത്രം ഉണ്ടായിരുന്നെന്ന് ആര്‍ക്കിയോളജിക്കല്‍ സര്‍വേ ഓഫ് ഇന്ത്യ ഒരിക്കലും പറഞ്ഞിട്ടില്ലെന്ന് വിധി വായിക്കുന്നതിനിടെ സുപ്രീം കോടതി വ്യക്തമാക്കിയിരുന്നു. പിന്നെ ഇങ്ങനെയൊരു വിധിന്യായത്തില്‍ കോടതി എങ്ങനെ എത്തിയതെന്ന് ഞങ്ങള്‍ക്ക് മനസ്സിലാകുന്നില്ല.</p>
      <p>500 വര്‍ഷമായി ഈ സ്ഥലത്ത് ഒരു പള്ളി ഉണ്ടായിരുന്നു. കോടതി കബളിപ്പിക്കപ്പെട്ടിരിക്കുന്നു. അഖിലേന്ത്യാ മുസ്ലിം പേഴ്സണല്‍ ലോ ബോര്‍ഡില്‍ എനിക്ക് വിശ്വാസമുണ്ട്, അവരെ പിന്തുണയ്ക്കുക തന്നെ ചെയ്യും”- ഉവൈസി പറഞ്ഞിരുന്നു.</p>
      <figure>
        <iframe src="https://www.youtube.com/embed/jdTztZ11IXw" width="500" height="281" data-service="Youtube" scrolling="no"/>
      </figure>
    </article>
  </body>
</html>