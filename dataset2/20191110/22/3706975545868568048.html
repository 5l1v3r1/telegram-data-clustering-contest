<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981922?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-10T22:13:00+00:00"/>
    <meta property="og:title" content="Bolívijský prezident Morales oznámil svoju rezignáciu"/>
    <meta property="og:description" content="Morales sa vyhlásil za víťaza týchto volieb a nárokoval si na štvrté funkčné obdobie po sebe, čo vyvolalo v Bolívii rozsiahle protesty."/>
  </head>
  <body>
    <article>
      <h1>Bolívijský prezident Morales oznámil svoju rezignáciu</h1>
      <h2>Morales sa vyhlásil za víťaza týchto volieb a nárokoval si na štvrté funkčné obdobie po sebe, čo vyvolalo v Bolívii rozsiahle protesty.</h2>
      <address><time datetime="2019-11-10T22:13:00+00:00">10 Nov 2019, 22:13</time> by <a rel="author">LA PAZ/TASR</a></address>
      <p>Bolívijský prezident Evo Morales oznámil v nedeľu svoje odstúpenie z funkcie po tom, ako sa niekoľko uplynulých týždňov konali proti nemu protesty. Informovala o tom tlačová agentúra DPA.</p>
      <p>Dlhoročný ľavicový líder Bolívie vystúpil s televíznym príhovorom, pričom vyjadril želanie, aby sa v jeho krajine "obnovil sociálny zmier". Krátko predtým ho vyzvali na rezignáciu predstavitelia opozície, ako aj armády a polície.</p>
      <p>Morales uviedol, že svoj rezignačný list odovzdal bolívijskému parlamentu. Spolu s prezidentom odstupuje aj viceprezident Álvaro García Linera.</p>
      <p>Opozičný prezidentský kandidát Carlos Mesa, náčelník ozbrojených síl Williams Kaliman a ďalší vyzvali v nedeľu Moralesa na odstúpenie po tom, ako Organizácia amerických štátov (OAŠ) konštatovala mnoho vážnych nezrovnalostí v prvom kole bolívijských prezidentských volieb z 20. októbra.</p>
      <p>Morales sa vyhlásil za víťaza týchto volieb a nárokoval si na štvrté funkčné obdobie po sebe, čo vyvolalo v Bolívii rozsiahle protesty. Vystupňovali sa tento víkend, keď sa k protivládnym demonštrantom v troch mestách pridali aj policajti.</p>
      <p>Morales skôr v nedeľu vyhlásil, že rešpektuje audit odborníkov z OAŠ a súhlasí s vypísaním nových volieb.</p>
    </article>
  </body>
</html>