<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_11/isis-rivendica-l-attentato-militari-italiani-iraq-25675608-0498-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Isis rivendica l’attentato ai militari italiani in Iraq"/>
    <meta property="og:description" content="Lo riferisce il Site. Vertice a Roma tra i pm e i carabinieri del Ros"/>
  </head>
  <body>
    <article>
      <h1>Isis rivendica l’attentato ai militari italiani in Iraq</h1>
      <h2>Lo riferisce il Site. Vertice a Roma tra i pm e i carabinieri del Ros. In condizioni stabili i feriti. Non ancora chiara la natura dell’ordigno</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Redazione Online e Marta Serafini</a></address>
      <p>Isis rivendica l’attacco ai militari italiani in Iraq. Lo riferisce il Site. «I soldati del Califfato hanno colpito un mezzo blindato 4x4 con a bordo esponenti delle forze della colazione internazionale crociata e dell’antiterrorismo dei peshmerga nella zona di Qurajai, a nord di Kufri, tramite l’esplosione di un ordigno piazzato sul terreno», si legge in un comunicato ripreso da Site, il gruppo di monitoraggio del terrorismo di matrice jihadista online. «Il veicolo - continua la nota - è stato distrutto e sono stati feriti quattro crociati e quattro apostati». La rivendicazione è stata diffusa dall’agenzia di propaganda dell’Isis, Amaq. E specifica come l’attacco sia avvenuto sia contro i militari taliani che contro le forze peshmerga.</p>
      <h4>Vertice a Roma</h4>
      <p>Intanto è arrivata in Procura a Roma, all’attenzione del pm Sergio Colaiocco, una prima informativa dei carabinieri del Ros sull’attentato in cui sono rimasti feriti 5 militari italiani. A Piazzale Clodio si è tenuto un vertice tra carabinieri e magistrati che procedono per il reato di attentato con finalità di terrorismo e lesioni gravissime. Sulla ricostruzione dei fatti gli inquirenti mantengono il più stretto riserbo. A quanto si apprende, i militari italiani feriti sono in condizioni stabili e si trovano ancora all’ospedale di Bagdad. L’esplosione è avvenuta mentre i militari stavano camminando vicino ai veicoli. Non è ancora chiara la natura dell’ordigno esplosivo che li ha feriti.</p>
      <h4>Un prete ucciso in Siria</h4>
      <p>Nelle stesse ore l’Isis ha rivendicato anche l’uccisione di un prete e di un suo parente in Siria lungo la strada tra Hasake e Deir Ezzor. La circostanza è confermata dall’agenzia governativa siriana Sana e dall’Osservatorio nazionale per i diritti umani in Siria. Secondo le fonti la seconda vittima è il padre del prete e che era con lui nel veicolo preso di mira dagli uomini armati. L’Isis ha divulgato anche il nome del religioso definendolo come appartenente alla Chiesa armena.</p>
      <figure>
        <img src="https://images2.corriereobjects.it/methode_image/2019/11/11/Esteri/Foto%20Esteri%20-%20Trattate/oOHQyq8--kmzD-U3150795371960cIC-593x443@Corriere-Web-Sezioni.jpg?v=201911111755"/>
      </figure>
    </article>
  </body>
</html>