<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_11/owen-wilson-l-ex-compagna-lui-non-vuole-vedere-nostra-figlia-lyla-d73ac788-0485-11ea-afbf-a3499b3ed94d.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Owen Wilson, l’ex compagna: «Lui non vuole vedere nostra figlia Lyla»"/>
    <meta property="og:description" content="Varunie Vongsvirates ha detto che l'attore si limita al sostegno economico, ma non ha mai incontrato la bimba di un anno, che ha riconosciuto con un test di paternità "/>
  </head>
  <body>
    <article>
      <h1>Owen Wilson, l’ex compagna: «Lui non vuole vedere nostra figlia Lyla»</h1>
      <h2>Varunie Vongsvirates ha detto che l'attore si limita al sostegno economico, ma non ha mai incontrato la bimba di un anno, che ha riconosciuto con un test di paternità </h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Simona Marchetti</a></address>
      <p>Al cinema Owen Wilson ha interpretato spesso la parte di un papà (vedi nel film «Wonder» del 2017, a fianco di Julia Roberts), ma nella realtà si disinteressa completamente della figlioletta Lyla di appena un anno. A denunciare il fatto è stata l'ex compagna del 50enne attore, Varunie Vongsvirates, rivelando che Wilson non è coinvolto in alcun modo nella vita della piccola, al punto da non averla mai nemmeno vista. «Owen non ha mai incontrato Lyla - <a href="https://www.dailymail.co.uk/tvshowbiz/article-7670899/Owen-Wilson-never-met-daughter-ex-Varunie-Vongsvirates-pleads-needs-father.html">ha raccontato la Vongsvirates al Daily Mail</a> - mi aiuta finanziariamente, ma non si è mai trattato di questo. Lyla ha bisogno di un padre ed è davvero ironico che lui continui a recitare ruoli in cui fa il padre, ma non abbia mai visto sua figlia». Wilson e la 35enne Varunie si sono frequentati per cinque anni prima di rompere e quando lei è rimasta incinta, lui si è sottoposto a un test di paternità che ha confermato che Lyla è sua figlia. «Vieni a conoscere tua figlia - lo ha supplicato la donna attraverso il tabloid britannico - perché è fantastica, ti assomiglia e ti stai davvero perdendo tutto».</p>
      <h4>«Niente visite»</h4>
      <p>Quando la bambina è nata - il 9 ottobre del 2018 - Wilson non era presente al parto e stando a quanto riferito da una fonte alla rivista UsWeekly, «lo scorso giugno Owen ha spuntato la casella “niente visite” nei documenti del tribunale e non vuole alcun tipo di custodia». La Vongsvirates ha condiviso le immagini della figlia sui social media, per dimostrare come i capelli biondi e gli occhi azzurri della bambina siano tanto simili a quelli di Wilson. L'attore ha anche altri due figli, entrambi maschi: Robert, 7 anni, avuto dall'allora fidanzata Jade Duell, che ha mollato nel 2011 e Finn, di 5 anni, nato dalla relazione con la fitness trainer Caroline Lindqvist (che ai tempi era però sposata con un altro), con cui si è rimesso di recente.</p>
    </article>
  </body>
</html>