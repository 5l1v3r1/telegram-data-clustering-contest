<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_11/riace-decaduto-sindaco-leghista-non-poteva-essere-eletto-ne-candidato-2c2ae868-049a-11ea-83e5-874bd48f0bf6.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Riace, decaduto il sindaco leghista «Non poteva essere eletto nè candidato»"/>
    <meta property="og:description" content="La sentenza&lt; del tribunale di Locri. L’attuale primo cittadino era stato assunto dal comune come vigile urbano. Mimmo Lucano: «E parlavano di legalità...»"/>
  </head>
  <body>
    <article>
      <h1>Riace, decaduto il sindaco leghista «Non poteva essere eletto nè candidato»</h1>
      <h2>La sentenza del tribunale di Locri. L’attuale primo cittadino era stato assunto dal comune come vigile urbano. Mimmo Lucano: «E parlavano di legalità...»</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Carlo Macrì</a></address>
      <p>Il Tribunale di Locri ha dichiarato decaduto il sindaco di Riace, Antonio Trifoli, eletto lo scorso 26 maggio a capo di una lista civica di ispirazione leghista. Trifoli - ha sostenuto il collegio - non poteva essere candidato perché assunto al Comune come vigile urbano, a tempo determinato e non aveva quindi diritto ad accedere all’aspettativa non retribuita per motivi elettorali. Non era quindi né candidabile, né eleggibile. Il ricorso per la sua incandidabilità era stato presentato subito dopo la sua elezione da Maria Spanò, candidata a sindaco della lista sostenuta dall’ex primo cittadino di Riace, Mimmo Lucano.</p>
      <p>«Avevamo convenuto sulla sua incandidabilità, sposando il ricorso presentato al tribunale» dice il procuratore della Repubblica di Locri Luigi D’Alessio. «Anche se - aggiunge - la questione era molto controversa». «Parlano tanto di legalità e adesso sono stati loro i primi a cadere sulla buccia di banana - commenta l’ex sindaco Mimmo Lucano -Dal primo istante ho accettato la sconfitta, senza polemiche. Loro da subito non per agire politico, ma per partito preso, hanno iniziato a far scompartire ogni cosa che avesse un legame con il passato. In queste realtà bisogna fare i conti con gli aspetti organizzativi, proporre, dimostrare di essere competenti, non solo remare sempre contro ogni cosa». L’efficacia del provvedimento del tribunale al momento resta sospesa, in attesa delle celebrazione di un eventuale causa di appello.</p>
    </article>
  </body>
</html>