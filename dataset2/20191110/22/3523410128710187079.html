<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639322/%D8%AD%D9%85%D9%84%D9%87-%D9%BE%D9%87%D9%BE%D8%A7%D8%AF%DB%8C-%D8%AA%D8%B1%DA%A9%DB%8C%D9%87-%D8%A8%D9%87-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T22:40:00+00:00"/>
    <meta property="og:title" content="حمله پهپادی ترکیه به شمال سوریه"/>
    <meta property="og:description" content="روستایی در ریف منطقه «راس‌العین» در شمال سوریه هدف حمله پهپادی ترکیه قرار گرفت."/>
  </head>
  <body>
    <article>
      <h1>
        <a href="https://www.bultannews.com/fa/news/639322/%D8%AD%D9%85%D9%84%D9%87-%D9%BE%D9%87%D9%BE%D8%A7%D8%AF%DB%8C-%D8%AA%D8%B1%DA%A9%DB%8C%D9%87-%D8%A8%D9%87-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87">حمله پهپادی ترکیه به شمال سوریه</a>
      </h1>
      <h2>روستایی در ریف منطقه «راس‌العین» در شمال سوریه هدف حمله پهپادی ترکیه قرار گرفت.</h2>
      <address><time datetime="2019-11-10T22:40:00+00:00">10 Nov 2019, 22:40</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رسانه‌های سوری می‌گویند پهپادهای ارتش ترکیه روز یکشنبه به نقاطی در شمال این کشور حمله کرده‌اند.</p>
      <p>به نوشته خبرگزاری دولتی سوریه (سانا)، این حمله به روستای «الدرداره» واقع در حومه منطقه «رأس العین» در استان «الحسکه» انجام شده است.</p>
      <p>بنا بر این گزارش، این حمله تلفات جانی نداشته است، اما خسارت‌های مالی بر جای گذاشته است.</p>
      <p>سانا همچنین خبر داد، روز یکشنبه دو نفر از غیرنظامیان سوری بر اثر انفجار مین در اطراف روستای «الدسدیه» در حومه رأس العین زخمی و به بیمارستان منتقل شدند.</p>
      <p>بر اساس این گزارش، این مین را نیروهای ارتش ترکیه و شبه‌نظامیان وابسته به آن در حومه روستای الدسدیه نصب کرده بودند.</p>
      <p>با وجود برقراری آتش‌بس طبق توافق «سوچی»، حملات ترکیه به شمال سوریه به طور کامل متوقف نشده است و ارتش ترکیه هر از گاهی دست به حملاتی در مناطق شمالی سوریه می‌زند.</p>
      <p>ارتش ترکیه به همراه تروریست‌های موسوم به «ارتش آزاد» سوریه از ۱۷ مهر ماه عملیات نظامی خود را در شمال سوریه و به بهانه دور کردن خطر شبه‌نظامیان کرد سوریه آغاز کرد.</p>
      <p>هشت روز پس از این عملیات (۲۵ مهر) آنکارا و واشنگتن توافق کردند که ترکیه به مدت ۱۲۰ ساعت عملیات خود را متوقف کند تا شبه‌نظامیان «یگان‌های مدافع خلق» کُرد از منطقه امن خارج شوند.</p>
      <p>پس از توافق آمریکا و ترکیه، «رجب‌طیب اردوغان» رئیس‌جمهور ترکیه و «ولادیمیر پوتین» رئیس‌جمهور روسیه ۳۰ مهر ماه جلسه‌ای در سوچی برگزار کردند و به توافقی دست یافتندکه طبق آن یگان‌های کُرد در طول ۱۵۰ ساعت، ۳۰ کیلومتر از مرز ترکیه و سوریه عقب‌نشینی می‌کنند و نیروهای امنیتی ترکیه و روسیه گشت‌زنی‌های مشترکی را در این منطقه انجام می‌دهند.</p>
    </article>
  </body>
</html>