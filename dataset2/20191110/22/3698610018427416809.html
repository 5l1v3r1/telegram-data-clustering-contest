<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/u-pentagoni-nazvali-kilkist-amerikanskih-viyskovih-yaki-zalishayutsya-v-siriyi-329153_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T22:19:00+00:00"/>
    <meta property="og:title" content="У Пентагоні назвали кількість американських військових, які залишаються в Сирії"/>
    <meta property="og:description" content="Більшість військовослужбовців Армії США перебувають на північному сході Сирії."/>
  </head>
  <body>
    <article>
      <h1>У Пентагоні назвали кількість американських військових, які залишаються в Сирії</h1>
      <h2>Більшість військовослужбовців Армії США перебувають на північному сході Сирії.</h2>
      <address>
        <time datetime="2019-11-10T22:19:00+00:00">10 Nov 2019, 22:19</time>
      </address>
      <p>Після <b><a href="https://zn.ua/WORLD/tramp-pohvalil-sebya-za-sdelku-s-erdoganom-po-sirii-332982_.html">виведення основної частини контингенту Армії США з Сирії</a></b>, у цій країні залишаються менше тисячі американських військовослужбовців. Цю інформацію озвучив начальник об'єднаного комітету начальників штабів армії США генерал Марк Мілі в ефірі телеканалу ABC у неділю, 10 листопада.</p>
      <p>На питання журналіста про те, скільки американських військових несуть службу в Сирії після розпорядження президента Дональда Трампа про виведення військ, Міллі відповів: "Менше тисячі. 500-600 людей".</p>
      <p>Генерал уточнив, що більшість з них перебувають на північному сході Сирії.</p>
      <p>Раніше в Пентагоні повідомляли, що частину американського контингенту <a href="https://dt.ua/WORLD/u-pentagoni-viznachilisya-z-peredislokaciyeyu-vivedenih-z-siriyi-viyskovih-326848_.html"><b>передислокували з Сирії до Іраку</b></a>.</p>
      <p>У грудні минулого року Білий дім і Пентагон повідомили про <a href="https://dt.ua/WORLD/kurdi-poboyuyutsya-agresiyi-turechchini-pislya-vivedennya-amerikanskih-viysk-iz-siriyi-zmi-298884_.html"><b>виведення американських військ із Сирії</b> </a>у зв'язку з переходом до "нової стадії" військової операції проти терористичного угруповання "Ісламська держава". Вже у січні <b><a href="https://dt.ua/WORLD/turecka-armiya-atakuvala-siriyskih-kurdiv-300822_.html">армія Туреччини завдала артилерійських ударів по районах на півночі Сирії</a></b>, які знаходяться під контролем курдських Загонів народної самооборони YPG.</p>
      <p>Опозиційна коаліція "Сили демократичної Сирії" розцінила дії США як "<b><a href="https://dt.ua/WORLD/kurdski-formuvannya-nazvali-vivedennya-viysk-ssha-z-siriyi-udarom-u-spinu-297490_.html">удар у спину</a></b>". Американський військовий контингент діяв у тісному контакті із СДС, які воюють проти ІДІЛ і режиму Башара Асада. До складу СДС входять також курдські загони самооборони YPG, проти яких Туреччина провела серію операцій. Анкара вважає курдські формування в Сирії терористичними і звинувачує їх у підтримці сепаратистів з "Робітничої партії Курдистану".</p>
      <p>Детальніше про наслідки турецької операції <a href="https://dt.ua/international/erdogan-znayshov-dzherelo-miru-326095_.html"><b>читайте у матеріалі Миколи Замікули "Ердоган знайшов "Джерело миру""</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>