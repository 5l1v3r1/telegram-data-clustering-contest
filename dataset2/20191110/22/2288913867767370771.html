<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191110_04709742"/>
    <meta property="og:site_name" content="De Standaard"/>
    <meta property="article:published_time" content="2019-11-10T22:11:00+00:00"/>
    <meta property="og:title" content="De socialistische PSOE wint de parlementsverkiezingen in Spanje, Vox derde partij"/>
    <meta property="og:description" content="De parlementsverkiezingen hebben de politieke patstelling die het land nu al enkele jaren beheerst, niet opgelost. Het linkse noch het rechtse blok hebben ..."/>
  </head>
  <body>
    <article>
      <h1>De socialistische PSOE wint de parlementsverkiezingen in Spanje, Vox derde partij</h1>
      <address>
        <time datetime="2019-11-10T22:11:00+00:00">10 Nov 2019, 22:11</time>
      </address>
      <p>De parlementsverkiezingen hebben de politieke patstelling die het land nu al enkele jaren beheerst, niet opgelost. Het linkse noch het rechtse blok hebben de meerderheid van de 350 zetels behaald. Dat blijkt zondagavond om elf uur, met 97 procent van de stemmen geteld. De uiterst rechtse partij Vox heeft haar zetelaantal verdubbeld en is nu de op twee na grootste partij van het land.</p>
      <p>De drie linkse partijen -PSOE, Unidas Podemos en de nieuwe partij Más País- hadden gisteravond, met 97 procent van de stemmen geteld, 8 zetels meer dan de drie rechtse partijen Partido Popular, Ciudadanos en Vox, samen.</p>
      <p>De PSOE (Partido Socialista Obrero Español) van aftredend premier Pedro Sánchez verliest ten opzichte van de verkiezingen van april 2019 3 zetels, maar ze blijft met 120 zetels wel de grootste partij van het land.</p>
      <p>De conservatieve christendemocratische Partido Popular (PP) wint 88 zetels, dat zijn er 22 zetels meer dan in april van dit jaar. PP-leider Pablo Casado maakt een deel van het zware verlies goed dat hij in april moest incasseren. Zijn partij betaalde toen de prijs voor het corruptieschandaal waarin ze was verwikkeld.</p>
      <p>Op de derde plaats komt, conform de peilingen, de uiterst rechtse partij Vox. Met 52 zetels verdubbelt zij ruimschoots haar aantal parlementsleden in het parlement. Dit zijn nog maar de tweede nationale verkiezingen waaraan Vox deelneemt.</p>
      <p>Ciudadanos, de partij die is ontstaan als reactie op het Catalaanse separatisme, maar die gaandeweg vanuit het centrum naar rechts is opgeschoven, wordt gedecimeerd. Zij behaalt slechts 10 zetels, in april had ze er nog 57.</p>
      <p>De groei van de PP en vooral van Vox compenseren, ter rechterzijde, het verlies van Ciudadanos.</p>
      <p>De linkse partij Unidas Podemos, die maandenlang met Sánchez heeft onderhandeld over de vorming van een regering, gaat erop achteruit. Zij verliest 7 zetels en eindigt op 35.</p>
      <p>Nieuwkomer Más País, opgericht door een van de voormalige boegbeelden van Podemos, Íñigo Errejón, komt met 3 zetels in het parlement.</p>
      <p>Gisteravond riep de leider van Podemos, Pablo Iglesias, de socialisten op om te praten over een linkse regering. Maar de drie linkse, nationale partijen, hebben samen geen meerderheid. Alleen als de linkse separatisten van Catalonië (ERC) zouden deelnemen, kan een linkse regering worden gevormd.</p>
      <p>De enige coalitie die een meerderheid in het parlement haalt, bestaat uit de sociaal-en de christendemocraten. Maar die twee partijen hebben sinds het einde van de Franco-dictatuur in 1978 nog nooit samen geregeerd.</p>
      <p>
        <b>Catalonië</b>
      </p>
      <p>De groei van rechts is mogelijk op rekening van de Catalaanse separatisten te schrijven. In de loop van de campagne bleek dat de PSOE in de peilingen daalde naarmate er meer protesten in Catalonië.</p>
    </article>
  </body>
</html>