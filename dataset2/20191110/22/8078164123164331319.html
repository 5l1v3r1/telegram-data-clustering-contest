<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/sportello_cancro/19_novembre_11/immunoterapia-cura-tumori-che-punto-siamo-2342cfaa-fff3-11e9-b6d6-36488b279eae.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-10T22:00:00+00:00"/>
    <meta property="og:title" content="Immunoterapia per la cura dei tumori: a che punto siamo?"/>
    <meta property="og:description" content="Si è meritata il Nobel per la Medicina nel 2018 e ha rivoluzionato la cura di alcune neoplasie, dando speranze importanti dove non c’erano soluzioni efficaci. Restano però importanti questioni da chiarire"/>
  </head>
  <body>
    <article>
      <h1>Immunoterapia per la cura dei tumori: a che punto siamo?</h1>
      <h2>Si è meritata il Nobel per la Medicina nel 2018 e ha rivoluzionato la cura di alcune neoplasie, dando speranze importanti dove non c’erano soluzioni efficaci. Restano però importanti questioni da chiarire</h2>
      <address><time datetime="2019-11-10T22:00:00+00:00">10 Nov 2019, 22:00</time> by <a rel="author">Vera Martinella</a></address>
      <p>È la nuova frontiera della cura ai tumori e oggi dà risultati promettenti in molte neoplasie per le quali c’erano poche speranze. Nel dicembre 2013 l’immunoterapia si era guadagnata il primo posto della top ten delle più importanti svolte scientifiche dell’anno stilata dalla prestigiosa rivista Science. Oggi questa innovativa metodica si conferma come una nuova arma efficace per combattere il cancro, accanto a chirurgia, radioterapia e <a href="https://www.corriere.it/salute/sportello_cancro/cards/chemioterapia-ecco-perche-un-arma-insostituibile-contro-cancro/cos-chemioterapia_principale.shtml">chemioterapia (che resta un’arma insostituibile)</a> e allungare la sopravvivenza a lungo termine dei malati, garantendo loro una buona qualità di vita. Generalmente considerata più leggera della «vecchia» chemioterapia, <a href="https://www.corriere.it/salute/sportello_cancro/cards/cure-contro-cancro-ed-effetti-collaterali-quello-che-pazienti-familiare-devono-sapere/che-cos-l-immunoterapia_principale.shtml">non è però esente da tossicità ed effetti collaterali, che possono essere anche pesanti e che vanno correttamente riconosciuti e trattati</a>. Ma quanto è davvero efficace e diffusa l’immunoterapia oggi in Italia? «Al termine di questo decennio l’immunoterapia ha portato a un profondo cambiamento nella cura dei tumori, modificando impostazioni scientifiche e culturali che duravano da anni e introducendo un cambiamento sostanziale nella strategia di cura - risponde <b>Carmine Pinto</b>, direttore dell’Oncologia Medica al Clinical Cancer Centre AUSL-IRCCS di Reggio Emilia -. Forte è stato anche l’impatto mediatico. Sono oramai maturi studi e dati che ci consentono di fare alcune riflessioni».</p>
      <h4>Il premio Nobel per la medicina nel 2018</h4>
      <p>«Le basi scientifiche che hanno permesso lo sviluppo di questa modalità di cura partono dall’assunto che il sistema immunitario dell’organismo elimina di continuo cellule alterate potenzialmente neoplastiche e che quando viene bloccato per diverse condizioni dalle cellule neoplastiche stesse si può allora produrre una neoplasia evidente clinicamente - dice Pinto -. <a href="https://www.corriere.it/salute/18_ottobre_01/nobel-la-medicina-james-hallison-tasuku-honjo-cb9a547e-c55d-11e8-994e-6382a2ca0409.shtml">Questo principio, dimostrato e poi sviluppato da James Allison e Tasuku Honjo, Premi Nobel per la Medicina nel 2018</a>, ha portato alla produzioni di anticorpi monoclonali che interagivano con i cosiddetti check-point inibitori (anti-CTL4, anti-PD1, anti-PD-L1) del sistema immunitario, che sono quelli che poi utilizziamo in pratica clinica».</p>
      <h4>Le questioni aperte: tre domande a cui bisogna rispondere</h4>
      <p>L’introduzione in clinica dell’immunoterapia, che ha prodotto risultati rilevanti per alcuni tumori in fase avanzata e meno importanti per altri, ci porta a definire tre quesiti: primo, quale è oggi la magnitudine di efficacia e di applicazione dell’immunoterapia nei tumori solidi? Secondo, quali criteri possono permettere la selezione dei pazienti per i quali ci si può attendere i maggiore vantaggi? Terzo, quali strumenti abbiamo per garantire l’accesso e la sostenibilità per il nostro Servizio Sanitario Nazionale (Ssn)? «Inoltre lo stesso utilizzo clinico dell’immunoterapia ha ampliato nel tempo le sue modalità di applicazione sia per tipologia di trattamento (monoterapia, immuno-combinazioni, combinazioni con chemioterapia, con terapie a target molecolare e con radioterapia) che per setting di patologia (trattamento di malattia metastatica in prima linea o in linee successive, trattamento adiuvante dopo chirurgia, trattamento pre-operatorio o neoadiuvante)» aggiunge Pinto.</p>
      <h4>Per quali tumori è oggi rimborsata in Italia</h4>
      <p>«Attualmente l’immunoterapia in Italia è rimborsata dal Ssn, in differenti linee di terapia, per le differenti forme in fase avanzata - chiarisce l’esperto -: il melanoma, il carcinoma del polmone non a piccole cellule (NSCLC), il carcinoma renale, il tumore a cellule di Merkel, il tumore del testa-collo ed il linfoma di Hodgkin. Per altre patologie neoplastiche come il carcinoma dell’urotelio, quello del polmone a piccole cellule, quello della mammella triplo negativo, quello dell’esofago e dello stomaco i percorsi di ricerca e registrativi presso l’Agenzia Italiana del Farmaco (AIFA) e l’European Medicines Agency (EMA) sono in corso con tempistiche diverse». </p>
      <h4>Il primo successo contro il melanoma</h4>
      <p><a href="https://www.corriere.it/salute/sportello_cancro/19_giugno_18/melanoma-speranza-rendere-cancro-malattia-cronica-0ee7b466-910e-11e9-b8ed-acd7c4efcfec.shtml">La prima dimostrazione di efficacia clinica dell’immunoterapia è avvenuta per i pazienti con melanoma in stadio avanzato</a>, per i quali la sopravvivenza mediana attesa era di 6-8 mesi. «L’introduzione in terapia dapprima di un anti-CTL4 (ipilimumab) ha permesso di raggiungere a 10 anni una sopravvivenza del 20%, risultato sorprendente e migliorato ulteriormente dall’introduzione degli anti-PD1 (nivolumab, pembrolizumab) che si sono dimostrati più efficaci e meglio tollerati nei confronti dell’ipilimumab - chiarisce Pinto -. Questi risultati conducono anche a nuove problematiche non ancora risolte. Quando sospendere un trattamento? Quando considerare un paziente “guarito”? E quali controlli e follow-up a lungo termine sono necessari per questi pazienti?».</p>
      <h4>La rivoluzione nella cura del carcinoma polmonare</h4>
      <p>«Risultati clinici impattanti sono stati ottenuti anche <a href="https://www.corriere.it/salute/sportello_cancro/19_agosto_01/raro-insidioso-tumore-pelle-che-pochi-conoscono-tre-volte-piu-letale-melanoma-0115ffc0-b2ea-11e9-b2eb-bb69e7c4094b.shtml">nel tumore a cellule di Merkel</a> per il quale non avevano terapie standard e nel carcinoma renale dove l’immunoterapia si inserisce in una strategia terapeutica con diverse potenzialità e meccanismi - prosegue Pinto -. L’ambito in cui l’immunoterapia ha sostanzialmente rivoluzionato<a href="https://www.corriere.it/salute/sportello_cancro/19_settembre_11/cosi-migliorano-prospettive-malati-tumore-polmone-fa738b98-d49e-11e9-a249-7d8902ab27a9.shtml"> l’intero approccio è quello del polmone non a piccole cellule (NSCLC) avanzato</a>. Nei pazienti già pretrattati si è raggiunta una sopravvivenza a 5 anni del 13-25% correlata con l’espressione tumorale di PD-L1. In prima linea, selezionando sempre per questo marcatore, l’anti-PD1 pembrolizumab associato o meno alla chemioterapia si è dimostrato superiore alla chemioterapia stessa, ed un anti PD-L1, il durvalumab, ha migliorato significativamente la sopravvivenza come terapia di mantenimento nei III stadi in controllo di malattia dopo chemio-radioterapia. Inoltre la combinazione di due immunoterapici con differente bersaglio anti CTL-4 e anti-PD1, quali l’ipilimumab ed il nivolumab, si sta dimostrando efficace nel melanoma, nel carcinoma renale e nel NSCLC».</p>
      <h4>Come selezionare i pazienti destinati a ricevere immunoterapia</h4>
      <p>Quali sono i criteri di scelta del trattamento e di selezione dei pazienti? «Per rispondere a questa seconda domanda è necessario avere una visione che va oltre il singolo tumore e che consideri e metta insieme i tasselli di conoscenza ottenuti con i diversi studi clinici - dice Pinto -. Si comincia finalmente a ricomporre il puzzle. L’alta instabilità dei microsatelliti (H-MSI) evidenziabile con test sul tessuto tumorale è un marcatore di sensibilità all’immunoterapia per diversi tumori indipendentemente dalla sede. Evidenze cliniche sono disponibili per il carcinoma del colon-retto, dello stomaco e dell’endometrio in fase avanzata. La valutazione dell’espressione tumorale di PD-L1, certamente non univoca e con criticità anche perché diversi sono i test e i metodi di valutazione impiegati negli studi e nella pratica clinica, può rappresentare un elemento di arricchimento e anche di selezione in relazione al regime di trattamento impiegato e alla linea di terapia. Per alcune neoplasie come i carcinomi del testa-collo, dell’esofago, dello stomaco e il NSCLC la diversa espressione di PD-L1 può correlarsi all’efficacia dell’immunoterapia in monoterapia, ma questo impatto si perde quando si utilizza una immunocombinazione o una combinazione con la chemioterapia. Anche la valutazione del carico mutazionale di un tumore (Tumor Mutational Burden), non ancora standardizzato nella determinazione, si correla con diverso impatto con l’efficacia dell’immunoterapia».</p>
      <h4>Garantire gratis le cure migliori a tutti i pazienti</h4>
      <p><a href="https://www.corriere.it/salute/sportello_cancro/18_ottobre_19/costi-elevati-troppi-ritardi-nell-arrivo-nuovi-farmaci-anticancro-45b22b42-d210-11e8-8134-25476f2b2959.shtml">Visto l’elevato costo nelle nuove molecole, è possibile continuare ad assicurare la sostenibilità per il Ssn</a>?  «Nel 2017, per favorire equità e accesso ai nuovi farmaci e quindi anche all’immunoterapia, con la Legge di Bilancio del 2017 fu stanziato per 3 anni un Fondo di 500 milioni di euro per i farmaci oncologici innovativi secondo i criteri Aifa - conclude Pinto -. I farmaci, per i quali veniva riconosciuta un’innovatività piena, rientravano per 36 mesi in questo Fondo. Solo nel 2018 la spesa per farmaci innovativi oncologici con accesso al Fondo è stata pari a 676.286.202 euro. <a href="https://www.corriere.it/salute/sportello_cancro/19_ottobre_25/farmaci-innovativi-garantiti-malati-tumore-rinnovato-fondo-speciale-1b70fa60-f731-11e9-9ad7-81cfe71b7fb2.shtml">Il Fondo ha permesso quindi una governabilità ed una capienza di spesa che esulava dal finanziamento regionale</a>. Attualmente permane nel Fondo un unico farmaco immunoterapico e solo nell’impiego per il NSCLC, pur continuando il pieno utilizzo in clinica degli altri farmaci non più nel Fondo perché terminato il periodo previsto, che però non sono stati sostituiti da nuovi farmaci più innovativi nello stesso setting di patologia. <a href="https://www.corriere.it/salute/sportello_cancro/19_settembre_19/tumori-meta-nuovi-farmaci-approvati-europa-troppo-ottimismo-f9099682-da2d-11e9-9a87-4b01b66ffd5b.shtml">In attesa di un’indispensabile e non più rinviabile rivisitazione della governance del farmaco, al fine di garantire equità nella disponibilità di risorse</a>, è auspicabile, oltre alla riconferma del Fondo, anche un prolungamento da 36 a 60 mesi nella durata di permanenza nello stesso per tutti i farmaci oncologici innovativi se non sostituiti da altri per le stesse indicazioni».</p>
    </article>
  </body>
</html>