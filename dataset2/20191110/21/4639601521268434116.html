<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/volivia-paraitithike-o-evo-morales/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T21:20:13+00:00"/>
    <meta property="og:title" content="Βολιβία : Παραιτήθηκε ο Έβο Μοράλες"/>
    <meta property="og:description" content="Την παραίτησή του από το αξίωμα του Προέδρου της Βολιβίας, ανακοίνωσε ο Έβο Μοράλες όπως μεταδίδουν διεθνή μέσα ενημέρωσης. Νωρίτερα ο αρχηγός των ενόπλων δυνάμεων της Βολιβίας, στρατηγός Ουίλιαμς Κάλιμαν, ζήτησε από τον Μοράλες, να παραιτηθεί «για το καλό της Βολιβίας»."/>
  </head>
  <body>
    <article>
      <h1>Βολιβία : Παραιτήθηκε ο Έβο Μοράλες</h1>
      <h2>Την παραίτησή του από το αξίωμα του Προέδρου της Βολιβίας, ανακοίνωσε ο Έβο Μοράλες όπως μεταδίδουν διεθνή μέσα ενημέρωσης. Νωρίτερα ο αρχηγός των ενόπλων δυνάμεων της Βολιβίας, στρατηγός Ουίλιαμς Κάλιμαν, ζήτησε από τον Μοράλες, να παραιτηθεί «για το καλό της Βολιβίας».</h2>
      <address><time datetime="2019-11-10T21:20:13+00:00">10 Nov 2019, 21:20</time> by <a rel="author">ΤοΒΗΜΑ Team</a></address>
      <p>Την παραίτησή του από το αξίωμα του Προέδρου της Βολιβίας, ανακοίνωσε ο <a href="https://www.tovima.gr/tag/evo-morales/">Έβο Μοράλες</a> όπως μεταδίδουν διεθνή μέσα ενημέρωσης.</p>
      <p>Νωρίτερα ο αρχηγός των ενόπλων δυνάμεων της Βολιβίας, στρατηγός Ουίλιαμς Κάλιμαν, ζήτησε από τον πρόεδρο της χώρας Έβο Μοράλες, ο οποίος βρίσκεται εδώ και τρεις εβδομάδες αντιμέτωπος με ένα κύμα διαμαρτυριών για την επανεκλογή του, να παραιτηθεί «για το καλό της Βολιβίας».</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <figure>
        <iframe data-src="https://twitter.com/bbcmundo/status/1193635058734845954?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Αφού αναλύσαμε την εσωτερική συγκρουσιακή κατάσταση, ζητάμε από τον πρόεδρο να απαρνηθεί την προεδρική θητεία του, προκειμένου να επιτρέψει να επικρατήσει η ειρήνη και η διατήρηση της σταθερότητας, για το καλό της Βολιβίας μας» δήλωσε ο στρατηγός ενώπιον του Τύπου.</p>
      <p>Με την πολιτική κρίση να επιδεινώνεται στη Βολιβία, υπουργοί και βουλευτές, μεταξύ αυτών ο πρόεδρος του κοινοβουλίου, υπέβαλαν σήμερα τις παραιτήσεις τους.</p>
      <p>Η ανακοίνωση του 60χρονου ηγέτη, που βρίσκεται στην εξουσία από το 2006, για τη διεξαγωγή νέων εκλογών, μια πιθανότητα που απέρριπτε έως σήμερα, δεν κατάφερε να φέρει την ηρεμία και οι συγκρούσεις μεταξύ διαδηλωτών και δυνάμεων ασφαλείας συνεχίστηκαν και σήμερα.</p>
      <p>Ο στρατός διέταξε να «διεξαχθούν αεροπορικές και χερσαίες στρατιωτικές επιχειρήσεις για την εξουδετέρωση των ένοπλων ομάδων που ενεργούν εκτός του νόμου», επισήμανε ο στρατηγός Κάλιμαν.</p>
      <p>Έχοντας βρεθεί στο στόχαστρο διαδηλωτών που πυρπόλησαν το σπίτι του στο Ποτόσι, ο πρόεδρος της Εθνοσυνέλευσης Βίκτορ Μπόρντα παραιτήθηκε, ενώ τον μιμήθηκαν καμιά δεκαριά βουλευτές.</p>
      <p>Λίγο μετά, ο υπουργός Ορυχείων Σεζάρ Ναβάρο υπέβαλε επίσης την παραίτησή του, λέγοντας ότι θέλει «να προστατεύσει την οικογένειά του» μετά την πυρπόληση της κατοικίας του και την επίθεση που δέχθηκε ο ανιψιός του.</p>
      <p>«Η εξέλιξη των γεγονότων αντίκειται των προσωπικών αρχών μου, όπως και των πνευματικών και δημοκρατικών αξιών μου» έγραψε, από την πλευρά του, ο υπουργός Υδρογονανθράκων Λουίς Αλμπέρτο Σάντσες, στην επιστολή παραίτησής του που εστάλη στον πρόεδρο και αναρτήθηκε στο Twitter.</p>
      <p>Στο κύμα διαμαρτυρίας που κλονίζει τη χώρα εδώ και τρεις εβδομάδες έχουν χάσει τη ζωή τους 3 άνθρωποι κι έχουν τραυματιστεί 383.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>