<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196926/volivia-paraitithike-o-evo-morales"/>
    <meta property="og:site_name" content="CNN.gr"/>
    <meta property="article:published_time" content="2019-11-10T21:18:48+00:00"/>
    <meta property="og:title" content="Βολιβία: Παραιτήθηκε ο Εβο Μοράλες"/>
    <meta property="og:description" content="Την παραίτησή του ανακοίνωσε ο πρόεδρος της Βολιβίας Έβο Μοράλες, λίγες ώρες αφότου προκήρυξε νέες προεδρικές εκλογές εν μέσω συνεχιζόμενων διαμαρτυριών σε..."/>
  </head>
  <body>
    <article>
      <h1>Βολιβία: Παραιτήθηκε ο Εβο Μοράλες</h1>
      <h2>Την παραίτησή του ανακοίνωσε ο πρόεδρος της Βολιβίας Έβο Μοράλες, λίγες ώρες αφότου προκήρυξε νέες προεδρικές εκλογές εν μέσω συνεχιζόμενων διαμαρτυριών σε ολόκληρη τη χώρα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 23:18 , 10 November 2019 - 23:34</p>
      <p>Νωρίτερα, ο αρχηγός των ενόπλων δυνάμεων της Βολιβίας, στρατηγός Ουίλιαμς Κάλιμαν προέτρεψε τον Μοράλες να παραιτηθεί για να «φέρει ειρήνη και σταθερότητα προς όφελος της Βολιβίας». </p>
      <p>Με την πολιτική κρίση να επιδεινώνεται στη Βολιβία, <b>υπουργοί και βουλευτές,</b> μεταξύ αυτών ο πρόεδρος του κοινοβουλίου,<b> υπέβαλαν σήμερα τις παραιτήσεις τους.</b></p>
      <p>O Έβο Μοράλες, ανακοίνωσε πως θα προκηρύξει νέες εκλογές, αφού ο Οργανισμός Αμερικανικών Κρατών (ΟΑΚ) έδωσε στη δημοσιότητα έκθεση στην οποία αναφέρεται πως οι<b> εκλογές</b> που διεξήχθησαν στις 20 Οκτωβρίου θα πρέπει να <b>ακυρωθούν εξαιτίας παρατυπιών.</b></p>
      <p>Ο Μοράλες δήλωσε ακόμη πως θα αντικαταστήσει τα μέλη του εκλογικού συμβουλίου, τα οποία δέχθηκαν πυρά μετά τη διατύπωση κατηγοριών για εκλογική νοθεία στις εκλογές της 20ης Οκτωβρίου, τις οποίες κέρδισε ο ίδιος, διατηρώντας το προεδρικό του αξίωμα.</p>
      <h3>Συνεχίζονται οι διαμαρτυρίες</h3>
      <p>Ωστόσο, η ανακοίνωση του 60χρονου ηγέτη, που βρίσκεται στην εξουσία από το 2006, για τη διεξαγωγή νέων εκλογών, μια πιθανότητα που απέρριπτε έως σήμερα, δεν κατάφερε να φέρει την ηρεμία και <b>οι συγκρούσεις μεταξύ διαδηλωτών και δυνάμεων ασφαλείας συνεχίστηκαν και σήμερα</b>.</p>
      <p>Ο στρατός διέταξε να «διεξαχθούν αεροπορικές και χερσαίες στρατιωτικές επιχειρήσεις για την εξουδετέρωση των ένοπλων ομάδων που ενεργούν εκτός του νόμου», επισήμανε ο στρατηγός Κάλιμαν.</p>
      <p>Έχοντας βρεθεί στο <b>στόχαστρο διαδηλωτών</b> που πυρπόλησαν το σπίτι του στο Ποτόσι, ο πρόεδρος της Εθνοσυνέλευσης Βίκτορ Μπόρντα παραιτήθηκε, ενώ τον μιμήθηκαν καμιά δεκαριά βουλευτές.</p>
      <p>Λίγο μετά, ο υπουργός Ορυχείων Σεζάρ Ναβάρο υπέβαλε επίσης την παραίτησή του, λέγοντας ότι θέλει «να προστατέψει την οικογένειά του» μετά την πυρπόληση της κατοικίας του και την επίθεση που δέχθηκε ο ανιψιός του.</p>
      <blockquote>«Η εξέλιξη των γεγονότων αντίκειται των προσωπικών αρχών μου, όπως και των πνευματικών και δημοκρατικών αξιών μου» έγραψε, από την πλευρά του, ο υπουργός Υδρογονανθράκων Λουίς Αλμπέρτο Σάντσες, στην επιστολή παραίτησής του που εστάλη στον πρόεδρο και αναρτήθηκε στο Twitter.</blockquote>
      <p>Στο κύμα διαμαρτυρίας που κλονίζει τη χώρα εδώ και τρεις εβδομάδες<b> έχουν χάσει τη ζωή τους 3 άνθρωποι</b> και έχουν τραυματιστεί 383.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196932/volivia-arxigos-astynomias-den-exei-ekdothei-entalma-syllipsis-toy-evo-morales">Βολιβία - Αρχηγός αστυνομίας: Δεν έχει εκδοθεί ένταλμα σύλληψης για τον Έβο Μοράλες</a>
        </li>
        <li>
          <a href="https://www.cnn.gr/news/kosmos/story/196931/ragdaies-exelixeis-sti-volivia-entalma-syllipsis-gia-ton-evo-morales">Ραγδαίες εξελίξεις στη Βολιβία: Ένταλμα σύλληψης για τον Έβο Μοράλες</a>
        </li>
        <li>
          <a href="https://www.cnn.gr/news/kosmos/story/196930/volivia-to-mexiko-prosferei-asylo-ston-evo-morales-ypiresiaki-proedros-i-tzanine-anies">Βολιβία: Το Μεξικό προσφέρει άσυλο στον Έβο Μοράλες - Υπηρεσιακή πρόεδρος η Τζανίνε Άνιες</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
        <li>
          <a href="https://www.cnn.gr/eidhseis/tag/7/ekloges">ΕΚΛΟΓΕΣ</a>
        </li>
        <li>
          <a href="https://www.cnn.gr/eidhseis/tag/8445/paraitisi">ΠΑΡΑΙΤΗΣΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196936/snapshot/2752582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196764/snapshot/AP_26769725163.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
    </article>
  </body>
</html>