<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/10/bjp-kerala-president-election-to-be-delayed.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-10T21:59:00+00:00"/>
    <meta property="og:title" content="പുതിയ അധ്യക്ഷൻ നീളുന്നു; തിങ്കളാഴ്ചത്തെ യോഗം മാറ്റി; തീരുമാനം ആർഎസ്എസിന്റേത്"/>
    <meta property="og:description" content="തിരുവനന്തപുരം ∙ ബിജെപി സംസ്ഥാന അധ്യക്ഷനെ തീരുമാനിക്കുന്നതിന് മുന്നോടിയായി തിങ്കളാഴ്ച കൊച്ചിയില്‍ ചേരാനിരുന്ന യോഗം മാറ്റി. അയോധ്യ വിധിയുടെ.BJP. Kerala BJP. RSS. BJP President. Manorama News. Manorama Online. Latest News.Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>പുതിയ അധ്യക്ഷൻ നീളുന്നു; തിങ്കളാഴ്ചത്തെ യോഗം മാറ്റി; തീരുമാനം ആർഎസ്എസിന്റേത്</h1>
      <address><time datetime="2019-11-10T21:59:00+00:00">10 Nov 2019, 21:59</time> by <a rel="author">മനോരമ ലേഖകൻ</a></address>
      <p>തിരുവനന്തപുരം ∙ ബിജെപി സംസ്ഥാന അധ്യക്ഷനെ തീരുമാനിക്കുന്നതിന് മുന്നോടിയായി തിങ്കളാഴ്ച കൊച്ചിയില്‍ ചേരാനിരുന്ന യോഗം മാറ്റി. അയോധ്യ വിധിയുടെ പശ്ചാത്തലത്തില്‍ സംഘടനാ സെക്രട്ടറി ബി.എല്‍. സന്തോഷ് ഉള്‍പ്പടെയുള്ള നേതാക്കള്‍ ഡല്‍ഹില്‍ തുടരണമെന്ന നിര്‍ദേശമുള്ളതിനാലാണ് ഇത്. പ്രാഥമിക ചര്‍ച്ചകള്‍ക്കായി ബിജെപി കോര്‍കമ്മിറ്റിയും സംസ്ഥാന സമിതിയും യോഗം ചേരാനാണ് നിശ്ചയിച്ചിരുന്നത്.</p>
      <p>മിസോറാം ഗവര്‍ണറായി പോയ പി.എസ്. ശ്രീധരന്‍ പിള്ളയ്ക്കു പകരം ബിജെപി സംസ്ഥാന അധ്യക്ഷനെ കണ്ടെത്താനുള്ള പ്രഥമിക ചര്‍ച്ചകള്‍ക്കായാണ് സംഘടനാ സെക്രട്ടറി ബി.എല്‍. സന്തോഷ് എത്തേണ്ടിയിരുന്നത്. എന്നാല്‍ അയോധ്യാ ഭൂമിതര്‍ക്കകേസിലെ വിധി വന്ന പശ്ചാത്തലത്തില്‍ സന്ദര്‍ശനം മാറ്റുകയായിരുന്നു. കോര്‍ കമ്മിറ്റി, സംസ്ഥാനസമിതി അംഗങ്ങളുമായി ചര്‍ച്ചനടത്തി സമവായത്തിലൂടെ പുതിയ അധ്യക്ഷനെ കണ്ടെത്തനായിരുന്നു സംഘടനാ സെക്രട്ടറിയുടെ സന്ദര്‍ശനം.</p>
      <p>സംഘടനാ സെക്രട്ടറിയുടെ സൗകര്യമനുസരിച്ച് ഈയാഴ്ച തന്നെ യോഗം ചേരും. സംസ്ഥാന ജനറല്‍ സെക്രട്ടറി കെ. സുരേന്ദ്രനെ അധ്യക്ഷനാക്കാനാണ് കേന്ദ്രമന്ത്രി വി. മുരളീധരന് താല്‍പര്യം. എ.എന്‍.രാധാകൃഷ്ണന്‍, എം.ടി രമേശ് എന്നിവര്‍ക്കായാണ് പി.കെ. കൃഷ്ണദാസ് വിഭാഗം നിലകൊള്ളുന്നത്. ജനറല്‍സെക്രട്ടറി ശോഭാ സുരേന്ദ്രന്‍, വൈസ് പ്രസിഡന്റ് കെ.പി ശ്രീശന്‍, സംസ്ഥാന വക്താവ് എം.എസ്.കുമാര്‍ തുടങ്ങി പലരും ചര്‍ച്ചകളിലുണ്ട്. ബിജെപിയുടെ ശക്തികേന്ദ്രമായ ഗുജറാത്തിനെക്കാള്‍ ആര്‍എസ്എസ് ശാഖകളുള്ള കേളത്തില്‍ ബിജെപി അധ്യക്ഷനെ തീരുമാനിക്കുന്നതും അവര്‍ തന്നെയായിരിക്കും.</p>
      <p>ഹിന്ദുഐക്യവേദി ജനറല്‍ സെക്രട്ടറിയായിരുന്ന കുമ്മനം രാജശേഖരന്‍ 2015ല്‍ അപ്രതീക്ഷിതമായി സംസ്ഥാന അധ്യക്ഷനായ അനുഭവം മുന്നിലുണ്ട്. ബൂത്ത് തല തിരഞ്ഞെടുപ്പ് പൂര്‍ത്തിയാക്കിക്കഴിഞ്ഞ് മണ്ഡലം തിരഞ്ഞെടുപ്പിലേക്കാണ് ബിജെപി കടക്കുന്നത്. ഈ മാസം അവസാനം ജില്ലാ അധ്യക്ഷന്മാരെ തിരഞ്ഞെടുക്കും. ഡിസംബര്‍ ആദ്യവാരത്തോടെ പുതിയ സംസ്ഥാന സമിതി നിലവില്‍ വരും.</p>
      <p><b>English Summary: </b>BJP Kerala Chief's Election to be Delayed</p>
    </article>
  </body>
</html>