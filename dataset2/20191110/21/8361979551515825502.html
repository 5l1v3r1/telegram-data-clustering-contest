<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/sport/football/tayson-match-shahtar-dinamo-rasizm-10-11-2019-upl-zayava-50052710.html"/>
    <meta property="og:site_name" content="НВ"/>
    <meta property="article:published_time" content="2019-11-10T21:39:00+00:00"/>
    <meta property="og:title" content="Динамо відреагувало на расистський скандал у матчі з Шахтарем"/>
    <meta property="og:description" content="Динамо опублікувало заяву з приводу скандалу в матчі української Прем'єр-ліги, коли півзахисник Шахтаря Тайсона нібито почув расистські вигуки на свою адресу від фанатів суперника."/>
  </head>
  <body>
    <article>
      <h1>Динамо відреагувало на расистський скандал у матчі з Шахтарем</h1>
      <h2>Динамо опублікувало заяву з приводу скандалу в матчі української Прем'єр-ліги, коли півзахисник Шахтаря Тайсона нібито почув расистські вигуки на свою адресу від фанатів суперника.</h2>
      <address>
        <time datetime="2019-11-10T21:39:00+00:00">10 Nov 2019, 21:39</time>
      </address>
      <p>«Численними ЗМІ поширено офіційну заяву менеджменту одного з футбольних клубів-учасників матчу, в якій, безапеляційно, обвинувачуються уболівальники нашої команди, які ніби-то вчинили расистські та ксенофобські дії.</p>
      <p>Футбольний клуб Динамо своїми діями та вчинками неодноразово наголошував на відданості принципам fair play, загальнолюдським цінностям. Боротьба з негативними проявами окремих індивідуумів є постійною.</p>
      <p>Проблема нетерпимості є актуальною не лише для окремих клубів, а й, на превеликий жаль, присутня на більшості активних фанатських секторів.</p>
      <p>Варто окремо зазначити надзвичайно важливу роль вітчизняної Асоціації футболу, боротьба якої з футбольним хуліганством зводиться лише до визначення розмірів грошових штрафів.</p>
      <p>Натомість, за усі роки не ініційовано жодного заходу, зустрічі, діалогу з представниками фан-середовища, лідерами уболівальницьких рухів.</p>
      <p>Поділяючи занепокоєність наших донецьких колег у питаннях щодо дотримання норм людської моралі на спортивних аренах, вважаємо поспішним твердження про заздалегідь визначену провину вболівальників, в той час коли розслідування обставин цієї справи ще навіть не розпочалось.</p>
      <p>З’ясування факту події, визначення ролі та можливої провини її учасників є виключною прерогативою органів досудового розслідування.</p>
      <p>Ми з нетерпінням чекаємо початку слідства, готові всебічно допомагати у ньому та, у разі доведення провини, будемо вживати усіх можливих заходів для подальшої ізоляції даних осіб не лише від футболу, а і від суспільства.</p>
      <p>Очікуємо на оприлюднення фото- та відеоматеріалів, які могли би пролити світло на усі обставини інциденту", — говориться на офіційному сайті київського клубу.</p>
      <p>Шахтар відреагував на інцидент і засудив будь-які <a href="https://nv.ua/ukr/sport/football/fk-shahtar-zasudiv-proyav-rasizmu-na-matchi-dinamo-shahtar-novini-futbolu-50052699.html">прояви расизму</a>, расової дискримінації, ксенофобії і пов’язаної з ними нетерпимості.</p>
      <p>Динамо у Facebook також відреагувало на інцидент. «<a href="https://nv.ua/ukr/sport/football/fk-dinamo-kijiv-vidpoviv-na-proyav-rasizmu-fanatami-novini-futbolu-50052700.html">Футбол — не місце расизму</a>», — написали в футбольному клубі. І додали до запису хештег #NoToRacism.</p>
      <p>Шахтар обіграв Динамо вдома із рахунком 1:0 в рамках 14 туру української Прем'єр-ліги.</p>
    </article>
  </body>
</html>