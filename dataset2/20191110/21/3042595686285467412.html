<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/hevder-han-rok-ut-med-vilje/71798984"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T21:04:50+00:00"/>
    <meta property="og:title" content="Hevder han røk ut med vilje"/>
    <meta property="og:description" content="Erik Rotihaug (24) ler imidlertid av påstanden. - Det er overhodet ikke avtalt spill."/>
  </head>
  <body>
    <article>
      <h1>Hevder han røk ut med vilje</h1>
      <h2>Erik Rotihaug (24) ler imidlertid av påstanden. - Det er overhodet ikke avtalt spill.</h2>
      <address><time datetime="2019-11-10T21:04:50+00:00">10 Nov 2019, 21:04</time> by <a rel="author">Anniken Aronsen</a></address>
      <p>Det begynner å spisse seg til på «Farmen», i det som allerede har vært en intens og dramatisk sesong. Tidligere denne uka ble det klart at Erik Rotihaug (24) er storbonde Mathias Scott Pascuals (27) førstekjempevalg.</p>
      <p>
        <b>I søndagens episode falt valget på Jan Erik Brodahl (60) som motstander. Akkurat det er det mange som ville reagert på, men Brodahl tok beskjeden med knusende ro.</b>
      </p>
      <p>Han var like rolig da det ble klart at det var nettopp han som måtte forlate gården. Overfor Dagbladet hevder 60-åringen selv at alt var en del av planen.</p>
      <h3>Avtalt spill</h3>
      <p>- Jeg klarte meg veldig bra helt fram til jeg tenkte at nå «gidder jeg ikke mer». Erik og jeg hadde inngått en avtale om at han skulle velge meg. Det var avtalt spill, hevder Brodahl etter exiten.</p>
      <figure>
        <img src="https://dbstatic.no/71801388.jpg?imageId=71801388&amp;x=49.72634870993&amp;y=2.9377203290247&amp;cropw=50.27365129007&amp;croph=97.062279670975&amp;width=643&amp;height=827"/>
        <figcaption><b>UTE:</b> Tvekampen gikk følge Brodahl selv i hans favør, men Rotihaug mener selv at han vant på redelig vis. Foto: Alex Iversen / TV 2 Vis mer</figcaption>
      </figure>
      <p>I tvekampen ser vi Rotihaug få inn to fulltreffere, mens Brodahl bommer på begge første kast. Rotihaug kan derfor strekke armene i været og er sikret en ny uke på gården.</p>
      <p>Det er andrekjempen, i dette tilfellet Brodahl, som velger hvilken gren man skal konkurrere i i tvekampen. 60-åringen forteller at det var helt bevisst at han valgte øksekast - siden det var en del av den påståtte planen.</p>
      <p>- Det er lettest å bomme uten at noen mistenker noe. Jeg kunne slått ham ut når jeg ville, øksekast er jeg jævlig god på, mener han.</p>
      <figure>
        <img src="https://dbstatic.no/71801380.jpg?imageId=71801380&amp;width=1024&amp;height=615"/>
        <figcaption><b>- FALSKE PÅSTANDER:</b> Erik Rotihaug kjenner seg ikke igjen i påstandene Brodahl kommer med. Foto: Alex Iversen / TV 2 Vis mer</figcaption>
      </figure>
      <h3>Kjenner seg ikke igjen</h3>
      <p>Rotihaug jublet av entusiasme og glede da han innså at han kom seirende ut av konkurransen.</p>
      <p>Påstandene om at 60-åringen valgte øksekast fordi det var «enkelt å bomme uten at noen mistenker noe» får Rotihaug til å le. Selv mener han at Brodahl aldri hadde en sjanse i greina.</p>
      <p>- Han kommer med så mye falske påstander at jeg er drittlei av å prøve å si imot. Det var overhodet ikke avtalt spill, og jeg visste overhodet ikke at han skulle velge øksekast, sier han.</p>
      <p>Rotihaug forklarer at han valgte Brodahl fordi han visste at han ville komme seirende ut.</p>
      <p>- Det var for å slå ut en sterk motstander, og fordi jeg så at jeg var mye sterkere enn ham, hevder han, og slår igjen hardt ned på anklagene om at dette skal ha vært en avtale mellom de to mennene.</p>
      <p>Presseansvarlig for «Farmen» i TV 2, Alex Iversen, sier følgende til Dagbladet om den påståtte avtalen de to deltakerne skal ha inngått:</p>
      <p>
        <b>- Produksjonen har ikke vært informert om at det skal ha foreligget noen slik avtale mellom dem.</b>
      </p>
      <p>Til uka blir Brodahl å se på «Torpet», hvor han får et gjensyn med Ingebjørg Monique Haram (31) som <a href="https://www.seher.no/kjendis/refser-produksjonen-etter-farmen-exit/71779022">måtte forlate «Farmen»-gården forrige uke</a>.</p>
    </article>
  </body>
</html>