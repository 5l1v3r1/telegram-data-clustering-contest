<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/secret-service-skoleskytere-viste-varseltegn/71796062"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T21:39:10+00:00"/>
    <meta property="og:title" content="Secret Service: Skoleskytere viste varseltegn"/>
    <meta property="og:description" content="De fleste som begikk dødelig skoleskyting det siste tiåret hadde blitt utsatt for grov mobbing, hadde hatt disiplinærproblemer – og hadde hatt en oppførsel som skapte engstelse blant andre."/>
  </head>
  <body>
    <article>
      <h1>Secret Service: Skoleskytere viste varseltegn</h1>
      <h2>De fleste som begikk dødelig skoleskyting det siste tiåret hadde blitt utsatt for grov mobbing, hadde hatt disiplinærproblemer – og hadde hatt en oppførsel som skapte engstelse blant andre.</h2>
      <address><time datetime="2019-11-10T21:39:10+00:00">10 Nov 2019, 21:39</time> by <a rel="author">Tharald Halvorsen</a></address>
      <p>Det framgår av en Secret Service-<a href="https://www.secretservice.gov/data/protection/ntac/usss-analysis-of-targeted-school-violence.pdf">rapport</a> utgitt torsdag.</p>
      <p>I minst fire av tilfellene ønsket skoleskyterne å etterlikne andre, blant annet de som sto bak <a href="https://www.dagbladet.no/nyheter/dylan-17-skrev-skolestil-om-en-skolemassakre-under-ett-ar-senere-satte-han-fantasien-ut-i-livet/60406232">Columbine</a>-massakren, <a href="https://www.dagbladet.no/nyheter/usas-verste-skolemassakre-siden-virginia-tech/63077963">Virginia Tech</a>-massakren og <a href="https://www.dagbladet.no/nyheter/foreldre-laerere-og-psykiater-skjonte-at-noe-var-galt-men-ikke-hvor-galt/70562315">Sandy Hook</a>-massakren, der henholdsvis 13, 32 og 26 personer døde.</p>
      <p>
        <b>- Dette er ikke impulsive handlinger der studenter plutselig blir misnøyde, sier Lina Alathari, leder for Secret Services nasjonale trusselvurderingssenter, til nyhetsbyrået <a href="https://apnews.com/a592850f54634daea31be69defec841e?utm_campaign=SocialFlow&amp;utm_source=Twitter&amp;utm_medium=AP">AP</a>.</b>
      </p>
      <h3>Fokuserer på forebygging</h3>
      <p>Secret Service-rapporten blir beskrevet som en av de mest omfattende gjennomgangene av skoleangrep siden Columbine-massakren i 1999. Rapporten har sett på 41 skoleangrep fra 2008 til 2017.</p>
      <p>Den er utgitt for å hjelpe skoleansatte å tidligere kunne identifisere de som planlegger angrep, samt stoppe dem.</p>
      <p>- Flertallet av disse hendelsen kan forebygges, sier Alathari.</p>
      <h3>Trekker fram likhetstegn</h3>
      <p>Hun forteller at etterforskningen deres har vært i stand til å undersøke detaljert informasjon om skoleskyterne, inkludert privatlivene deres, samt tidligere registrert oppførsel.</p>
      <p>I rapporten trekkes det fram at skoleskyterne i den gitte perioden:</p>
      <ul>
        <li>Handlet raskt, og var vanligvis ferdige med angrepet innen få minutter.</li>
        <li>Flertallet av gjerningspersonene var menn, sju av dem kvinner.</li>
        <li>63 prosent av gjerningspersonene var hvite, 15 prosent av dem svarte.</li>
        <li>Tok hovedsakelig i bruk håndvåpen, men også kniver i noen tilfeller.</li>
      </ul>
      <p>
        <b>Rapporten slår fast at det ikke finnes én tydelig profil som definerer enn skoleskyter, men noen aspekter går igjen. Spesielt er at mange var fraværende fra skolen før angrepet. Mange ble behandlet dårlig av jevnaldrende, samt at noen søkte berømmelse.</b>
      </p>
      <h3>- Fokuserer på målet</h3>
      <p>Nøkkelen er å vite hva man skal se etter, hvilke varseltegn man burde kjenne igjen, samt vite hvordan man skal gripe inn – tidligst mulig – for å forhindre noen i å forfølge vold, forklarer Alathari.</p>
      <p>- Vi fokuserer på målet slik at vi kan forhindre det i framtida. Det handler hovedsakelig om en konstellasjon av atferd og faktorer, sier hun.</p>
      <p>Masseskytinger har blitt en smertefull del av den amerikanske hverdagen.</p>
      <p>Hittil i år har det vært 358 masseskytinger, der fire personer eller flere er blitt skutt, i USA. Over 12.792 mennesker er drept av skytevåpen i 2019, viser tall fra <a href="https://www.gunviolencearchive.org/">Gun Violence Archive</a>.</p>
    </article>
  </body>
</html>