<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/11/news/rider_anticipazione_inchiesta_report-240805472/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T21:03:00+00:00"/>
    <meta property="og:title" content="Rider, l'inchiesta di Report: i trentamila che pedalano nella terra di mezzo"/>
    <meta property="og:description" content="MILANO - Più pedali e più consegni. Pazienza se è pericoloso, se ti fai male. E più ordini riesci a realizzare in una giornata, più aumenti i guadagni e, soprattutto, ti aggiudichi il diritto di avere turni più &quot;ricchi&quot;: quelli della cena, quelli dei fine settimana. Sulla carta sembra un sistema meritocratico (e sicuramente efficiente per le imprese), nella pratica rischia di trasformarsi in un inferno per i lavoratori. &quot;Loro&quot; sono i rider, i ragazzi che consegnano il cibo a domicilio (ma ora anche la spesa fatta al supermercato); che qualche volta ragazzi non sono più, ma cinquantenni che hanno perso il lavoro e non riescono a ricollocarsi. Una terra di mezzo fatta di poche garanzie e tanti doveri, su cui alza il velo la puntata di Report in onda stasera su Rai3. In Italia sono ormai 30 mila i rider che sfrecciano per le strade, per un business stimato in 566 milioni di euro, su 35 miliardi di dollari (31,76 milioni di euro) in tutto il mondo. Le previsioni parlano di volumi decuplicati nel 2030."/>
  </head>
  <body>
    <article>
      <h1>Rider, l'inchiesta di Report: i trentamila che pedalano nella terra di mezzo</h1>
      <address>
        <time datetime="2019-11-10T21:03:00+00:00">10 Nov 2019, 21:03</time>
      </address>
      <p>MILANO - Più pedali e più consegni. Pazienza se è pericoloso, se ti fai male. E più ordini riesci a realizzare in una giornata, più aumenti i guadagni e, soprattutto, ti aggiudichi il diritto di avere turni più "ricchi": quelli della cena, quelli dei fine settimana.<br/><br/>Sulla carta sembra un sistema meritocratico (e sicuramente efficiente per le imprese), nella pratica rischia di trasformarsi in un inferno per i lavoratori. "Loro" sono i rider, i ragazzi che consegnano il cibo a domicilio (ma ora anche la spesa fatta al supermercato); che qualche volta ragazzi non sono più, ma cinquantenni che hanno perso il lavoro e non riescono a ricollocarsi. Una terra di mezzo fatta di poche garanzie e tanti doveri, su cui alza il velo la puntata di Report in onda stasera su Rai3. In Italia sono ormai 30 mila i rider che sfrecciano per le strade, per un business stimato in 566 milioni di euro, su 35 miliardi di dollari (31,76 milioni di euro) in tutto il mondo. Le previsioni parlano di volumi decuplicati nel 2030.</p>
      <h3>Rider, l'inchiesta di Report: i trentamila che pedalano nella terra di mezzo</h3>
      <p>Loro, in compenso, guadagnano molto meno: pochi euro a consegna, in alcuni casi con un minimo orario se non arrivano ordini. La media mensile è sui 1.300-1.400 euro, lavorando senza sosta. Ma è una media che dice poco: molti sono ben al di sotto, anche se pochissimi sostengono di guadagnare ben di più. Dipende da quanto si pedala in fretta, con i relativi rischi - 7 morti e 25 feriti in poco più di un anno - e soprattutto da che turni copri. Ma questi, racconta Report, vengono assegnati in base al proprio punteggio: più è alto e più sei chiamato nelle fasce più ambite. Un privilegio ottenuto non rifiutando mai turni e consegne: se lo fai scali di graduatoria. Da una parte il rider, pronto a partire, dall'altra l'algoritmo, che fissa come assegnare le consegne. Che ti segue nel percorso e, secondo alcune denunce, anche quando non sei al lavoro.<br/><br/>Nella seconda parte dell'inchiesta Report sposta la telecamera sulle società di consegna a domicilio e sui loro bilanci: le varie Deliveroo (sponsor della Casaleggio associati per l'ultimo rapporto sull'e-commerce, ricorda la trasmissione), Uber Eats, Glovo, Social Food e Just Eat, riunite in Assodelivery. Una realtà nata per rappresentare il settore (dei datori di lavoro), molto attiva durante l'iter di conversione della legge sui rider, appena pubblicato in Gazzetta Ufficiale. E ovviamente a favore del sistema del cottimo.</p>
    </article>
  </body>
</html>