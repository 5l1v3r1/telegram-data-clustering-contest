<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=376&amp;docID=327793&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-10T21:45:00+00:00"/>
    <meta property="og:title" content="חי מאיטליה, מחצית 1: יובנטוס - מילאן 0:0"/>
    <meta property="og:description" content="הגברת מזייפת. שצ'סני מנע שער מפקטה, החמצה גם לפיונטק"/>
  </head>
  <body>
    <article>
      <h1>חי מאיטליה, מחצית 1: יובנטוס - מילאן 0:0</h1>
      <h2>הגברת מזייפת. שצ'סני מנע שער מפקטה, החמצה גם לפיונטק</h2>
      <address><time datetime="2019-11-10T21:45:00+00:00">10 Nov 2019, 21:45</time> by <a rel="author">מערכת אתר ערוץ הספורט</a></address>
      <p>פעם זה היה אחד המשחקים המרתקים שידעה <a href="http://www.sport5.co.il/liga.aspx?FolderID=375&amp;lang=HE">הליגה האיטלקית</a>, אבל בשנים האחרונות זה הפך למשחק במעמד צד אחד. כשהיא מעודדת לאחר העלייה לשמינית גמר ליגת האלופות, <a href="http://www.sport5.co.il/team.aspx?FolderID=2661&amp;lang=HE">יובנטוס</a> רוצה לתרגם את היכולת גם לליגה, כשהיא מארחת בשעה זו את <a href="http://www.sport5.co.il/team.aspx?FolderID=2660&amp;lang=HE">מילאן</a> עם מטרה ברורה: לחזור לפסגה לפני פגרת הנבחרות.</p>
      <p>היריבות בין המועדונים הייתה פעם היריבות הגדולה מכולן בכדורגל האיטלקי, אבל שימו לב לנתון שמעיד יותר מכל על הדעיכה של הרוסונרי: הניצחון האחרון של <a href="http://www.sport5.co.il/team.aspx?FolderID=2660&amp;lang=HE">מילאן</a> על <a href="http://www.sport5.co.il/team.aspx?FolderID=2661&amp;lang=HE">יובנטוס</a> היה אי שם ב-2011, עוד שג'נארו גאטוזו לבש את המדים האדומים-שחורים וקרע רשתות.</p>
      <p>ואכן, הפעם <a href="http://www.sport5.co.il/team.aspx?FolderID=2660&amp;lang=HE">מילאן</a> מגיעה במעמד שונה לחלוטין, בעוד יובה נשארה עוצמתית כמו באותה העונה. הגברת הזקנה מחזיקה בשמונה אליפויות רצופות והיא השליטה הבלעדית של הסרייה איי בעשור האחרון, על אף שהעונה היא מקבלת פייט מאינטר שחזרה לקדמת הבמה. הרוסונרי לעומת זאת, מדשדשים בתחתית הליגה, סופרים ניצחון בודד בארבעת המשחקים האחרונים וכעת מוצאים עצמם קרובים יותר לקו האדום מאשר לצמרת.</p>
      <p>מאוריציו סארי יהנה מחזרתו של מת'ייס דה ליכט, שנעדר מהמשחק במוסקבה, כשבחלק הקדמי פדריקו ברנרדסקי הועדף על פני ארון ראמזי ופתח מתחת לכריסטיאנו רונאלדו וגונסאלו היגוואין. בצד השני, סוסו, הקאן צ'לאנולו וקשישטוף פיונטק פתחו בחלק הקדמי. </p>
      <figure>
        <iframe data-src="https://twitter.com/IFTVofficial/status/1193605580713332737?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>אוהדי מילאן. לא ניצחו את יובה כבר תקופה (Getty Images)</figcaption>
      </figure>
      <p><b>מהלך המשחק<br/></b>הפתיחה הייתה בסימן הגברת הזקנה, ששלטה בקצב המשחק והראתה ליריבה שלא כדאי לה לפנטז על גניבה. בדקה ה-14 רונאלדו סיפק רגע קסם ראשון, כשהעביר כדור בין שניים להיגוואין, שמצא עצמו לבדו ברחבה, אך החלוץ בעט חלש ונעצר אצל דונארומה.</p>
      <p>שתי דקות מאוחר יותר, <a href="http://www.sport5.co.il/team.aspx?FolderID=2660&amp;lang=HE">מילאן</a> נכנס לעניינים והגיעה למצב ראשון: כדור רוחב מצא את ראשו של פיונטק, אבל הפולני נגח ברשלנות אל מחוץ למסגרת. הרוסונרי המשיכו להגביר את הקצב ובדקה ה-25 הגיעה הזדמנות נוספת. הרמה נוספת מצאה את לוקאס פקטה לבדו ברחבה, אבל שצ'סני היה ערני ובקצות אצבעותיו מנע מהקשר שער נהדר.</p>
    </article>
  </body>
</html>