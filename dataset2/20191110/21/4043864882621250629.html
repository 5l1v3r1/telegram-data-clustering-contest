<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231571/"/>
    <meta property="og:site_name" content="Українська правда"/>
    <meta property="article:published_time" content="2019-11-10T21:36:24+00:00"/>
    <meta property="og:title" content="Побиття ветерана і дружини: поліція затримала сина потерпілої"/>
    <meta property="og:description" content="За підозрою в побитті ветерана бойових дій на Донбасі, бійця 90-го батальйону Ігоря Панова з позивним “Хан” та його дружини затримано сина потерпілої та його товариша."/>
  </head>
  <body>
    <article>
      <h1>Побиття ветерана і дружини: поліція затримала сина потерпілої</h1>
      <address>
        <time datetime="2019-11-10T21:36:24+00:00">10 Nov 2019, 21:36</time>
      </address>
      <p>За підозрою в побитті ветерана бойових дій на Донбасі, бійця 90-го батальйону Ігоря Панова з позивним "Хан" та його дружини затримано сина потерпілої та його товариша.</p>
      <p><b>Джерело</b>: <a href="https://www.facebook.com/UA.KyivPolice/photos/a.1328428863879548/2538749486180807/?type=3&amp;theater">поліція Києва</a></p>
      <p><b>Деталі</b>: Інцидент трапився у під’їзді будинку на вулиці Академіка Кіпріанова. До поліції звернулися місцеві мешканці, які повідомили, що їх сусідів побили невідомі.</p>
      <p><b>Пряма мова</b> начальника Святошинського управління поліції Сергія Чернишева: "Ми встановили, що вчора ввечері між сином та матір’ю у телефонній розмові виник конфлікт. Відтак хлопець приїхав до помешкання, де вона проживала. Під час чергової сварки він намагався її побити, тож за жінку вступився його вітчим.</p>
      <p>Згодом пасинок покликав свого друга, із яким і нанесли подружжю тілесні ушкодження та втекли. Чоловіка та жінку госпіталізували і прооперували".</p>
      <p><b>Деталі</b>: Правопорушників затримали у порядку статті 208 Кримінального процесуального кодексу України. Це – молодики, 1989 та 1990 років народження. Вони надають покази слідчим.</p>
      <p>За даним фактом слідчим відділом Святошинського управління поліції розпочато кримінальне провадження за частиною другою статті 15 частиною другою статті 115 (Замах на умисне вбивство) Кримінального кодексу України.</p>
      <p>Санкція статті передбачає позбавлення волі на строк від десяти до п'ятнадцяти років або довічне позбавлення волі.</p>
      <p>Поліція не називає імен постраждалих, однак раніше в неділю волонтер Тетяна Грубенюк ("Руденька") повідомила, що у Києві в ніч на неділю <a href="https://www.pravda.com.ua/news/2019/11/10/7231565/">було скоєно жорстокий напад</a> на ветерана, бійця 90-го батальйону Ігоря Панова з позивним "Хан" та його дружину, обоє перебувають у комі, їх прооперували.</p>
      <p>Вона повідомляла, що подружжя знайшли сусіди.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231510/"/>
        <a href="https://www.pravda.com.ua/news/2019/11/9/7231486/"/>
        <a href="https://www.pravda.com.ua/news/2019/11/8/7231389/"/>
      </related>
    </article>
  </body>
</html>