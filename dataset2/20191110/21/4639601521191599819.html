<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/society/epanastatiki-aytoamyna-o-rolos-kai-i-drasi-tou-46xronou-pou-kataziteitai/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T21:39:43+00:00"/>
    <meta property="og:title" content="Επαναστατική Αυτοάμυνα : Ο ρόλος και η δράση του 46χρονου που καταζητείται"/>
    <meta property="og:description" content="Ο ρόλος και η δράση του 46χρονου που καταζητείται για συμμετοχή στην «Επαναστατική Αυτοάμυνα», έχει μπει στο μικροσκόπιο της Αντιτρομοκρατικής Υπηρεσίας αφού θεωρείται το πρόσωπο κλειδί για την πλήρη εξάρθρωση της οργάνωσης."/>
  </head>
  <body>
    <article>
      <h1>Επαναστατική Αυτοάμυνα : Ο ρόλος και η δράση του 46χρονου που καταζητείται</h1>
      <h2>Ο ρόλος και η δράση του 46χρονου που καταζητείται για συμμετοχή στην «Επαναστατική Αυτοάμυνα», έχει μπει στο μικροσκόπιο της Αντιτρομοκρατικής Υπηρεσίας αφού θεωρείται το πρόσωπο κλειδί για την πλήρη εξάρθρωση της οργάνωσης.</h2>
      <address><time datetime="2019-11-10T21:39:43+00:00">10 Nov 2019, 21:39</time> by <a rel="author">ΤοΒΗΜΑ Team</a></address>
      <p>Ο ρόλος και η δράση του 46χρονου που καταζητείται για συμμετοχή στην «Επαναστατική Αυτοάμυνα», έχει μπει στο μικροσκόπιο της Αντιτρομοκρατικής Υπηρεσίας αφού θεωρείται το πρόσωπο κλειδί για την πλήρη εξάρθρωση της οργάνωσης.</p>
      <p>Ο 46χρονος, αν και τραυματισμένος μετά τη ληστεία στο Χολαργό, παραμένει άφαντος παρά το ανθρωποκυνηγητό που είναι σε πλήρη εξέλιξη για τον εντοπισμό και τη σύλληψή του.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>
        <b>Δείτε επίσης: <a href="https://www.tovima.gr/2019/11/10/society/antitromokratiki-ti-etoimaze-i-epanastatiki-aytoamyna-provlimatizoun-ta-eyrimata/">Αντιτρομοκρατική – Τι ετοίμαζε η «Επαναστατική Αυτοάμυνα» – Πονοκέφαλος τα ευρήματα</a></b>
      </p>
      <p>Ο καταζητούμενος είναι γνώριμος στις Αρχές και στην Αντιτρομοκρατική Υπηρεσία τα τελευταία χρόνια με πλούσια δράση στον αντιεξουσιαστικό χώρο και σημαντική παρουσία στην περιοχή των Εξαρχείων.</p>
      <figure>
        <img src="https://www.in.gr/wp-content/uploads/2019/11/k32-600x401.jpg"/>
      </figure>
      <p>Σύμφωνα με πληροφορίες, κάθε 1η του μηνός έδινε το παρών στο Αστυνομικό Τμήμα των Εξαρχείων, βάσει δικαστικής απόφασης περιοριστικών μέτρων που του είχαν επιβληθεί για άλλη υπόθεση.</p>
      <p>Παράλληλα σύμφωνα πάντα με αστυνομικές πηγές ήταν μεταξύ των συντελεστών της κατάληψης «Γκάρε» στην οδό Καλλιδρομίου, η οποία εκκενώθηκε από την Αστυνομία, στις 26 Αυγούστου 2019.</p>
      <figure>
        <img src="https://www.in.gr/wp-content/uploads/2019/11/k31-600x401.jpg"/>
      </figure>
      <p>Οι ίδιες πληροφορίες αναφέρουν ότι η συγκεκριμένη επιχείρηση στο κτίριο δεν ήταν τυχαία, καθώς ο 46χρονος ήταν ήδη στο στόχαστρο της Αντιτρομοκρατικής Υπηρεσίας, ενώ επίσης φέρεται και ως πρωταγωνιστής σε επεισόδια μεταξύ αντιεξουσιαστών και αστυνομικών δυνάμεων στα Εξάρχεια.</p>
      <p>Ο 46χρονος ενώ εμφανιζόταν κάθε μήνα κανονικά στο Αστυνομικό Τμήμα την τελευταία φορά δεν έσωσε το παρόν.</p>
      <p>Ήταν την 1η Νοεμβρίου, εννέα μόλις ημέρες μετά τη ληστεία στο κατάστημα τυχερών παιγνιδιών στο Χολαργό όπου τραυματίστηκε στο πόδι από εκπυρσοκρότηση του όπλου, που κρατούσε ο συνεργός του την ώρα που του το έδινε.</p>
      <figure>
        <iframe src="https://www.youtube.com/embed/I1F2En8isK4" width="640" height="360" data-service="Youtube" scrolling="no"/>
      </figure>
      <p>Ήδη από τις κηλίδες αίματος και την ανάλυση των στοιχείων DNA που είχε αφήσει πίσω του, είχε ταυτοποιηθεί η συμμετοχή του στη ληστεία. Η μη εμφάνιση στον ΑΤ Εξαρχείων λίγες ημέρες αργότερα απλά ήταν μια επιπλέον επιβεβαίωση για τους αξιωματικούς της ΕΛΑΣ.</p>
      <p>Κατά την διάρκεια της επιχείρησης της Αντιτρομοκρατικής την Παρασκευή εκτός από τις συλλήψεις, έγιναν και 15 προσαγωγές. Σύμφωνα με πληροφορίες επρόκειτο για άτομα του περιβάλλοντος του 46χρονου και τα οποία εξετάστηκαν στο πλαίσιο εντοπισμού του.</p>
      <figure>
        <img src="https://www.in.gr/wp-content/uploads/2019/11/k9-600x401.jpg"/>
      </figure>
      <p>Παράλληλα έγιναν έρευνες και στο σπίτι του όπου συνελήφθη και 39χρονη σύντροφός του η οποία κατηγορείται μόνο για παράβαση της νομοθεσίας περί όπλων.</p>
      <p>Στο μικροσκόπιο των Αρχών έχουν μπει  χειρόγραφες σημειώσεις που βρέθηκαν στο σπίτι του και περιλαμβάνουν ονόματα, διευθύνσεις και ονόματα.</p>
      <p>Το χτύπημα</p>
      <p>Στο μεταξύ χτύπημα κατά αστυνομικού στόχου λίγες ήμερες πριν την πραγματοποίησή του είναι πεπεισμένοι ότι απέτρεψαν οι επιτελείς της Ελληνικής Αστυνομίας και την Αντιτρομοκρατικής Υπηρεσίας μετά την εξάρθρωση της οργάνωσης «<b><a href="https://www.in.gr/tags/%ce%b5%cf%80%ce%b1%ce%bd%ce%b1%cf%83%cf%84%ce%b1%cf%84%ce%b9%ce%ba%ce%ae-%ce%b1%cf%85%cf%84%ce%bf%ce%ac%ce%bc%cf%85%ce%bd%ce%b1/">Επαναστατική Αυτοάμυνα</a></b>».</p>
      <p>Το ενδιαφέρον των αξιωματικών της Αντιτρομοκρατικής Υπηρεσίας εστιάζεται σε συγκεκριμένα ευρήματα, πέρα από τον βαρύ οπλισμό, που εντοπίστηκαν στη «γιάφκα» της οργάνωσης στον Χολαργό.</p>
      <figure>
        <img src="https://www.in.gr/wp-content/uploads/2019/11/k27-600x399.jpg"/>
      </figure>
      <p>Συγκεκριμένα εστιάζουν την προσοχή τους σε αντικείμενα όπως δύο συστήματα εντοπισμού ραδιοσυχνοτήτων, για τον εντοπισμό αναλογικών και ψηφιακών σημάτων ασύρματης επικοινωνίας, συσκευές για ακριβή σκόπευση με όπλα, ακόμα και τη νύχτα, σημαντική ποσότητα εκρηκτικών, ένα φάρο με σύστημα ραδιοσυχνοτήτων καθώς και αυτοκόλλητα ασθενοφόρου.</p>
      <figure>
        <img src="https://www.in.gr/wp-content/uploads/2019/11/k37-450x600.jpg"/>
      </figure>
      <h3>Τι τρομάζει την Αντιτρομοκρατική</h3>
      <p>Αρμόδιος παράγοντας του υπουργείου Προστασίας του Πολίτη, μιλώντας στο ΑΠΕ-ΜΠΕ, εξέφρασε την άποψη ότι τα παραπάνω ευρήματα, δηλώνουν πως η οργάνωση αναβάθμιζε την επιχειρησιακή της δυναμική και παράλληλα προετοίμαζε κάποιο χτύπημα, όπου θα τα χρησιμοποιούσε, αλλά οι αστυνομικοί προβληματίζονται και για κάτι άλλο: Πού προμηθεύτηκαν τα μέλη της οργάνωσης τις συσκευές εντοπισμού ραδιοσυχνοτήτων, με τις οποίες θα μπορούσαν να συμβάλουν στο να «σπάσουν» τους κωδικούς επικοινωνίας της Αστυνομίας, κάτι που πρέπει να αντιμετωπιστεί άμεσα στο άμεσο μέλλον, προκειμένου να διασφαλιστούν οι επικοινωνίες.</p>
      <figure>
        <img src="https://www.in.gr/wp-content/uploads/2019/11/k39-450x600.jpg"/>
      </figure>
      <p>Σύμφωνα με πληροφορίες, το βασικό σενάριο που εξετάζεται είναι οι τρομοκράτες να χρησιμοποιούσαν όχημα, που να μοιάζει σε ασθενοφόρο, είτε ως κινητή βόμβα γεμάτο εκρηκτικά κατά αστυνομικού στόχου, είτε ως μέσο μετακίνησης μέσα από το οποίο θα χρησιμοποιούσαν το όπλο – ταυτότητα της οργάνωσης αναβαθμισμένο με τη διόπτρα νυκτός, προκειμένου να μην αστοχήσουν όπως συνέβη στα προηγούμενα χτυπήματα κατά αστυνομικών έξω από τα γραφεία του ΠΑΣΟΚ.</p>
      <figure>
        <img src="https://www.in.gr/wp-content/uploads/2019/11/k36-450x600.jpg"/>
      </figure>
      <h4>«Ευτυχώς που προλάβαμε»</h4>
      <p>«Ευτυχώς που προλάβαμε» δήλωσε το μεσημέρι ο διευθυντής της Αντιτρομοκρατικής Υπηρεσίας Λευτέρης Χαρδαλιάς, στο πλαίσιο ανακοινώσεων για την υπόθεση που έγιναν στο αρχηγείο της ΕΛΑΣ.</p>
      <p>«Αυτά τα όπλα σκοτώνουν. Δύο από αυτά έχουν χρησιμοποιηθεί. Ευτυχώς δεν σκότωσαν, τραυμάτισαν όμως αστυνομικούς» ανέφερε ο κ. Χαρδαλιάς και συμπλήρωσε: «Δεν δίστασαν να χρησιμοποιήσουν και χειροβομβίδα, όπως ξέρετε. Δεν γνωρίζουμε τι αθώα θύματα μπορούσε να προκαλέσει, συγκεκριμένα στη γαλλική πρεσβεία στο κέντρο της Αθήνας. Εκείνο που τρομάζει ακόμα περισσότερο είναι η ποσότητα και η δύναμη των εκρηκτικών υλών που κατασχέσαμε. Ευτυχώς προλάβαμε».</p>
      <figure>
        <img src="https://www.in.gr/wp-content/uploads/2019/11/k38-450x600.jpg"/>
      </figure>
      <p>Σημειώνεται ότι μεταξύ των ευρημάτων, από την έρευνα της Αντιτρομοκρατικής Υπηρεσίας, υπάρχουν ένα τεμάχιο εκρηκτικής ύλης, πιθανόν TNT, δύο φυσίγγια εκρηκτικής ύλης, πιθανόν ζελατοδυναμίτιδα και μια συσκευασία νιτρικής αμμωνίας (ΑΝΦΟ) των 40 κιλών, καθώς και μια διόπτρα νυχτερινής σκόπευσης, ένα σκοπευτικό πυροβόλου όπλου και μια συσκευή λέιζερ.</p>
      <p>Αυτά τα ευρήματα, σε συνδυασμό και με τις επιθέσεις, την ευθύνη των οποίων έχει αναλάβει η «Επαναστατική Αυτοάμυνα», οδηγούν τους αρμόδιους αξιωματικούς στην πεποίθηση ότι τα μέλη της Οργάνωσης ετοίμαζαν χτύπημα πιθανόν εναντίον αστυνομικού στόχου, ενώ επιβεβαιώνουν την εκτίμηση για αναβάθμιση της οργάνωσης και εκσυγχρονισμό προκειμένου να έχουν μεγαλύτερη αποτελεσματικότητα στους στόχους τους.</p>
      <figure>
        <img src="https://www.in.gr/wp-content/uploads/2019/11/k28-600x399.jpg"/>
      </figure>
      <p>Υπενθυμίζεται ότι η οργάνωση μέχρι στιγμής έχει αναλάβει την ευθύνη για δύο επιθέσεις στα γραφεία του ΠΑΣΟΚ με καλάσνικοφ, εναντίον αστυνομικών, σε μία εκ των οποίων τραυματίστηκε ένας αστυνομικός, καθώς και στην πρεσβεία του Μεξικού, ενώ επίσης ανέλαβε την ευθύνη για τη ρίψη χειροβομβίδας στη γαλλική πρεσβεία όπου και πάλι είχε τραυματιστεί ένας ειδικός φρουρός.</p>
      <figure>
        <img src="https://www.in.gr/wp-content/uploads/2019/11/k19-600x401.jpg"/>
      </figure>
      <p>Όπως λένε στελέχη της ΕΛ.ΑΣ., στις παραπάνω επιθέσεις οι δράστες έδειξαν ότι ήθελαν θύματα, αλλά απέτυχαν, ενώ με τα παραπάνω συστήματα μειώνουν τις πιθανότητες αποτυχίας.</p>
      <p>Υπενθυμίζεται ότι στο πλαίσιο της εκτεταμένης επιχείρησης της Αντιτρομοκρατικής Υπηρεσίας, που άρχισε το μεσημέρι της Παρασκευής και συνεχίζεται, συνελήφθησαν δύο άνδρες, 41 και 45 ετών, εκ των οποίων ο πρώτος είχε συλληφθεί το 2010 για συμμετοχή στον «Επαναστατικό Αγώνα», αλλά αφέθηκε ελεύθερος με όρους, τον Φεβρουάριο του 2018, με το νόμο Παρασκευόπουλου, ενώ ο δεύτερος είναι ο ιδιοκτήτης του σπιτιού που βρέθηκε το οπλοστάσιο στην οδό 17η Νοέμβρη 57 στο Χολαργό.</p>
      <p>Συνελήφθη επίσης η 39χρονη σύζυγος ενός 46χρονου, ο οποίος καταζητείται ως βασικό μέλος της οργάνωσης, οι οποίοι έχουν και ένα παιδί.</p>
      <p>Οι εμπλεκόμενοι κατηγορούνται για τα – κατά περίπτωση – αδικήματα που αφορούν τρομοκρατικές πράξεις, κατοχή εκρηκτικών υλών, παράβαση του Νόμου περί όπλων, πλαστογραφία και περί εξαρτησιογόνων ουσιών.</p>
      <h4>Η ληστεία και ο τραυματισμός του δράση</h4>
      <p>Σύμφωνα με έγκυρες πηγές, οι αστυνομικοί της Αντιτρομοκρατικής είχαν στοιχεία για την οργάνωση από καιρό.</p>
      <p>Ωστόσο, όπως ανακοίνωσε σήμερα ο εκπρόσωπος της ΕΛ.ΑΣ., Θεόδωρος Χρονόπουλος, ως προς το χρονικό της υπόθεσης, το κουβάρι άρχισε να ξετυλίγεται μετά την ένοπλη ληστεία την 21-10-2019 και περί ώρα 22:50΄, σε κατάστημα ΟΠΑΠ στην οδό 17ης Νοέμβρη στο Χολαργό, σε μικρή απόσταση από το σπίτι όπου βρέθηκε προχθές ο οπλισμός.</p>
      <figure>
        <iframe src="https://www.youtube.com/embed/qqoDwbHDpXo" width="640" height="360" data-service="Youtube" scrolling="no"/>
      </figure>
      <p>Σύμφωνα με την ΕΛ.ΑΣ., τη ληστεία διέπραξαν ο 41χρονος μαζί με τον 46χρονο που καταζητείται. Οι δράστες, επιβαίνοντες σε μοτοσικλέτα μεγάλου κυβισμού και έχοντας καλυμμένα τα χαρακτηριστικά των προσώπων τους με κράνη μοτοσικλέτας, στάθμευσαν έξω από το κατάστημα και εισήλθαν από την ανοιχτή πόρτα.</p>
      <p>Ο ένας από τους δράστες κρατούσε καλάσνικοφ και σακίδιο στην πλάτη του, εντός του οποίου φαίνεται να είχε τοποθετήσει αντικείμενο το οποίο προσομοίαζε με «πολιορκητικό κριό», για να σπάσουν προφανώς το τζάμι, σε περίπτωση που αντιμετώπιζαν οποιοδήποτε πρόβλημα ή δυσκολία για την είσοδο στο κατάστημα. Οι δράστες αφαίρεσαν από το ταμείο 1.906 ευρώ, αλλά κατά την έξοδό τους από το κατάστημα, ο ληστής που κρατούσε το πολεμικό τυφέκιο, προφανώς στην προσπάθεια του να το δώσει στον συνεργό του, πυροβόλησε μια φορά με αποτέλεσμα να τον τραυματίσει στο αριστερό πόδι. Στη συνέχεια επιβιβάστηκαν στη μοτοσικλέτα και αποχώρησαν από το σημείο.</p>
      <h4>To DNA «έδειξε» τον δράστη</h4>
      <p>Ύστερα από τις αναζητήσεις στην ευρύτερη περιοχή, αστυνομικοί της ομάδας ΔΙ.ΑΣ. εντόπισαν σε αλσύλλιο στη συμβολή των οδών Θεμιστοκλέους και Τήνου στον Χολαργό, τη μοτοσυκλέτα που χρησιμοποιήθηκε στη ληστεία και η οποία όπως διαπιστώθηκε, είχε κλαπεί την 11-10-2019, από την Πεύκη Αττικής.</p>
      <p>Από το DNA διαπιστώθηκε η εμπλοκή του 46χρονου ο οποίος είχε τραυματιστεί και βάσει των στοιχείων εκδόθηκε ένταλμα σύλληψης σε βάρος του.</p>
      <p>Από την έρευνα της Αντιτρομοκρατικής Υπηρεσίας, διαπιστώθηκε και η συμμετοχή του 41χρονου για τον οποίο επίσης εκδόθηκε ένταλμα σύλληψης, αλλά και όλα όσα ακολούθησαν μετά τον τραυματισμό του 46χρονου.</p>
      <p>Συγκεκριμένα, σύμφωνα με τις ανακοινώσεις, οι δύο ληστές πήγαν στο σπίτι του 45χρονου, που είναι σχεδόν δίπλα στο κατάστημα που λήστεψαν, με τη βοήθεια του ίδιου, όπου άφησαν τα σακίδια και άρχισαν να ψάχνουν τι να κάνουν για την παροχή βοήθειας στον τραυματία.</p>
      <p>Όπως προέκυψε από την έρευνα, μέσω γνωστής του 41χρονου, ήρθαν σε επαφή με γιατρό που εργάζεται στο Σισμανόγλειο, η οποία τους έδωσε οδηγίες για φάρμακα και άλλα συναφή, τα οποία προμηθεύτηκαν από φαρμακεία, τα οποία έχουν βρει οι αστυνομικοί, ενώ επίσης έχει δώσει κατάθεση και η γιατρός.</p>
      <p>Στη συνέχεια, ο 41χρονος και ο 45χρονος μετέβησαν σε γκαρσονιέρα στην Κυψέλη, η οποία φέρεται ότι ήταν η βασική γιάφκα της οργάνωσης και μετέφεραν με το αυτοκίνητο του 45χρονου, αντικείμενα σε σακίδια και πλαστικές σακούλες, στο σπίτι στο Χολαργό, όπου και βρέθηκαν.</p>
      <p>Μετά τη μεταφορά του οπλισμού, καθάρισαν καλά με χλωρίνη και πλυστικό μηχάνημα την γκαρσονιέρα της Κυψέλης, γι’ αυτό, όπως αναφέρουν αξιωματικοί, δεν βρέθηκαν κάποια αξιοποιήσιμα στοιχεία, αλλά η έρευνα δεν έχει τελειώσει.</p>
      <p>Στο πλαίσιο της επιχείρησης της Αντιτρομοκρατικής, έγιναν επίσης 17 κατ’ οίκον έρευνες, ενώ προσήχθησαν και 13 άτομα, τα οποία όμως αφέθηκαν ελεύθερα.</p>
      <h4>Τα κατασχεθέντα από την έρευνα της Αντιτρομοκρατικής</h4>
      <p>Στα σπίτια που έγιναν έρευνες, εκτός από τον οπλισμό στο Χολαργό βρέθηκαν πολλά πειστήρια, μεταξύ των οποίων κινητά τηλέφωνα, ηλεκτρονικοί υπολογιστές και άλλα που ερευνώνται στα εργαστήρια της Εγκληματολογικής Υπηρεσίας.</p>
      <p>Αναλυτικά όλα τα κατασχεθέντα είναι:</p>
      <p>* πέντε πολεμικά τυφέκια τύπου καλάσνικοφ, ένα εκ των οποίων έφερε γεμιστήρα με 28 φυσίγγια</p>
      <p>* ένα υποπολυβόλο</p>
      <p>* δύο πυροβόλα πιστόλια (το ένα έφερε γεμιστήρα επτά φυσιγγίων και ένα φυσίγγιο στη θαλάμη)</p>
      <p>* επτά γεμιστήρες πολεμικού τυφεκίου, εκ των οποίων η μία έφερε 28 φυσίγγια</p>
      <p>* 18 φυσίγγια πυροβόλου όπλου 7.62mm, 53 φυσίγγια διαφόρων διαμετρημάτων</p>
      <p>* 109 κυνηγετικά φυσίγγια</p>
      <p>* διόπτρα νυκτερινής σκόπευσης</p>
      <p>* σκοπευτικό πυροβόλου όπλου</p>
      <p>* τέσσερις χειροβομβίδες δακρυγόνου CS</p>
      <p>* τρεις πυροδοτικοί μηχανισμοί χειροβομβίδας</p>
      <p>* τέσσερα σώματα χειροβομβίδας</p>
      <p>* δύο μοχλοί όπλισης χειροβομβίδας</p>
      <p>* δύο τεμάχια ζελατινοδυναμίτιδα</p>
      <p>* έξι κοινοί, εννέα ηλεκτρικοί και δύο αυτοσχέδιοι ηλεκτρικοί πυροκροτητές.</p>
      <p>* ένα τεμάχιο εκρηκτικής ύλης (πιθανόν TNT)</p>
      <p>* δύο φυσίγγια εκρηκτικής ύλης, πιθανόν ζελατινοδυναμίτιδα</p>
      <p>* μία συσκευασία νιτρικής αμμωνίας των σαράντα κιλών (40kg)</p>
      <p>* πλήθος αυτοκόλλητων ασθενοφόρων και νοσοκομειακών οχημάτων</p>
      <p>* φάρος ασθενοφόρου με σύστημα ραδιοσυχνοτήτων</p>
      <p>* κάμερα</p>
      <p>* λέιζερ</p>
      <p>* ηχητικές συσκευές</p>
      <p>* δύο συχνόμετρα για τον εντοπισμό ψηφιακών και αναλογικών σημάτων (συστήματα εντοπισμού ραδιοσυχνοτήτων)</p>
      <p>* δύο αλεξίσφαιρα γιλέκα</p>
      <p>* πλήθος πλαστών πινακίδων κυκλοφορίας οχημάτων (4 αυτοκινήτων και 1 μοτοσικλέτας)</p>
      <p>* κινητό, φορητός υπολογιστής, κάμερες καταγραφής κλειστού κυκλώματος τηλεόρασης (CCTV)</p>
      <p>* εκτυπωτής και πλαστικοποιητής</p>
      <p>* κράνος μοτοσικλέτας</p>
      <p>* πλήθος εργαλείων</p>
      <p>* συσκευή ηλεκτρικής κένωσης (TAZER)</p>
      <p>* μεταλλική σιδερογροθιά,</p>
      <p>* πιεστικό μηχάνημα πλύσης -απολύμανσης χώρου</p>
      <p>* μπουκάλι χλωρίνης</p>
      <p>* ποσότητες ναρκωτικών ουσιών, ακατέργαστης ινδικής κάνναβης και κοκαΐνης.</p>
      <p>Σημειώνεται ότι από τα μέχρι στιγμής αποτελέσματα της βαλλιστικής εξέτασης στα πολεμικά τυφέκια Kalashnikov, έχει προκύψει ταύτιση του ενός με εκείνο που χρησιμοποιήθηκε στη ληστεία της 21-10-2019 και ενός δεύτερου με εκείνο που χρησιμοποιήθηκε στις τρομοκρατικές ενέργειες, την ευθύνη για τις οποίες έχει αναλάβει η «Οργάνωση Επαναστατικής Αυτοάμυνας» και συγκεκριμένα:</p>
      <p>* Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα.</p>
      <p>* Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα.</p>
      <p>* Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑΣΟΚ στην Αθήνα, κατά την οποία τραυματίστηκε ένας αστυνομικός.</p>
      <p>* Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑΣΟΚ στην Αθήνα.</p>
      <p>Σημειώνεται ότι η ίδια οργάνωση είχε αναλάβει την ευθύνη και για τη ρίψη χειροβομβίδας την 10-11-2016, εναντίον της πρεσβείας της Γαλλίας στην Αθήνα, επίθεση κατά την οποία επίσης είχε τραυματισθεί ένας αστυνομικός.</p>
      <p>Υπενθυμίζεται ακόμα ότι οι δύο άνδρες που συνελήφθησαν οδηγήθηκαν χτες το απόγευμα στον Εισαγγελέα Πρωτοδικών Αθηνών, ο οποίος τους παρέπεμψε στην Κύρια Ανάκριση, όπου έλαβαν προθεσμία προκειμένου να απολογηθούν, ενώ η 39χρονη γυναίκα οδηγήθηκε στον εισαγγελέα σήμερα το πρωί.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>