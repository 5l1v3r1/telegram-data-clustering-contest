<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/intervyu/georgi-markov-borisov-e-khitr-petr-na-prekhoda-no-ponyakoga-e-meka-mariya-video_news708546.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T21:03:00+00:00"/>
    <meta property="og:title" content="Георги Марков: Борисов е &quot;Хитър Петър&quot; на Прехода, но понякога е &quot;Мека Мария&quot; ВИДЕО"/>
    <meta property="og:description" content="София и Пловдив са гордостта на Европа, Фандъкова е гордостта на ЕНП, каза още той"/>
  </head>
  <body>
    <article>
      <h1>Георги Марков: Борисов е "Хитър Петър" на Прехода, но понякога е "Мека Мария" ВИДЕО</h1>
      <h2>София и Пловдив са гордостта на Европа, Фандъкова е гордостта на ЕНП, каза още той</h2>
      <address>
        <time datetime="2019-11-10T21:03:00+00:00">10 Nov 2019, 21:03</time>
      </address>
      <p>https://blitz.bg/obshtestvo/intervyu/georgi-markov-borisov-e-khitr-petr-na-prekhoda-no-ponyakoga-e-meka-mariya-video_news708546.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573412609-mttt.jpg"/>
      </figure>
      <p><b>Интервю на Илиана Беновска с народния представител от ПГ на ГЕРБ Георги Марков, излъчено в предаването "Беновска пита" по "Канал 3" и "Радио К2" на 10 ноември 2019 г.</b><br/> <br/><b>Илиана Беновска: Г-н Марков, каква е равносметката от 30 години демокрация?</b><br/> <br/>Георги Марков: Е, равносметката е много положителна. Никой не е мислил преди 30 години, през лятото на 1989 г., че днес ще има свободно избран парламент, че България ще е член на Съвета на Европа. Имах шанса да съм на това велико събитие, на 7-ми май 1992 г., спомням си моя приятел Стефан Савов на перфектен френски говори, хванат след това подръка от Катрин Лалюмиер.<br/> <br/><b>Илиана Беновска: Председателят на Демократическата партия.</b><br/> <br/>Георги Марков: Да, първият демократично избран председател на Народното събрание, след като победихме през 1991 г. БСП, на 13-ти октомври. Между другото - в един ден на парламентарни и на местни избори. Член сме на ЕС, влязохме в НАТО, станахме член на голямото западноевропейско и централноевропейско семейство. Разделихме се, тогава, с комунизма, който ни завеща една София, която беше най-грозният град от столиците в Европа, това го видях по-късно, когато пътувах покрай футбола, защото не ни пускаха да пътуваме, заедно с Тирана.<br/> <br/><b>Илиана Беновска: Може ли за момент да Ви прекъсна, споменахте няколко пъти избори, споменахте и София, нека да отбележим, че този запис го правим един ден след като са станали ясни резултатите от местните избори в България, от втория тур, от балотажа. Каква е Вашата оценка, какъв извод трябва да се направи от тези избори?</b><br/> <br/><b>Георги Марков:</b> Първо, че партиите, които извършиха промяната в София, това са СДС и ГЕРБ, моя милост написа закон в Държавен вестник, брой 105 от декември 1991 г. с който върнах 25 000 магазини ...<br/> <br/><b>Илиана Беновска: Защо споменахте ГЕРБ сега?</b><br/> <br/>Георги Марков: Моля?<br/> <br/><b>Илиана Беновска: Казахте, че партиите, които са извършили промяната, са СДС и ГЕРБ.</b><br/> <br/>Георги Марков: Да, защото СДС започна промените в столицата, върнахме магазините на хората, реституирахме ги, започнаха да празнуват Коледа и Великден и ГЕРБ вече е партията, която зримо извърши промяната на тази много зле изглеждаща София, София на празните магазини, на блъскането по трамваите, на опашките за банани само по Нова година, Коледа не се празнуваше официално, агнешко само на 1-ви май, манифестации на 7-ми ноември, един мавзолей с една мумия и осеяха София с гора от панели.<br/> <br/>ГЕРБ направи метрото, ГЕРБ направи софиянци да могат да ходят до централна гара и до Терминал 2 с метро за 1,6 лева, да могат да ходят от "Люлин" до "Младост" с метро, да могат да гледат Григор в зала "Арена Армеец", който го гледаме вече и по телевизиите. Така че колосална е промяната и реална е победата на ГЕРБ.<br/> <br/>Много трудна беше, тъй като всички бяха срещу ГЕРБ – социалистите, така наречената "Да, България", това е либералната общност в България, тя няма нищо общо с десница, никога не е била десница и в България за 30 години преход десница не е имало.<br/> <br/>Имало е десни избиратели, партиите, които основаха СДС навремето с покойния ми приятел д-р Желев начело, бяха либерални, социалдемократически, "Николапетковисти", единствено за Стефан Савов можем да кажем, че беше автентичен десничар.<br/> <br/>БТВ участваше в изборите срещу Борисов, "Свободна Европа" участваше в изборите, социолозите, тия "Галъп" ли, какви са там на Райчев, те даваха 48 на 40, някакви смешки, някакъв пиян професор даваше 3 към 1.<br/> <br/>Всичката тази маса беше победена, беше направен опит да се копират западноевропейските столици, тъй като в Западна Европа социалистическите партии рухнаха, справка – френската е на 5%, германската е под 15%, Сорос беше изгонен от Унгария и от още няколко места. И докато се разпада неолибералния модел в национален мащаб, всичко се събра в столицата, мигранти, ти как мислиш, че пакистанец или сириец ще стане християндемократ? Мигранти, клошари, "джендъри", гейове, социалисти, либерали и "соросоиди" и виж, сега, парадокса – Качински ги омете в Полша, но загуби Варшава, Орбан ги смачка в Унгария, но загуби, сега, Будапеща по същия начин, един кандидат и всички зад него. Себастиан Курц би в Австрия, но загуби Виена. Бабиш ги утрепа два пъти, милиардера, в Чехия, но в Прага, там, слава Богу, такива още не са дошли, пиратска партия. Да не говорим за другите западноевропейски столици.<br/> <br/><b>Илиана Беновска: Но нека да Ви попитам две неща, не се ли чувсвате, Вие, виновен донякъде, че с Вашия най-важен закон във ВНС - за реституцията, Вие, фактически "заквасихте" това либерално дясно, дали не трябваше да се направи, преди това, приватизацията, която да даде на хората повече капиталови възможности и развитие за собствен бизнес? И второто, което искам да добавя – не е ли твърде търпелив Борисов, не ги ли подхранва той да "дерибействат", както и той сам се изрази, със своето търпение?</b><br/> <br/>Георги Марков: На първия въпрос – реституцията я приехме в 36-тото Народно събрание след като победихме. Законът за магазините беше мой, както и за отчуждените имоти по Закона за териториално и селищно устройство и Закона за планово изграждане на населените места, там с Джеров го писахме, другия Васко Гоцев, покойния, голям юрист беше. Направихме първо реституцията, защото, ако беше тръгнала приватизацията, магазините на хората щяха до отидат в трети лица и не можеше да има реституция. Реституираните, голяма част от тях възрастни хора, излязоха да гласуват на тези изори за ГЕРБ ...<br/> <br/><b>Илиана Беновска: Но сега тяхното поколение е либерално-дясно!</b><br/> <br/>Георги Марков: Най-яркият пример е моята комшийка, аз съм на "Витоша", тя е на "Солунска" 20, г-жа Спасова, Стефка Спасова, на 95 години, си организира транспорт, защото никога няма да забрави изселванията, убийствата на нейното семейство и отиде - на 95 години - да гласува не толкова от любов към ГЕРБ, колкото да не са комунистите отново в София и аз се гордея ...<br/> <br/><b>Илиана Беновска: За тези избори ли говорите?</b><br/> <br/>Георги Марков: За тези. Аз се гордея, че София е единствената столица в Европа, която 30 години не пусна левите да дойдат на власт, няма такава столица! Както и Пловдив! Това са два уникални града, които държат демокрацията в България, един митинг, Илианке, 1991 г. 39-те, Гребният канал в Пловдив ще се спука от хора, то на световното по кану-каяк нямаше толкова, Ели Скорчева, милата, водеше, и аз тогава казах – тия комунисти, май накрая ще трябва да тръгнем  - пловдивчани към София, ние от София към Пловдив - да запълним цялата магистрала докато ги махнем, но не се наложи, защото ги бихме.<br/> <br/>Така че тези два града са гордостта на Европа, Фандъкова е гордостта на ЕНП! Поради неолибералните столици, последните бастиони на неолиберализма и социализма в Европа, 3 столици само от 28 се управляват от ЕНП, едната е Атина от Бакояни тази година, Хосе Луис Алмейда, тази година, в Мадрид след комбинация на франкистката партия ВОКС и Народната партия на Испания и третата е Фандъкова, която е абсолютен доайен на кметовете от ЕНП, тя е перлата в короната на ЕНП.<br/> <br/>Второто, което ме питаш обаче, е много важно. Борисов, здрав на вид, силен на практика, е много мек до душа. Ако ме питаш за тези 30 години демокрация, освен това, че той е най-дълго управлявалият български премиер въобще в историята ни, как бих го квалифицирал, бих го квалифицирал така – "Хитър Петър на българския преход". Страхотно, интуиция, умее да ги реди нещата. И второ – "Мека Мария"!<br/> <br/>"Мека Мария", добротата го гони, демократизмът го обсебва, особено откакто започна да се среща с брюкселския елит и гледай сега – Мая Манолова е омбудсман! От чий зор? От 1,2 милиона избиратели да не можеш да намериш юрист за омбудсман? Свирни ми само и ще ти намеря трима от университета, ето, тук сме на 100 метра от университета! За да я награди за "костинбродската" афера ли? За това, дето подкрепи Орешарски ли? Но я награди! За да си изчисти тези злополучни моменти от БСП - биографията й и да се яви след много джангър срещу Бойко?<br/> <br/> <br/><b>Илиана Беновска: Но сега подхранвате мълвата, че има някаква договореност между БСП, ГЕРБ и Бойко Борисов!</b><br/> <br/> <br/>Георги Марков: Не, чакай да ти кажа, има договореност между БСП и либералната общност в България, много правилно я нарича младият политолог Митко Ганев. Там са "соросоиди", "Америка за България", някакви организации за правосъдие и т.н. финансирани отвън, работещи, Хелзинкския комитет раздава бележки, които съдът ги взима, за да освобождава убийци. От тази общност гледай кои са му противниците – Христо Иванов, световно неизвестен, няма две мнения.<br/> <br/><b>Илиана Беновска: Да, но той го направи министър на правосъдието!</b><br/> <br/>Георги Марков: И въпросът е от чий зор? От чий зор направи Трайчо Трайков министър, кой ти ги даде? Ти, защо не ме питаш мен, Жоро Марков, който съм в СДС от 1989 г.? На 3-ти ноември дойдохме, тук, на шествията на "Екогласност", макар че не бяхме от "Екогласност", с моята студентка Нели Чардакова - аз преподавах, адвокат бях - втори курс административно право и започнахме да скандираме "демокрация". И тия двамата сега са основни политически противници от "благодарност" на ГЕРБ.<br/> <br/>Защо държи това лице Кънев и един там, който лепи плакати на Мая Манолова, той пък бил ДБГ? Тия двете партии се водят ЕНП. Ами, идва Доналд Туск, сега ще става шеф на ЕНП, кажи му Доналд, те са близки с Бойко, ядоха там на огньове, гледаха мач във Варна.<br/> <br/>От тия, единия ми вика "бай", да не го казвам сега, че е неконституционно, другият лепи афиши на това. Вън от ЕНП със шут! Шут! Ето, тук, съм викал на един шеф на радиото. Абе изшутирай ги тия бе, махни ги! Докога ще ги хрантутиш?<br/> <br/>Защо приемаш шефа на "Свободна Европа"? Аз не съм му съдник на Борисов, задавам му риторични въпроси. Да приема, когото иска - харесва си "Свободна Европа", но то работи срещу него. А, два дена преди това, американският президент Доналд Тръмп е казал, че те са източник на фалшиви новини и ще ги закрие.<br/> <br/>А, нашият е добър, приема всички, давай там, нищо, че работят против нас. БТВ си издигна някакъв кандидат, по цял ден лапацотат срещу ГЕРБ и въпреки това победихме. Това е най-сладката победа, която ГЕРБ и Борисов заслужиха, защото наред с всичко друго направиха много за София. Някакъв ще спасява София. Па, кой си ти, бе? Ти не знаеш какво е било в София. Аз съм софиянец от София - център, мила Илианке, когато София беше само център и свършваше на "Ситняково" и знам какъв град ни оставиха, само не им стигна времето бункери да направят.<br/> <br/><b>Илиана Беновска: Да Ви прекъсна за малко, обаче, Вие казвате, че Борисов от "меко сърце" или там както се изразихте, позволява ...</b><br/> <br/>Георги Марков: "Мека Мария" -  доброта и демократизъм, той казва, че е демократ!<br/> <br/><b>Илиана Беновска: И позволява демократично да се развива либералното дясно и да метастазира във всички сфери на живота ни. И казахте току-що – и въпреки това победихме, визирайки ГЕРБ. Искате ли да кажете, че Борисов сам си създава проблемите?</b><br/> <br/>Георги Марков: Ами, на практика така се получи. Той прави жестове, изхождайки от себе си, разчитайки, че те ще му бъдат върнати. Абе приятелю, ти с кого си имаш работа? С "червеното сърце" Мая Манолова, най-ярката социалистка на прехода! Тук имаше няколко ярки през годините, с които съм работил - "хубавата" Елена Поптодорова, много интелигентна, видя ги, че не стават за нищо, вече, че тази идея умира и стана дипломат. Клара Маринова, голямо острие, стана журналист.<br/> <br/>"Голямото острие" Мая Манолова! Ти, какво й правиш жест и какво очакваш тя да ти върне? Прекрати си предсрочно мандата от омбудсман, а ти я беше сложил за пълен мандат. А, тя, на всичкото отгоре не ще да признае, че ти си я сложил. Тя казва – парламентът ме сложи! Ама, как парламента? Нали, парламентът е "нотариус", "печатница, която подпечатва на Бойко заповедите"? Значи "парламентът е печатница и подписва на Бойко заповедите", когато Мая не я избират, но когато избират Мая – о, то тогава парламентът е плуралистичен, тогава, всеки гласува по съвест. Ама, тези другарки и другари са смешни, "кюстендилски" софиянци!<br/> <br/><b>Илиана Беновска: Добре, ние тръгнахме от 10-ти ноември, стартът на така наречените, изразявам се неслучайно по този начин, демократични промени, не само в България, но и в цяла Източна Европа. Но, говорите през цялото време за Борисов, за реалността, това не е несъзнателно, обяснете го, защо?</b><br/> <br/>Георги Марков: Първо, трябва да уточним, че 10-ти ноември се счита безспорно за дата на промяната, тя беше един ден след като падна Берлинската стена. Първата тухла падна в Унгария, когато унгарците отвориха границата с Австрия - това беше 19-ти август, затова Меркел беше при Орбан тази година в Евангелистката църква и затова аз тази книга я написах, "Феноменът Орбан", който има куража, който никой в България нямаше, включително и аз, да излезе, на който и да е там площад ,или, там пред мавзолея и да каже: "Свободни избори"!<br/> <br/>Такова нещо тук не се случи. Но, истинската дата на промяната, тук е 14-ти декември, когато хиляди софиянци, десетки хиляди - тогава СДС беше на една седмица - никой не можеше да ни призове, нито имаше интернет, нито мобифони! Подкрепихме шествието и живата верига на Кошлуков и свалихме Член 1, а на другата вечер отидохме пред БНТ. Тя ни нарече "група хулигани", а бяхме 30-40 хиляди души. И, тогава, БНТ излъчи какво е станало на 14-ти декември!<br/> <br/>Ето, този, щеше да "вика танковете", Младенов и цяла България разбра, че най-после започва промяната. Промяната започна от София и 30 години не им даваме да я взимат София. Защо? Защото имаха уникален шанс, единствената страна, за разлика от Чехословакия, Полша и Унгария, в която през 1990 г. бившите комунисти спечелиха изборите.<br/> <br/>Валенса ги отнесе - "Солидарност", форумът на Хавел ги отнесе, форумът на Антал ги отнесе. А, те, тук взеха абсолютно мнозинство. Правете реформи, другарки и другари – национална катастрофа, "лукановата зима", да припадат хората и да мрат майките ни по опашки! Да няма храна, да няма бензин, като светулки да мигаме! Безсрамници!<br/> <br/>Втори път: пълно мнозинство на Виденов – 3 долара заплати! И сега ще ни спасяват те! Те съсипаха българския преход, защото 10 години загубиха на българската демокрация, а между двете създадоха паралелната държава с ДПС - дето ни управляваше Илия Павлов горе от Бистрица. Това е историята на българската демокрация. Ние едва в края на 90-те тръгнахме към Западна Европа и НАТО. Дотогава онези правеха реформи, чехи, поляци!<br/> <br/><b>Илиана Беновска: Добре, но защо толкова тежко се декомунизира България, няма да отречете, че метастазите на комунизма продължавата да живеят и да се плодят, ще кажа, в нови поколения във всички сфери? И второ, защо ние не можахме да лустрираме, извинявайте, агентите на ДС?</b><br/> <br/>Георги Марков: Нищо не можеш да лустрираш. Ние за тези 30 години демокрация направихме рай живота на децата на Политбюро, на фамилиите, които бяха фамилиите с привилегиите. Те не се редяха по опашки, тях ги пускаха навън да учат езици, ядяха си с гаванките в стола на хотел "Рила". Освен това, се направи нова конституция, която забрани лустрацията по политически причини, член 6 е добре известен на всички.<br/> <br/>Днес въпросът не е в това. Ами, Корнелия Нинова днес е вицепрезидент на Световния социалистически интернационал!<br/> <br/><b>Илиана Беновска: Те са 36!</b><br/> <br/>Георги Марков: Те са 36, ама и тя е една от тях. Тоест, Западна Европа легитимира бившите комунистически партии. Когато през 1990 г. тръгнахме на избори през юни месец ...<br/> <br/><b>Илиана Беновска: Да, но Сергей Станишев е лидер на социалистическата партия, а много бивши комунисти и сътрудници на ДС се намират в съвременната десница в цялата й история!</b><br/> <br/>Георги Марков: Значи, Сергей Станишев е шеф на ПЕС, която е неолиберална формация. Там е Тимерманс, които проповядват Истанбулската конвенция, те проповядват Пакта за миграция на ООН, те са интернационалисти.<br/> <br/><b>Илиана Беновска: И ние се бяхме "юрнали" по Истанбулската конвенция, даже и ГЕРБ!</b><br/> <br/>Георги Марков: Аз се гордея с гласа си, че успях да я спра! С 10 на 9 гласа я спряхме в Комисията за младежка и спорта. Това беше в 14 часа следобед, в 16 часа Борисов я спря фактически след моето гласуване, защото я отхвърлихме, вкара я в Конституционния съд и аз излязох прав, защото той беше жестоко подведен. Кой го подведе, защо го подведе?<br/> <br/><b>Илиана Беновска: Кой го подведе?</b><br/> <br/>Георги Марков: Аз не знам. Със сигурност отвън имаше натиск, от Тимерманс, това е със сигурност, вътре в страната, обкръжението, има си някакви, които се въртят около него и непрекъснато приказваха, че ние, които сме против конвенцията, включително и Светия синод, дето бият камбаните, не сме я чели. Пък се оказа, че ние сме я чели, чел я е и Конституционният съд, който с 2/3 я бастиса, направо си я кремира.<br/> <br/>Големият проблем оттук нататък на България е троен. Първо не могат да се формират стабилни парламентарни мнозинства, ето го парламента тук, този избирателен закон, който БСП направи през 1991 г. и наруши споразумението от кръглата маса - изборите да са по смесена система, 200 на 200, 120 на 120. Те се уплашиха тогава от нас, 39-те от СДС бяхме събрали много скорост, 3 СДС-та се направиха с тирета, още тогава, либерали и център, взеха ни 10%, иначе щяхме да ги бием с абсолютно мнозинство.<br/> <br/>И до ден днешен, който победи, това го показва новото хилядолетие в България, е обречен да прави коалиция, коалиция с коалиция. Миналия път Реформаторски блок -  изпокараха се помежду си, едни в опозиция, други на власт. Той ги качва по самолети, води при Меркел, голям цирк беше. Сега, тук  - коалиция патриотична! Те не могат да се гледат, изпокараха се, щяха да се бият. Що за управление е това? И, ако не е парламентарна агония – здраве му кажи!<br/> <br/>Да се събуждаш сутрин като премиер и да не знаеш, дали ,ще имаш кворум, защото не зависи от собствената ти партия?<br/> <br/>Как са го измислили гърците, които от нас по-прости не са - ако бяха по-прости, нямаше да откраднат толкова много пари от ЕС? Печели Ципрас – ето ти 50 депутата, управлявай! Сега Мицотакис – ето ти на теб 5 бонус, за да има стабилно парламентарно мнозинство, правителството е еманация. Унгарците от 1990 г. досега нито един път не са правили предсрочни избори, смесена система, мажоритарният елемент дава на Орбан възможност да си управлява с 2/3.<br/> <br/>2,5 милиона българи гласуваха да има мажоритарна система - внесохме го, не го искат, страх ги е. Ами, поне смесена!<br/> <br/> Президентът Радев идва на власт, 2 милиона гласуват за него, уважавам го човека, спечелил ги е, през цялото време говореше за смесена избирателна система по германски модел – и той забрави за това.<br/> <br/>И, сега, от 2021 г. няма да има партия в България, която да може да изкара - не 2 милиона, както когато ние победихме навремето, 1 милион ГЕРБ, не знам, дали, ще изплува.<br/> <br/>Ниска избирателна активност, слаба подкрепа от партиите, коалиции с коалиции и това нещо ако не се осъзнае, ще отидем много на зле, ще правим предсрочни избори. Ти, ще кажеш – ами и в Италия правят. И в Италия правят, ама ФИАТ си произвежда, там Салвини ще си дойде с абсолютно мнозинство до няколко месеца.<br/> <br/>Вторият проблем е съдебната власт, Слави Трифонов направил партия "Няма такава държава", ама той ще излезе прав. Има ли някъде държава в Европа, ако има – някой да ми каже, защото аз съм сигурен, че няма, живея в друга Европейска държава, по-напред от нас е била и ще бъде – Унгария.<br/> <br/>ВСС заседава 10 часа и заседанието му се предава по телевизията и се разпъват на кръст действащия главен прокурор, действащия председател на ВКС и новия главен прокурор. Има максима, че магистратите говорят с решенията си. Те да се харесат на някакво гражданско общество, което го няма, то се състои от платени протестъри и политически активисти. И министърът горкият, Дани Кирилов, много добро момче, писах му писмо, то чете на НПО-тата питания към новия главен прокурор! Ама как НПО-та ще питат главния прокурор? Това е консервативна система! Събирате се ВСС, излъчвате главния прокурор, който и да е, Иванов, Петров, все тая, давате го на президента - или издава указ, или го връща, втори път му го пращате и той е длъжен да го издаде.<br/> <br/>Този пък, на ВКС председателя, културен човек изглежда, висок сан има, уважавам го -  той пък чете политически дитирамби, той прави разрез на състоянието на нацията! Хвърли го това, прави партия и се явявай, ела тук в парламента, тук му е мястото да правиш всякакви дитирамби!<br/> <br/>Циркът е пълен! И няма какво са се чудим, че "Фолксваген" не идва. Защото "Фолксваген" не са главанаци, "Фолксваген" не може да нямат съгледвачи, не може да не пита този съгледвач: Абе, как им е съдебната система? И съгледвачът ще каже: Абе видяхме ги, едни, 25 магистрати - карат се помежду си, главният прокурор с Върховния съд, оня чете политически речи, втория, третия!<br/> <br/>И те ще кажат: Охо и като сложим и проблема със собствеността, че българският цар и премиер Симеон II ние е завел дело в Страсбург и е прав, защото му е наложен мораториум върху собственост, а ВНС му е признало, че е собственик и затова го е национализирало, и Конституционен съд с 12 на 0 гласа - начело с Живко Сталев! И сега някакъв съд - на много ниско ниво от неговия-  му казва, че няма имоти! Има ли държава, в която да е извършена национализация на човек, който няма имоти, бе?<br/> <br/>И още 10 примера като ти дам - този Трифонов ще вземе да бие на следващите избори! Защото той не е тъп да не знае тези неща и да не ги "плесне" през 2021 г. Не съм му адвокат, аз в неговото предаване не съм участвал.<br/> <br/><b>Илиана Беновска: Г-н Марков, оставих Ви да говорите в една обстойна и по-монологична форма, защото това са свидетелства на времето. Вие, както казах в началото, сте единственият съвременник на ВНС.</b><br/> <br/>Георги Марков: Само аз останах от ВНС, защото имаше един колега от БСП, той стана кмет.<br/> <br/><b>Илиана Беновска: Но имам някакво усещане, като че ли не си говорите с Борисов?</b><br/> <br/>Георги Марков: Е, аз какво да си говоря с Борисов? Аз съм редови депутат от гражданската квота. Благодаря му, той ме е сложил за това, да казвам каквото мисля без притеснение, тъй като аз не завися от партийни решения, имам си апартамент в Будапеща, имам си апартамент в София, който не съм купувал нито при демокрацията, нито при комунизма. Асансьор нямам, защото живея на първия етаж. И кола няма, защото - кога да карам от нас до Народния театър и до стадион "Васил Левски" в онази София? Тоест, аз имам собствено мнение.<br/> <br/>Един път му "бих камбана" за Истанбулската конвенция, накрая гласувах, спасих го. Защото щяха да дойдат с "камбанен звън" да ни изметат.<br/> <br/>Втори път за преференциите - тази лудост, която я отменихме, хората си помислиха, че им взимаме правата и дето със стария ЦИК щяхме да правим избори.<br/> <br/>Бих му камбаната, звънна ми в понеделник – "камбана си бил, я ела кажи каква камбана". Отидох в централата, обясних, разбра ме човека, вика ми – "Жоре, говори ти на пресконференцията". Оттеглихме я. Аз съм за това, като има някъде грешки, ако чуе – чуе. Сега да ставам душеприказчик на премиера, да се бутам с лакти и да му давам акъ?!<br/> <br/>Извинявай много, аз всеки уикенд съм си в Унгария, който има нещо да ме пита, ето ми го телефона.<br/> <br/><b>Илиана Беновска: Моля Ви за финал, казахте нещо многозначително, че Борисов ще ни управлява до 70 годишен, като какъв?</b><br/> <br/>Георги Марков: Ами, ще прави някакви коалиции, той това го умее, ще му ходят по нервите, ще го въртят.<br/> <br/><b>Илиана Беновска: Като министър-председател ли?</b><br/> <br/>Георги Марков: Да, като министър-председател. В момента картината е такава, в България няма друг човек, който да е подготвен да управлява страната. Ето го парламента, ето ги партийните лидери, ето ги извън парламента. Кой, Христо Иванов ли да дойде да управлява?<br/> <br/><b>Илиана Беновска: В момента може да няма, но след 10 години!</b><br/> <br/>Георги Марков: Ген. Атанасов ли да дойде, дето ДСБ-то уби СДС-то. То няма. След 10 години, не се създава така лесно партия. България се управлява от партиите, това е по конституция. Значи, за да влезеш в парламента, може да си много интелигентен, много умен, да си находчив, да си симпатичен, но трябва да съумееш да направиш партия и с тази партия да победиш на избори. Ти, как я виждаш тази работа в следващите 10 години? Може да ми кажеш, че ще се яви някой спасител? Няма! Покойният Жорж Ганчев, беше ми приятел, Царя ни спасява, кой ли не идва?<br/> <br/>Бойко е последният спасител и ако не е той с връзките, които има, и контактите – сега и мониторингът падна, и инвестиции привлича. България е зримо променена. Печели София, Пловдив, Варна и Бургас. Ами, това е половин парламент депутати. Това са 4 града, в които живеят 2/3 от българското население. Е, кой в тези 9 години ще направи партия, та ще му повярват, ще може да направи структури, че ще има такива добри? Ти знаеш ли през 2015 г. какво го пита президента Първанов: Абе Борисов, откъде ги намери тези добри кметове? Негови хора са кметове, той с подставени лица не играе. ГЕРБ има наистина много добри кметове и това е тяхната сила!<br/> <br/><b>Илиана Беновска: Свършваме дотук и ще съм много любопитна каква ще бъде реакцията на Бойко Борисов на целия този анализ на прехода и на настоящето. Вие как мислите?</b><br/> <br/>Георги Марков: Той трябва да чуе едно друго мнение на гражданско лице! Нали, затова ме е турил като гражданска квота, та, като ходя да се разхождам из София ме познават – седесари, левскари, реституирани, съученици, студентки, студенти, на които съм бил и ми казват какво мислят. И аз си правя, и аз някакви заключения, и съм длъжен да му ги кажа, а пък той си има ръководство, има си партия и ще прецени.<br/> <br/>Може да каже: Абе този Жоро Марков, 30 години демокрация, много се е емоционализирал, ще се поуспокои, ще му мине, може би не са така нещата. Може и така да е, той да прецени, но аз съм длъжен да ги кажа тези неща, но едно нещо го моля – стига вече аванти! Много аванти им даде! Той ги слага министри, омбудсмани! Никакви!<br/> <br/><b>Илиана Беновска: Благодаря Ви много, до скоро!</b></p>
      <figure>
        <iframe src="https://www.youtube.com/embed/Sax55DXy0X4" width="730" height="315" data-service="Youtube" scrolling="no"/>
      </figure>
    </article>
  </body>
</html>