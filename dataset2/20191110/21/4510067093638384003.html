<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/primele-declaratii-ale-candidatilor-de-pe-primele-locuri-de-la-alegerile-prezidentiale-iohannis-niciodata-romanii-nu-au-votat-mai-clar-impotriva-psd-video-152708.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T21:39:00+00:00"/>
    <meta property="og:title" content="Primele declaraţii ale candidaților după exit-poll. Iohannis: &quot;Niciodată românii nu au votat mai clar împotriva PSD&quot; (VIDEO)"/>
    <meta property="og:description" content="Candidaţii de pe primele două locuri ai primului tur al alegerilor prezidenţiale au avut discursuri mobilizatoare, duminică seară, după aflarea exit poll-urilor. În vreme ce candidatul PNL, preşedintele în funcţie Klaus Iohannis, a spus că 'niciodată românii nu au votat atât de clar şi de mult împotriva PSD', Viorica Dăncilă, care va intra după toate probabilităţile în turul al doilea, a spus că organizarea bună a alegerilor 'datorează guvernării PSD' şi le-a mulţumit celor care 'au votat cu inima'."/>
  </head>
  <body>
    <article>
      <h1>Primele declaraţii ale candidaților după exit-poll. Iohannis: "Niciodată românii nu au votat mai clar împotriva PSD" (VIDEO)</h1>
      <address>
        <time datetime="2019-11-10T21:39:00+00:00">10 Nov 2019, 21:39</time>
      </address>
      <figure>
        <img src="https://www.ebihoreanul.ro/modules/news/files/candidati-presedintie-turul1.jpg"/>
      </figure>
      <p>
        <b>Candidaţii de pe primele două locuri ai primului tur al alegerilor prezidenţiale au avut discursuri mobilizatoare, duminică seară, după aflarea exit poll-urilor. În vreme ce candidatul PNL, preşedintele în funcţie Klaus Iohannis, a spus că "niciodată românii nu au votat atât de clar şi de mult împotriva PSD", Viorica Dăncilă, care va intra după toate probabilităţile în turul al doilea, a spus că organizarea bună a alegerilor "datorează guvernării PSD" şi le-a mulţumit celor care "au votat cu inima".</b>
      </p>
      <p>
        <b>Iohannis vrea "îndepărtarea totală" a PSD</b>
      </p>
      <p>"Niciodată românii nu au votat atât de clar şi de mult împotriva PSD. Datele exit-poll arată că milioane de români au votat pentru o Românie normală şi pentru a continua procesul de schimbare în bine în România. Am crezut mereu în români, iar participarea lor în aceste zile e o mare bucurie pentru democraţie", a spus Klaus Iohannis, citat de <a href="https://www.hotnews.ro/">Hotnews.ro</a>.</p>
      <p>Acesta a precizat că "lupta noastră comună nu ţine de o etichetă de partid, este pentru îndepărtarea totală a PSD de la putere, pentru ca PSD să nu mai ţină România captivă în trecut".</p>
      <p>"Azi am făcut un pas mare în acestă direcţie, dar nu este pasul decisiv, mai este de lucru. Dacă i-am fi lăsat pe pesedişti să-şi continue planul, azi România s-ar fi întors în anii 90. Fiindcă asta vrea PSD-ul, dacă nu e oprit. Şi noi, împreună cu românii, i-am oprit".</p>
      <p>Preşedintele a mai spus că "votul a decurs într-o ordine impecabilă, perfectă, şi în ţară, şi în străinătate", mulţumită noului Guvern Orban, şi a adresat un îndemn pentru turul al doilea: "Pentru turul 2, le spun celor care au fost în stradă, cu mine, să apere statul de drept: veniţi la vot, pentru ca lupta voastră să nu fi fost în zadar".</p>
      <p>De asemenea, preşedintele a adresat un îndemn de mobilizare la vot pentru cei "care nu mai doresc să le plece din ţară copiii şi nepoţii" şi s-a adresat şi votanţilor USR-PLUS, cărora le-a amintit ce avem în comun: "credinţa că statul de drept şi drumul european sunt pilonii şi îi chem să construim împreună acest viitor pe care ni-l dorim".</p>
      <p>"Înfrângerea PSD nu înseamnă că votanţii stângii vor fi ignoraţi sau uitaţi - ei îşi doresc ce îşi doresc toţi românii: pensii stabile, legi corecte şi respectate de toţi", a spus preşedintele, încheind cu îndemnul adresat românilor de a ieşi la vot.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F394497784789978%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>Dăncilă şi-a arogat merite</b>
      </p>
      <p>La rândul ei, Viorica Dăncilă, candidata PSD cotată ca fiind în turul doi după prezentarea exit-poll-urilor, care exclud însă rezultatele din diaspora, a mulţumit tuturor "celor care au votat cu inima" şi a afirmat că nu îi este temă că rezultatele sondajelor mai pot fi răsturnate de voturilor românilor din afara graniţelor.</p>
      <p>"Mulţumesc celor care au votat cu inima", a spus Dăncilă, cerând să se acorde "o atenţie deosebită proceselor verbale". "Lupta noastră va fi ca şi până acum pentru români şi pentru România. Sperăm ca votul de azi să fie un vot care se va multiplica în turul următor, un vot care să fie dat cu inima", a spus PSD-ista.</p>
      <p>Aceasta a mai precizat că nu îi este teamă că "diaspora va răsturna acest vot" şi şi-a arogat meritele organizării alegerilor, considerând că "votul bun din diaspora a fost datorat guvernării Dăncilă, care a susţinut votul prin corespondenţă".</p>
      <p>"Sunt mulţumită, având în vedere că am fost 14 candidaţi, a fost o implicare foarte mare a colegilor din teritoriu. Suntem în turul doi cu toate criticile şi campania anti-Dăncilă", a spus ea.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F393129341565653%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <b>USR şi jumătatea plină</b>
      </p>
      <p>După aflarea exit-poll-urilor, candidatul din partea USR-Plus, Dan Barna, s-a declarat optimist în privinţa rezultatului final al alegerilor prezidenţiale 2019, mulţumind românilor din Diaspora care au ieşit la vot în număr mare, şi spunând că "e un record istoric".</p>
      <p>"Sunt optimist asupra rezultatului final. Ultimele ore au arătat o endinţă de creştere. Există o şansă foarte mare ca această modernizare a României să se întâmple acum şi nu peste 5 ani", a spus Barna, adăugând că s-a dovedit că oamenii obişnuiţi se pot lupta cu vechea clasă politică".</p>
      <p>"Rezultatul dovedeşte că USR-PLUS este una din alianţele puternice ale ţării. Încă totul se joacă. Ce am văzut aici nu ia rezultatul votului din diaspora", a spus şi liderul USR-PLUS, Dacian Cioloş.</p>
      <p>
        <b>Diaconu. În rest, nimeni...</b>
      </p>
      <p>Candidatul ALDE și Pro România, Mircea Diaconu, plasat de sondaje pe locul patru la alegerile dde duminică, a declarat că va vota „pe nimeni” în turul doi, argumentând că „în varianta care se prefigurează, mă tem că e nimeni în turul doi”.</p>
      <p>Întrebat de ziariști pe cine va vota în turul doi, Diaconu, cotat cu 7,9% din voturi, a răspuns: „Pe nimeni”. „Când zici nimeni e un gol pentru că e un nimeni. În varianta care se prefigurează mă tem că e nimeni în turul doi”.</p>
      <p>Pe lângă aceste declarații, Mircea Diaconu a rostit un citat din Scarlett O'Hara (Pe aripile vântului): „Și mâine e o zi”.</p>
      <p>
        <b>Paleologu: "Am dovedit că suntem deştepţi şi mulţi"</b>
      </p>
      <p>"Cred că e un rezultat foarte bun, de la care se poate clădi pentru viitor", a fost reacţia lui Teodor Paleologu după exit-poll. Candidatul PMP a spus că pledează pentru o largă coaliţie de centru-dreapta şi a spus că nu se pune problema de a sprijini PSD, dar preferinţele sale pentru turul doi le va face publice doar după ce va vedea o dezbatere între finalişti.</p>
      <p>"Aştept de la domnul Iohannis să dea dovadă de minim respect şi să participe la o dezbatere cu doamna Dăncilă", a mai spus Paleologu, care a mai salutat "participarea masivă" la vot. "Am dovedit, cum am spus în campanie, că suntem deştepţi şi mulţi".</p>
    </article>
  </body>
</html>