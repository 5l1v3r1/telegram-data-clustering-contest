<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/10/belebukott-a-valasztasi-csalasba-a-boliviai-elnok"/>
    <meta property="og:site_name" content="euronews"/>
    <meta property="article:published_time" content="2019-11-10T21:55:16+00:00"/>
    <meta property="og:title" content="Belebukott a választási csalásba a bolíviai elnök"/>
    <meta property="og:description" content="Evo Morales sorra veszítette el politikai szövetségeseit, és a hadsereg is távozásra szólította fel."/>
  </head>
  <body>
    <article>
      <h1>Belebukott a választási csalásba a bolíviai elnök</h1>
      <address><time datetime="2019-11-10T21:55:16+00:00">10 Nov 2019, 21:55</time> by <a rel="author">Magyar Ádám</a></address>
      <figure>
        <img src="https://static.euronews.com/articles/stories/04/29/25/66/773x435_cmsv2_f561345a-27b7-5b1c-afe7-689d63e1464e-4292566.jpg"/>
      </figure>
      <p>Lemond Bolívia elnöke, Evo Morales. Az országot 2006 óta vezető politikus uralma az elmúlt három hétben rendült meg. Az október 20-ai választást ugyan megnyerte, de politikai ellenfelei csalással vádolták meg. Azóta rendszeresek voltak a lemondását követelő demonstrációk, a tüntetők két állami médium székházát is elfoglalták.</p>
      <p>Vasárnap az Amerikai Államok Szervezetének közleménye is nyilvánvaló szabálytalanságokról írt a választással kapcsolatban. Ezt követően Morales bejelentette a szavazás megismétlését és egy új választási bizottság felállítását, valamint békéltető tárgyalásokat kezdeményezett a nagy pártok részvételével, amire még Ferenc pápát is meghívta, de pozícióját már nem tudta megmenteni.</p>
      <p>A nap folyamán sorra mondtak le fontos politikai szövetségesei, mint például bányászati minisztere, Cesar Navarro, és a képviselőház elnöke, Victor Borda. Mindketten azzal indokolták a távozásukat, fogy féltik a családjuk biztonságát. Az egyik legfontosabb kormánypárti szakszervezet vezetője, Juan Carlos Huarachi lemondásra szólította fel Moralest, csakúgy, mint a bolíviai hadsereg vezérkara.</p>
      <p>Evo Morales bejelentését követően sokan vonultak az utcákra, hogy bolíviai zászlókkal a kezükben ünnepeljék meg a háromhetes tüntetéssorozat győzelmét.</p>
    </article>
  </body>
</html>