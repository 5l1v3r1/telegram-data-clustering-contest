<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89219"/>
    <meta property="og:site_name" content="Denník politika"/>
    <meta property="article:published_time" content="2019-11-10T21:35:03+00:00"/>
    <meta property="og:title" content="Tréner Ramsay bol po Nemeckom pohári spokojný, vyzdvihol výkony viacerých Slovákov"/>
    <meta property="og:description" content="10.11.2019 (Webnoviny.sk) – Solídne výkony vo všetkých troch zápasoch stačili slovenským hokejovým reprezentantom na jediné víťazstvo. Zverenci trénera Craiga Ramsayho obsadili na turnaji o Nemecký pohár posledné štvrté miesto, hoci herný výpadok zažili iba v druhej tretine úvodného duelu so Švajčiarmi."/>
  </head>
  <body>
    <article>
      <h1>Tréner Ramsay bol po Nemeckom pohári spokojný, vyzdvihol výkony viacerých Slovákov</h1>
      <address><time datetime="2019-11-10T21:35:03+00:00">10 Nov 2019, 21:35</time> by <a rel="author">Webnoviny</a></address>
      <p>10.11.2019 (Webnoviny.sk) – Solídne výkony vo všetkých troch zápasoch stačili slovenským hokejovým reprezentantom na jediné víťazstvo. Zverenci trénera Craiga Ramsayho obsadili na turnaji o Nemecký pohár posledné štvrté miesto, hoci herný výpadok zažili iba v druhej tretine úvodného duelu so Švajčiarmi.</p>
      <h3>Zuzin mohol zariadiť „striebro“</h3>
      <p>S Helvétmi prehrali vo štvrtok 2:5, v sobotu podľahli olympijskému tímu Ruska 2:3 po predĺžení a s účinkovaním na tradičnom podujatí sa rozlúčili triumfom 3:2 po predĺžení nad Nemcami.</p>
      <p><i>„V poslednom zápase sme hrali dostatočne agresívne, rýchlo a hráči plnili to, čo som od nich požadoval. Potrebovali nájsť cestu ku gólu, čo sa nám napokon podarilo. Vždy je cenné, keď sa vám podarí rozhodnúť gólom v predĺžení. Za stavu 0:2 sme ukázali, že sa nevzdáme, keď sa zápas vyvíja v náš neprospech,“</i> zhodnotil nedeľňajší duel hlavný tréner Craig Ramsay.</p>
      <p>Slováci získali na turnaji tri body a skončili na štvrtom mieste, no len desatiny sekundy ich delili od konečnej druhej priečky. Ak by Peter Zuzin v závere duelu s Nemeckom rozvlnil odkrytú sieť o niečo skôr, mohol posunúť svoje mužstvo na striebornú pozíciu.</p>
      <p><i>„Do každého zápasu ideme s tým, že chceme zvíťažiť. Rád by som stále vyhrával, ale s turnajom som celkovo spokojný. Odohrali sme tesné zápasy, dvakrát sme sa dostali predĺženia. V každom dueli sme hrali dobre, ale bolo podstatné, že sme na záver aj vyhrali,“</i> pokračoval 68-ročný Kanaďan.</p>
      <h3>Traja debutanti v národnom tíme</h3>
      <p>V Ramsayho nominácii na Nemecký pohár sa ocitlo 23 hráčov vrátane troch debutantov v národnom tíme.</p>
      <p>Dvadsaťročný útočník Andrej Kollár ml. zaujal bilanciou 0+3, dve asistencie si pripísal Jakub Sukeľ a premiéru v reprezentácii zažil Peter Šišovský. <i>„Bol som veľmi spokojný s novými hráčmi aj niektorými mladíkmi. Vysvetľoval som im hlavne to, ako majú hrať v strednom pásme, ak budeme útočiť. Som rád, že sme často strieľali,“</i> hovoril lodivod so skúsenosťami z NHL.</p>
      <p>Napriek dvom prehrám v troch súbojoch Ramsay nešetril ani pochvalami na adresu viacerých hráčov. Spomedzi nominovaných sa individuálne najviac darilo trojgólovému Filipovi Krivošíkovi.</p>
      <p><i>„Potrebujem si zápasy ešte raz pozrieť, pretože dojmy zo striedačky počas stretnutiach nie vždy odzrkadľujú realitu. V obrane hral dobre Patrik Koch, učí sa a hrá agresívne. Každým zápasom sa zlepšoval kapitán Peter Čerešňák. V útoku odviedol dobrú prácu Andrej Kollár ml., dobre hrali aj Filip Krivošík, Adam Liška či Tomáš Zigo. Navyše, našim najsilnejším mužom s pukom počas celého turnaja bol Marek Hrivík,“</i> uzavrel reprezentačný tréner.</p>
      <p>Viac k témam: <a href="https://www.webnoviny.sk/tag/nemecky-pohar/"><u>Nemecký pohár</u></a><br/>Zdroj: Webnoviny.sk – <a href="https://www.webnoviny.sk/trener-ramsay-bol-po-nemeckom-pohari-spokojny-vyzdvihol-vykony-viacerych-slovakov/"><u>Tréner Ramsay bol po Nemeckom pohári spokojný, vyzdvihol výkony viacerých Slovákov</u></a> © SITA Všetky práva vyhradené.</p>
    </article>
  </body>
</html>