<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/teksastsi-praznuvat-80-g-brak-406400.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T21:13:47+00:00"/>
    <meta property="og:title" content="Тексасци празнуват 80 г. брак"/>
    <meta property="og:description" content="С обща възраст от 211 години съпрузите са обявени за най-старата жива двойка в света от Книгата за рекордите „Гинес“"/>
  </head>
  <body>
    <article>
      <h1>Тексасци празнуват 80 г. брак</h1>
      <address><time datetime="2019-11-10T21:13:47+00:00">10 Nov 2019, 21:13</time> by <a rel="author">Стандарт</a></address>
      <p>С обща възраст от 211 години, съпрузи от Остин, Тексас, са обявени за най-старата жива двойка в света от Книгата за рекордите „Гинес“, пише БГНЕС. Джон Хендерсън е на 106, а съпругата му Шарлот е на 105 години.</p>
      <p>Хендерсънови имат любовна история, която буквално е издържала на изпитанието на времето. На 15 декември те ще празнуват 80 години брак. Двамата се запознават в Тексаския университет през 1934 г. Шарлот учи за учител, докато Джон е защитник във футболния отбор. Двамата се женят през 1939 г., по време на Голямата депресия, и харчат само 7 долара за хотелска стая по време на медения си месец.</p>
      <p>Всъщност Джон е и най-възрастният жив бивш футболист. За последните 84 години той има традиция да посещава поне по един футболен мач всяка година.</p>
      <p>И двамата все още са много здрави, а Джон прави упражнения всеки ден. Преди десет години двамата се преместват в „Лонгорн Вилидж“ – общност за стари хора, свързана с възпитаници на университета в Тексас.</p>
      <p>На въпрос каква е тайната на дългия живот и щастливия брак, Джон отговаря: „Живейте живот в умереност и бъдете сърдечни към своята половинка.“</p>
    </article>
  </body>
</html>