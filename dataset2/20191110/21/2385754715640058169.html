<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596718/vouleftikes-ispanias-diplasiase-tis-edres-tis-i-akrodeksia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T21:54:00+00:00"/>
    <meta property="og:title" content="Βουλευτικές Ισπανίας: Διπλασίασε τις έδρες της η ακροδεξιά"/>
    <meta property="og:description" content="Οι κυβερνώντες Σοσιαλιστές (PSOE) κερδίζουν τις περισσότερες ψήφους στις βουλευτικές εκλογές που διεξήχθησαν σήμερα στην Ισπανία, ωστόσο δεν εξασφαλίζουν..."/>
  </head>
  <body>
    <article>
      <h1>Βουλευτικές Ισπανίας: Διπλασίασε τις έδρες της η ακροδεξιά</h1>
      <address><time datetime="2019-11-10T21:54:00+00:00">10 Nov 2019, 21:54</time> by <a rel="author">SigmaLive</a></address>
      <p>Οι κυβερνώντες Σοσιαλιστές (PSOE) κερδίζουν τις περισσότερες ψήφους στις βουλευτικές εκλογές που διεξήχθησαν σήμερα στην Ισπανία, ωστόσο δεν εξασφαλίζουν την αυτοδυναμία, σύμφωνα με τη δημοσκόπηση που δημοσίευσε το κρατικό τηλεοπτικό δίκτυο RTVE.</p>
      <p>Το PSOE συγκεντρώνει 114-119 έδρες, λιγότερες από τις 123 που είχε κερδίσει στις βουλευτικές εκλογές του Απριλίου κι απέχοντας από την κοινοβουλευτική πλειοψηφία των 176 εδρών.</p>
      <p>Το ακροδεξιό κόμμα Vox εξασφαλίζει 56-59 έδρες, πάνω από το διπλάσιο σε σύγκριση με την προηγούμενη εκλογική αναμέτρηση, ενώ το συντηρητικό Λαϊκό Κόμμα έρχεται δεύτερο με 85-90 έδρες, καταγράφοντας άνοδο από τις 66 των προηγούμενων εκλογών.</p>
      <p>Οι Unidas Podemos προβλέπεται να λάβουν 30-34 έδρες, καταγράφοντας πτώση από τις 42 του Απριλίου και οι Ciudadanos 14-15 έδρες, με μεγάλη πτώση από τις 57 των εκλογών του Απριλίου.</p>
      <p>Οι Ισπανοί ψήφισαν σήμερα στις τέταρτες κατά σειρά βουλευτικές εκλογές σε διάστημα 4 ετών κι ενώ το κλίμα είναι βαρύ στη χώρα από την καταλανική κρίση και την άνοδο της ακροδεξιάς, με την εκλογική αναμέτρηση να μην δείχνει ότι θα βάλει τέλος στην πολιτική αστάθεια.</p>
      <p>Ενδεικτικά αποτελέσματα αναμένονται γύρω στις 23.00 ώρα Κύπρου. Στις 19.00 ώρα Κύπρου, το ποσοστό συμμετοχής ανερχόταν σε 56,86%, σε πτώση σε σύγκριση με τις προηγούμενες εκλογές.</p>
      <p>Πηγή: ΑΠΕ - ΜΠΕ </p>
    </article>
  </body>
</html>