<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322809"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-10T21:06:00+00:00"/>
    <meta property="og:title" content="טרגדיה כפולה: נחשון חזר מהאזכרה של אחיו - ונהרג בתאונה בכביש 90"/>
    <meta property="og:description" content="נחשון גרוס, תושב אילת, במקור בן קיבוץ גבת בעמק יזרעאל, נהרג בתאונת דרכים בערבה בדיוק 17 שנים אחרי מות אחיו, שנהרג אף הוא..."/>
  </head>
  <body>
    <article>
      <h1>טרגדיה כפולה: נחשון חזר מהאזכרה של אחיו - ונהרג בתאונה בכביש 90</h1>
      <address><time datetime="2019-11-10T21:06:00+00:00">10 Nov 2019, 21:06</time> by <a rel="author">יניר יגנה ואלי אשכנזי</a></address>
      <figure>
        <img src="https://img.wcdn.co.il/f_auto,w_700,t_18/2/9/4/8/2948449-46.jpeg"/>
        <figcaption>נהרג בתאונה בדרך מאזכרת אחיו. גרוס</figcaption>
      </figure>
      <p><a href="https://news.walla.co.il/item/3322626">נחשון גרוס בן ה-35 הוא ההרוג בתאונת הדרכים שאירעה היום (ראשון) בכביש 90</a>, בין צומת מנוחה לפארן. זוהי הטרגדיה השנייה במשפחה - 17 שנים בדיוק אחרי שאחיו כרמל גרוס בן ה-30 נהרג אף הוא בתאונת דרכים. גרוס, בן קיבוץ גבת שבעמק יזרעאל המתגורר כיום באילת, היה בדרך חזרה מאזכרתו של אחיו בעת התאונה.</p>
      <p>משה רוגל, יושב ראש הקיבוץ, סיפר לוואלה! NEWS כי "בגבת שורר הלם. האבל כבד. כמו בקיבוץ, כולם פה מכירים אחד את השני. שניהם היו בני משק. זה אסון כבד. קשה לנו לעכל את הבשורה הקשה".</p>
      <p>חברת המשפחה, חגית שני מקיבוץ גבת, כתבה בפייסבוק: "בצער רב ובתדהמה גדולה אנחנו מודיעים על מותו של בן גבת נחשון גרוס, שנהרג היום בתאונת דרכים, 17 שנים בדיוק לאחר מותו של אחיו כרמל ז"ל (שנהרג בתאונת דרכים אף הוא). מחבקים ומשתתפים בצערה הגדול של יהודית גרוס חברתנו ושל האחים רודד ומתן".</p>
      <p>כרמל גרוס נהרג בשנת 2007 בתאונה בנתיבי אילון בשעה שירד ממכוניתו כדי לבדוק תקלה בחיבור שבין המכונית לעגלה נגררת. מכונית שבאה מאחור פגעה בעגלה ובכרמל והוא נהרג במקום. מאז עורכת המשפחה אזכרה מדי שנה, אליה הגיע היום נחשון, האח הצעיר מארבעה אחים. בשנים האחרונות הוא עובד וגר באילת. בתום האזכרה החל בנסיעה חזרה לביתו בדרום. גרוס הותיר אחריו אם ושני אחים. מועד הלוויתו טרם נקבע. הוא יקבר בקיבוץ גבת.</p>
      <figure>
        <img src="https://img.wcdn.co.il/f_auto,w_700,t_18/2/9/4/8/2948215-46.jpg"/>
        <figcaption>זירת התאונה בערבה, היום (צילום: מד"א)</figcaption>
      </figure>
      <h3>עוד בוואלה! NEWS</h3>
      <p>
        <a href="https://news.walla.co.il/item/3322626">יום קטלני בדרכים: שני הרוגים בתאונות בשפלה ובכביש הערבה </a>
        <a href="https://news.walla.co.il/item/3322792"> "כשל חמור": מחדל האבטחה שהוביל להצתה העצמית של הנאשם בבית המשפט </a>
        <a href="https://news.walla.co.il/item/3322772"> התאונה באשלים: הדודה שדרסה את אחיינה - תואשם בגרימת מוות ברשלנות </a>
        <a href="https://tld.walla.co.il/item/3246825?lm_supplier=16893&amp;lm_bc=18500"> לרזות עם הדיאטה שנבחרה 8 שנים ברציפות לטובה בעולם תוכן מקודם</a>
      </p>
      <p>תחילה, גרוס נפצע באורח אנוש, יחד עם עוד מעורבים נוספים בתאונה שנפצעו באורח בינוני עד קשה, אך מת מפצעיו בדרך לבית החולים. חובש רפואת חירום במד"א, גדי גוהר, סיפר כי "כשהגענו למקום ראינו שני רכבים מעוכים, כשאחד מהם נמצא בתעלה בצד הדרך. אזרחים שהיו במקום ביצעו פעולות החייאה באחד הפצועים".</p>
      <p>הוא הוסיף כי "המשכנו את הטיפול הרפואי בו, אך הפציעה שלו הייתה קשה מאוד ובהמשך נאלצנו לקבוע את מותו". בהמשך, אמר כי "ברכב השני ישבו גבר ואישה כשהם חבולים בכל הגוף, הענקנו להם טיפול רפואי ופינינו אותם במסוק מד"א לבית החולים".</p>
    </article>
  </body>
</html>