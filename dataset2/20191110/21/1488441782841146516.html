<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/10/un-altro-nova-cerca-farsi-strada-nel-mondo-android-non-si-limita-ad-solo-un-player-video-foto-679856/"/>
    <meta property="og:site_name" content="AndroidWorld"/>
    <meta property="article:published_time" content="2019-11-10T21:59:42+00:00"/>
    <meta property="og:title" content="Un altro Nova cerca di farsi strada nel mondo Android: non si limita ad essere solo un player video (foto)"/>
    <meta property="og:description" content="Nel panorama Android il nome Nova è associato al popolare launcher di terze parti che accompagna quasi sin dagli albori..."/>
  </head>
  <body>
    <article>
      <h1>Un altro Nova cerca di farsi strada nel mondo Android: non si limita ad essere solo un player video (foto)</h1>
      <address><time datetime="2019-11-10T21:59:42+00:00">10 Nov 2019, 21:59</time> by <a rel="author" href="https://www.androidworld.it/author/vincent/" target="_blank">Vincenzo Ronca</a></address>
      <p>Nel panorama Android il nome <b>Nova</b> è associato al popolare <b>launcher di terze parti</b> che accompagna quasi sin dagli albori del robottino verde gli appassionati di personalizzazione grafica. Recentemente però è emerso un nuovo attore nel mondo Android con lo stesso nome, il quale però nasce come un <b>player video</b> ma non si limita soltanto in questo senso.</p>
      <h3>Interfaccia semplice, funzionalità complete</h3>
      <p>Nova è un player video di tipo <i><b>open source</b></i> che nasce con la stessa filosofia di <i>MX Player</i>. L’app è relativamente <b>semplice</b> e per funzionare vi chiederà soltanto i <b>permessi di accesso seriamente necessari</b>, ovvero quello all’archivio interno del dispositivo per sincronizzare i file video presenti in memoria. Come vedete dagli <i><b>screenshot</b> </i>riportati nella <b>galleria in basso</b>, l’interfaccia utente è relativamente semplice e prevede un menù laterale accessibile tramite swipe.</p>
      <p>Il <b>menù laterale</b> riassume tutte le sezioni secondo le quali è strutturata l’app. Le riportiamo nella lista seguente, in modo anche da riassumerne le principali funzionalità:</p>
      <ul>
        <li><i><b>Film</b></i>, ovvero tutti quei contenuti presenti nella memoria interna del dispositivo, sincronizzati mediante l’account con cui avete effettuato l’accesso (opzionale) oppure presenti sul server al quale avete collegato l’app.</li>
        <li><i><b>Serie TV</b></i>, è la sezione analoga a quella dei film che si riferisce ai file video identificati come serie TV.</li>
        <li><i><b>Tutti i video</b></i>, che raccoglie tutti i file video presenti nella memoria interna del dispositivo indipendentemente dalla tipologia.</li>
        <li><i><b>Aggiunti di recente</b></i>.</li>
        <li><i><b>Visti di recente</b></i>.</li>
        <li><i><b>Playlist</b></i>, è la sezione che raccoglie le diverse playlist create dall’utente.</li>
        <li><i><b>Cartelle</b></i>, è lo strumento che essenzialmente funziona come un file manager. Attraverso di esso è possibile navigare tra tutte le directory presenti nell’archivio interno del dispositivo per selezionare il file video che si vuole riprodurre.</li>
        <li><i><b>FTP</b></i>, è la sezione mediante la quale si può sincronizzare un server privato o pubblico con l’app per riprodurne i contenuti. Come vedete dal secondo screenshot in galleria, lo strumento supporta i server FTP, SFTP e FTPS.</li>
        <li><i><b>Cloud</b></i>, è la sezione mediante la quale sincronizzare tutti i contenuti associati e sincronizzati sul proprio spazio cloud.</li>
      </ul>
      <p>Tra i file video supportati troviamo davvero <b>tanti formati</b> tra cui MKV, MP4, AVI, WMV ed FLV. La sezione di riproduzione vi permette di cercare le informazioni relative al film o alla serie TV online, ma anche di scaricare e <b>sincronizzare i sottotitoli</b>. In questo senso, troviamo il supporto ai <b>formati </b>SRT, SUB, ASS e SMI. Inoltre, Nova è un player video compatibile anche per <b>tablet</b> ed <b>Android TV</b>.</p>
      <p>Nova nasce come un progetto open source e questo ne implica il pregio che può essere personalizzato e sviluppato secondo le esigenze degli utenti. A <a href="https://github.com/nova-video-player/aos-AVP">questo indirizzo</a> trovate la pagina dedicata su <b>GitHub </b>al progetto.</p>
      <h3>Download gratuito</h3>
      <p>Nova è disponibile da diverso tempo sul Play Store al <b>download gratuito</b>. L’app <b>non include</b> alcun tipo di <b>annunci pubblicitari</b> e pertanto non prevede tipologie di abbonamento premium a pagamento. Di seguito vi lasciamo il <b>badge</b> del Play Store per provarlo.</p>
      <p>
        <a href="https://play.google.com/store/apps/details?id=org.courville.nova">Disponibile su Google Play</a>
      </p>
    </article>
  </body>
</html>