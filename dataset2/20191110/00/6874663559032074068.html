<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/articles/0,7340,L-3773295,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="התוכנית הגדולה ברמת הנשיא: &quot;בת ים היא כבר דרום תל אביב&quot;"/>
    <meta property="og:description" content="לאחר שגובשה במשך יותר מעשור, אושרה תוכנית הענק להתחדשות עירונית בשכונה הדרום-מזרחית של בת ים, והיא כוללת אלפי יחידות דיור לצד עשרות אלפי מ&quot;ר לתעסוקה ומסחר. רוני מזרחי: &quot;עירוב השימושים יהפוך את בת ים לעיר משגשגת&quot;"/>
  </head>
  <body>
    <article>
      <h1>התוכנית הגדולה ברמת הנשיא: "בת ים היא כבר דרום תל אביב"</h1>
      <h2>לאחר שגובשה במשך יותר מעשור, אושרה תוכנית הענק להתחדשות עירונית בשכונה הדרום-מזרחית של בת ים, והיא כוללת אלפי יחידות דיור לצד עשרות אלפי מ"ר לתעסוקה ומסחר. רוני מזרחי: "עירוב השימושים יהפוך את בת ים לעיר משגשגת"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">דב כהן</a></address>
      <p>בשיתוף מערכת זירת הנדל"ן</p>
      <p>הוועדה המחוזית לתכנון ובנייה תל אביב אישרה למתן תוקף ביום רביעי האחרון את תוכנית ההתחדשות העירונית הגדולה ביותר שגובשה עד היום בבת ים. בתוכנית יתווספו כ-1,720 יחידות דיור חדשות, שייבנו ב-16 מבני מגורים בני 40-10 קומות. 424 יחידות הדיור הישנות שבמקום ייהרסו.</p>
      <p>זוהי תוכנית ענק לפינוי ובינוי בחלקה המערבי של שכונת רמת הנשיא, בין הרחובות הרב לוי במזרח, ניסנבוים במערב, יוספטל בצפון וכ"ט בנובמבר בדרום. במסגרת התוכנית, בנוסף ליחידות הדיור, יוקצו כ-11 אלף מ"ר עבור שטחי תעסוקה ו-6,500 עבור שטחי מסחר, וכן חמישה דונם עבור שטחי ציבור ותשעה דונם עבור שטחים פתוחים.</p>
      <p>את התוכנית יזמה הוועדה המקומית לתכנון ובנייה בת ים, והיא נערכה על ידי האדריכל ברק ציפור, צפור גרשון-צפור ברק אדריכלים ומתכנני ערים בע"מ. התוכנית מציעה בינוי של שישה מבנים בני 10 קומות לאורך רחוב הרב לוי, ו-10 מגדלים שיתנשאו עד 40 קומות. במגדלי המגורים ייכללו גם שימושים מעורבים של מסחר, תעסוקה ושטחי ציבור.</p>
      <p>גובהי הבנייה בתוכנית נקבעו על פי מיקום הבניינים במתחם, כאשר הבנייה הנמוכה פונה אל עבר שכונת המגורים שממזרח, והבנייה הגבוהה פונה אל כיוון אזור העסקים המתפתח ממערב, רחוב יוספטל בצפון וכן בסמיכות לקניון הקיים ממזרח.</p>
      <figure>
        <img src="https://images1.calcalist.co.il/PicServer3/2019/03/03/889393/BQ2R080656276_l.jpg"/>
        <figcaption>אדר' דניאלה פוסק. "תוכנית התואמת את מדיניות הוועדה המחוזית" <br/>צילום: אוראל כהן</figcaption>
      </figure>
      <p>הבינוי האינטנסיבי מוצע בתוכנית בסמוך לתוואי הקו האדום של הרכבת הקלה, המוקם בימים אלו ברחובות ניסנבוים ויוספטל, ובסמוך לתחנת מטרו מתוכננת ברחוב יוספטל, שבו נמצאת כיום תחנה של רכבת ישראל. בהתייחס למדיניות המחוזית לבנייה לאורך צירי תחבורה עתירת נוסעים (מתע"ן), הפחיתה במעט הוועדה המחוזית את מספר יחידות הדיור בתכנית וקבעה תקן חניה מופחת למגורים – 0.6 מקומות חניה ליחידת דיור.</p>
      <p>
        <b>דרום תל אביב בעצם</b>
      </p>
      <p>העיר בת ים עוברת בשנים האחרונות תנופת פיתוח נרחבת, כשלצד פרויקטים מתוכננים של פינוי-בינוי, בין השאר ברחוב קק"ל, מקודם בימים אלה פיתוח של מרכז התעשייה והמסחר החדש של בחלקה הדרום-מערבי של העיר. גם הקו האדום של הרכבת הקלה צפוי לשנות את חיי התושבים ו"לקרבם" למוקדי התעסוקה של תל אביב.</p>
      <p>בהתאם, בחמש השנים האחרונות עלו מחירי הדירות בבת ים ב-30%. בעוד מחירה הממוצע של דירה בעיר היה באוקטובר 2014 1.364 מיליון שקל, באוקטובר 2019 הוא כבר עמד על 1.85 מיליון שקל.</p>
      <p>רוני מזרחי, מנכ"ל והבעלים של <a href="https://bit.ly/32wZpKo">קבוצת מזרחי ובניו</a>, מחברות הנדל"ן הפעילות בעיר והמזוהות איתה, בירך על התוכנית החדשה: "זו תוכנית שעובדים עליה כבר 12 שנה והיא חשובה מאוד לעיר בת ים ולרמת הנשיא בפרט. מדובר במתחם עם בניינים שנבנו לפני 60 שנה והגיע הזמן לחדש אותו, בטח לאורך ציר הקו האדום של הרכבת הקלה".</p>
      <figure>
        <img src="https://images1.calcalist.co.il/PicServer3/2019/06/19/914517/1NL.jpg"/>
        <figcaption>רוני מזרחי. בת ים מהווה אלטרנטיבה שפויה לכל דרום גוש דן <br/>קרדיט: יחצ</figcaption>
      </figure>
      <p>גם המדיניות שמקודמת לאורך תוואי הרכבת, המשלבת מסחר, תעסוקה ומגורים, זוכה לשבחים מצד מזרחי: "העירייה בחרה בשיטה של עירוב שימושים, וזה בדיוק מה שצריך לקרות שכן דבר תלוי בדבר – עוד תושבים צריכים מקומות לעבוד בהם, וחייבים תושבים כדי לקיים מרכזי תעסוקה משגשגים. כל זה נכון במיוחד לצד הרכבת הקלה והירידה לציר האיילון".</p>
      <p>מזרחי צופה כי הבינוי המסיבי בעיר לא יביא לירידת מחירי הדירות בה כי אם הוא מלמד בדיוק על המגמה ההפוכה: "בת ים היא אחת הערים המבוקשות באזורי הביקוש, ומהווה אלטרנטיבה שפויה וכדאית לתושבי גוש דן ביחס לערים השכנות – תל אביב, חולון, ראשון לציון ונס ציונה. למעשה, אפשר להסתכל על בת ים כעל דרום תל אביב, ולכן הביקוש בה לא ייחלש בעתיד הנראה לעין".</p>
      <p>יו"ר הוועדה המחוזית תל אביב, אדריכלית דניאלה פוסק, אמרה עם אישור התוכנית כי "מדובר במהלך המשמעותי ביותר להתחדשות עירונית בבת ים עד כה. התוכנית תואמת את המדיניות המחוזית לציפוף לאורך צירי מתע"ן, תוך יצירת חוויית עירוניות תוססת על ידי הוספת מסחר, תעסוקה ושטחי ציבור בנויים ופתוחים".</p>
      <p>
        <b>
          <a href="https://www.calcalist.co.il/home/0,7340,L-5232,00.html">
            <b>לכתבות נוספות היכנסו אל זירת הנדל"ן &gt;&gt;</b>
          </a>
        </b>
      </p>
    </article>
  </body>
</html>