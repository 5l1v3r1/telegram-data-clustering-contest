<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773369,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="סבן בהודעה רשמית: מוותר על אחזקותיי בפרטנר"/>
    <meta property="og:description" content="בעל השליטה בחברת הסלולר הודיע למשרד התקשורת שלא יעמוד בהחזר ההלוואה, ועד לאישור המשרד ימונה נאמן; תאגיד הענק האצ'יסון מהונג קונג ישתלט על החברה"/>
  </head>
  <body>
    <article>
      <h1>סבן בהודעה רשמית: מוותר על אחזקותיי בפרטנר</h1>
      <h2>בעל השליטה בחברת הסלולר הודיע למשרד התקשורת שלא יעמוד בהחזר ההלוואה, ועד לאישור המשרד ימונה נאמן; תאגיד הענק האצ'יסון מהונג קונג ישתלט על החברה</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">גולן חזני ואביאור אבו</a></address>
      <p>פרטנר הודיעה הבוקר (א') לבורסה באופן רשמי כי בעל השליטה בה, חיים סבן, מוותר על אחזקותיו ב-30% ממניותיה.</p>
      <p>לפני כחודש וחצי הודיע סבן כי <a href="https://www.calcalist.co.il/local/articles/0,7340,L-3770886,00.html">לא סביר שיגיע להסכמות מול האצ'יסון</a>, תאגיד הענק מהונג קונג בראשות המיליארדר לי קא שינג, בנוגע למימוש השעבוד על מניותיו.</p>
      <p>עתה, הודיע באופן רשמי למשרד התקשורת כי לא יעמוד בהחזר ההלוואה. בכך למעשה, סבן מאפשר להאצ'יסון להשתלט על פרטנר. סבן יוצא מההשקעה בהפסד של 175 מיליון דולר בו הוא נושא לבדו.</p>
      <figure>
        <img src="https://images1.calcalist.co.il/PicServer3/2019/09/23/937342/87_l.jpg"/>
        <figcaption>מימין יו"ר האצ'יסון לי קה־שינג ובעל השליטה בפרטנר חיים סבן <br/>צילומים: אוראל כהן, עמית שעל</figcaption>
      </figure>
      <p>כך נכתב בהודעה: "ס.ב. ישראל (החברה של סבן) מסרה הודעה על אירוע הפרה לאדוונט ולנאמן על פי השטרות, כי לא צפויה להיות לה יכולת לעמוד בהחזר החוב הקבוע בשטרות בתאריך הפירעון הסופי, 29 בינואר 2020. ס.ב. ישראל הודיעה למשרד התקשורת על הודעת ההפרה וכי הודעת הפרה כזו עשויה להוביל להגשת בקשה למינוי כונס נכסים על המניות המשועבדות על ידי ס.ב. ישראל לאדוונט להבטחת התחייבויותיהם של הגורמים המדווחים הנובעות משטרות החוב. מימוש השעבוד על המניות המשועבדות כפוף להסכמה מראש ובכתב של שר התקשורת".</p>
      <p>במקביל לדיווח הבורסאי, פרסמה קבוצת סבן את ההודעה הבאה: "השקענו בפרטנר ב -2013 כדי להפוך אותה לקבוצת התקשורת המתקדמת ביותר בישראל. היום פרטנר מספקת את שרותי הסלולאר האיכותיים ביותר, הטלוויזיה הרב-ערוצית החדשנית ביותר ומובילה בפרישת סיבים אופטיים ברחבי הארץ. כל זאת, למרות כל הקשיים, הכשלים המשמעותיים והמחסומים הרגולטורים שהוצבו בדרך. קבוצת סבן היא זאת שנושאת לבדה בכל ההפסד שנגרם לה, ללא כל השתתפות מצד גורמים פיננסיים והציבור בישראל".</p>
      <p>"אנו מודים לקבוצה מופלאה של מנהלים ועובדים, בהנהגתו של המנכ"ל איציק בנבנישתי, שהציבו את פרטנר כמובילה איתנה ומובהקת בשוק התקשורת הישראלי. יש לנו בטחון מלא בהנהלה המצוינת ובדרך של החברה. המחויבות של הקבוצה ושל בעל השליטה בה חיים סבן לתמיכה במדינת ישראל, באינטרסים שלה בכלל וביחסי ישראל - ארה"ב בפרט, תישאר איתנה.</p>
      <p>"פעילותה של קרן הפילנתרופיה שלנו בישראל בנושאי בריאות, רווחה ולמען חיילי צה"ל תימשך במלוא התנופה. מתוך הערכה הרבה ליצירתיות וליכולות יוצאות הדופן של היזמים, המנהלים והעובדים הישראלים, הפועלים במדינה ומחוצה לה, בכוונתנו להרחיב את פעילותה של קרן ההון סיכון שלנו, סבן וונצ׳רס, שמשקיעה בהייטק הישראלי".</p>
    </article>
  </body>
</html>