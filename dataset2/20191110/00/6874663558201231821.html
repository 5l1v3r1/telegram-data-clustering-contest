<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773384,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="בגלל המשבר: הוקפא פרויקט המוזיקה של WeWork, זאפה ואביב גפן"/>
    <meta property="og:description" content="את הפרויקט יזם גפן יחד עם קבוצת המוזיקה זאפה במתחם מידטאון אלא שנוכח המצב הבעייתי של WeWork, ביטלה קנדה ישראל, בעלת מידטאון, את חוזה השכירות במרתף שהיה מיועד להופעות"/>
  </head>
  <body>
    <article>
      <h1>בגלל המשבר: הוקפא פרויקט המוזיקה של WeWork, זאפה ואביב גפן</h1>
      <h2>את הפרויקט יזם גפן יחד עם קבוצת המוזיקה זאפה במתחם מידטאון אלא שנוכח המצב הבעייתי של WeWork, ביטלה קנדה ישראל, בעלת מידטאון, את חוזה השכירות במרתף שהיה מיועד להופעות</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">רז שכניק</a></address>
      <p>כחלק <a href="https://www.calcalist.co.il/markets/articles/0,7340,L-3772231,00.html">מהמשבר שאליו נקלעה חברת WeWork</a>, מסתמן כי גם פרויקט המוזיקה שיזמה, בשיתוף עם קבוצת המוזיקה זאפה, לא ייצא אל הפועל. כך מספרים גורמים שהיו מעורבים בהקמת הפרויקט ובקידומו. ״נוכח העתיד הלא־ברור של החברה שהקים נוימן, המיזם המוזיקלי למעשה בוטל״, מספר אחד הגורמים.</p>
      <p>בשנתיים האחרונות שוכרת WeWork שש קומות במתחם מידטאון ברחוב מנחם בגין בתל־אביב. בנוסף, היא ביקשה לשכור חללי עבודה על שטח של 1,500 מ״ר במרתף של מידטאון ולהשקיע 15 מיליון שקל בהקמת המתחם המוזיקלי, שהיה אמור לכלול חדרי חזרות, אולפני הקלטות לאמנים, משרדים וחדרי ישיבות.</p>
      <figure>
        <img src="https://images1.calcalist.co.il/PicServer3/2019/09/16/935425/YE1881137_l.jpg"/>
        <figcaption>אביב גפן <br/>צילום: יובל חן</figcaption>
      </figure>
      <p>את הפרויקט יזם <a href="https://www.calcalist.co.il/marketing/articles/0,7340,L-3770414,00.html">אביב גפן </a>יחד עם קבוצת המוזיקה זאפה. הוא היה אמור להיות פיילוט למתחמים נוספים שיוקמו בעולם, אלא שנוכח המצב הבעייתי שאליו נקלעה WeWork מדווחים גורמים המעורבים בעסקה כי חברת קנדה ישראל, בעלת מידטאון, ביטלה ל-WeWork  את חוזה השכירות במרתף ולפיכך הפרויקט היומרני למעשה מבוטל. החברה תמשיך לשכור את שש הקומות שבמתחם. לאור המשבר, צפויה WeWork לסגור רבים מהמיזמים שאינם חלק מעסקי הליבה שלה. לפי גורם המקורב לחברה, פרויקט המוזיקה נמצא כעת בהקפאה בהסכמה הדדית עם בעל הנכס, וייבחן שוב בעתיד. מקנדה ישראל ומזאפה לא נמסרה תגובה.</p>
    </article>
  </body>
</html>