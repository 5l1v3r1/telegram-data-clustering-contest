<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697680/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%AA%D8%A7-%D8%B3%D8%A7%D9%84-%DB%B1%DB%B4%DB%B0%DB%B6-%D8%AF%D8%A7%D8%B1%D8%A7%DB%8C-%D8%A8%DB%8C%D8%B4-%D8%A7%D8%B2-%DB%B3%DB%B0%DB%B0%DB%B0-%D9%85%DA%AF%D8%A7%D9%88%D8%A7%D8%AA-%D9%86%DB%8C%D8%B1%D9%88%DA%AF%D8%A7%D9%87-%D9%87%D8%B3%D8%AA%D9%87%E2%80%8C%D8%A7%DB%8C-%D8%AE%D9%88%D8%A7%D9%87%DB%8C%D9%85-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="رئیس سازمان انرژی اتمی: تا سال ۱۴۰۶ دارای بیش از ۳۰۰۰ مگاوات نیروگاه هسته‌ای خواهیم بود"/>
    <meta property="og:description" content="مجلس شورای اسلامی البته قول هایی داده است تا در بودجه سال آینده توجه لازم و ویژه ای داشته باشند و اگر این توجه شود ما خودمان پروژه ها را تامین مالی می کنیم."/>
  </head>
  <body>
    <article>
      <h1>رئیس سازمان انرژی اتمی: تا سال ۱۴۰۶ دارای بیش از ۳۰۰۰ مگاوات نیروگاه هسته‌ای خواهیم بود</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>مجلس شورای اسلامی البته قول هایی داده است تا در بودجه سال آینده توجه لازم و ویژه ای داشته باشند و اگر این توجه شود ما خودمان پروژه ها را تامین مالی می کنیم.</b>
      </p>
      <p>معاون رئیس جمهور خاطرنشان کرد با راه اندازی دو واحد جدید نیروگاه بوشهر 22 میلیارد کیلووات ساعت برق هسته‌ای در سال در اختیار کشور قرار می‌گیرد.</p>
      <p>به گزارش ایسنا، علی اکبر صالحی در سخنان خود در مراسم آغاز عملیات بتن ریزی واحد 2 نیروگاه بوشهر ضمن گرامیداشت یاد و خاطره محمد احمدیان و تبریک ولادت رسول اکرم با اشاره به سخنان رهبری درباره صنعت هسته ای گفت: ما باید به فکر صیانت از انرژی برای نسل های آینده باشیم و انرژی هسته‌ای یکی از این انرژی هاست که باید در یک افق میان مدت از 20 هزار مگاوات برق هسته‌ای برخوردار باشیم.</p>
      <p>وی ادامه داد: صنعت هسته‌ای صنعتی اقتدار آفرین است و می تواند در مجموع صنایع کشور تحول زیادی ایجاد کند. شاید یکی از دلایلی که ما با چالش جدی با دشمنان رو به رو هستیم همین است که می خواهند منشا اقتدار را از دست ما خارج کنند.</p>
      <p>صالحی ادامه داد: معاهده پاریس در افقی چند ساله سعی دارد بتوانند از میزان گازهای گلخانه‌ای بکاهد که یکی از راه های آن، استفاده از انرژی هسته ای است. سالانه 11 میلیون بشکه نفت خام برای تولید برق نیاز داریم که اگر سه نیروگاه هزار مگاواتی داشته باشیم صرفه جویی 33 میلیون بشکه نفت خام خواهیم داشت. به علاوه 660 میلیون دلار صرفه جویی اقتصادی هم هست اما متاسفانه شرایط به گونه ای نیست که از کل ارزش افزوده‌ای که نیروگاه بوشهر ایجاد می کند استفاده کنیم. قبلا 300 میلیارد تومان امسال 700 میلیارد می دهند و این در برابر 660 میلیون دلاری است که ارزش افزوده ایجاد می‌کند.</p>
      <p>وی ادامه داد: مجلس شورای اسلامی البته قول هایی داده است تا در بودجه سال آینده توجه لازم و ویژه ای داشته باشند و اگر این توجه شود ما خودمان پروژه ها را تامین مالی می کنیم.</p>
      <p>صالحی با اشاره به توانمندی ایجاد شده در کشور با راه اندازی واحد اول نیروگاه گفت در فاصله 6 سال گذشته به جایی رسیدیم که بهره برداری را کاملا بومی کردیم و تعمیرات عمدتا توسط نیروی ایرانی انجام می شود و نزدیک 2 هزار کارشناس و بهره بردار در حال کار هستند.</p>
      <p>رئیس سازمان انرژی اتمی تاکید کرد ما آمادگی داریم با کشورهای حاشیه خلیج فارس تجارب خود را به اشتراک بگذاریم و همکاری مطلوبی داشته باشیم.</p>
      <p>وی همچنین ایمنی نیروگاه بوشهر را مورد تایید قرار داد و افزود این نیروگاه تحت نطارت مستقیم "وانو" است.</p>
      <p>وی با اشاره روند انعقاد قرارداد فازهای 2 و 3 گفت: بیش از 3 میلیون متر مکعب خاک برداری شده است و حدود 2 میلیون و 200 هزار متر مکعب بهسازی خاک انجام شده و اقدامات دیگر. یک و نیم میلیون تن سیمان استفاده خواهد شد. بیش از 90 درصد کارکنان نیروگاه ایرانی هستند و عمده کارهای زیرساختی توسط ایرانی ها انجام می شود.</p>
      <p>معاون رئیس جمهور خاطرنشان کرد با راه اندازی دو واحد جدید 22 میلیارد کیلووات ساعت از این منبع برق هسته‌ای استفاده خواهیم کرد.</p>
      <p>رئیس سازمان انرژی اتمی همچنین از ملت و دولت روسیه به خاطر همکاری با ایران در این پروژه تقدیر کرد و گفت ما در امور دیگر از جمله ایزوتوپ‌های پایدار با روس‌ها در همکاری هستیم.</p>
      <p>رئیس سازمان انرژی اتمی با تاکید بر استفاده از آب شیرین کن به واسطه وجود نیروگاه اتمی در استان بوشهر گفت: درخواست ایجاد آب شیرین کن که مورد تاکید رهبری نیز هست، باید به طور رسمی مطرح شود چون اگر از یک مرحله‌ای از کار عبور کنیم شاید دیگر نتوانیم آب شیرین کن را در نیروگاه تعبیه کنیم. از این رو متولیان حوزه آب باید در این باره تصمیم بگیرند.</p>
      <p>به گزارش ایسنا، همچنین آیت‌الله صفایی بوشهری نماینده رهبری در استان بوشهر و امام جمعه بوشهر در سخنانی در این مراسم اظهار کرد: در برجام آمریکا بدعهدی کرد و همان طور که دیدیم معاهدات بین المللی را یکی بعد از دیگری نقض کرد و به خاطر نداشتن ثبات تصمیم گیری نیز نقض عهد کردند.</p>
      <p>وی ادامه داد: ایران با هدایت رهبری بعد از اجرای تعهداتش باز در محدوده برجام عمل کرد و سیستم هسته ای خود را به پیشرفت رسانده است و امروز شاهد یک اقدام مهم در بوشهر هستیم و این بهترین پیام اجرای این عملیات است.</p>
    </article>
  </body>
</html>