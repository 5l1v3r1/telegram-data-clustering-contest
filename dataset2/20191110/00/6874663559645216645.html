<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773414,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="המונולוג של חפץ: &quot;כל עדותי אמת, אני לא זז ממנה&quot;"/>
    <meta property="og:description" content="לאחר דיון שבו התפרץ לעבר השופט ואמר לו כי &quot;דמי יהיה על ידיך&quot;, נאם קצרות עד המדינה בתיק 4000: &quot;עבור האמת אני משלם מחירים בלתי נתפסים, חסרי תקדים. מאחל שכל החשודים ייצאו צחים כשלג. אני לא נגד אף אחד, בוודאי לא נגד ראש הממשלה&quot;"/>
  </head>
  <body>
    <article>
      <h1>המונולוג של חפץ: "כל עדותי אמת, אני לא זז ממנה"</h1>
      <h2>לאחר דיון שבו התפרץ לעבר השופט ואמר לו כי "דמי יהיה על ידיך", נאם קצרות עד המדינה בתיק 4000: "עבור האמת אני משלם מחירים בלתי נתפסים, חסרי תקדים. מאחל שכל החשודים ייצאו צחים כשלג. אני לא נגד אף אחד, בוודאי לא נגד ראש הממשלה"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">גלעד מורג, ynet</a></address>
      <p>המונולוג של ניר חפץ: אחרי דיון סוער היום (ראשון) בבקשה להסרת חלק מצו איסור הפרסום שהוטל על דמות נוספת הקשורה בענייניו בתיק 4000 (בזק-וואלה), שבמהלכו יצא מאולם בית המשפט ותקף את השופט, עד המדינה בתיק 4000 החליט לדבר לראשונה עם כלי התקשורת. "העדות שלי היא כל כולה אמת מזוקקת, ועבור האמת הזו אני משלם מחירים בלתי נתפסים", אמר חפץ בדבריו הקצרים.</p>
      <p>"לא דיברתי שנה", פתח עד המדינה, בעבר יועצו של ראש הממשלה שהפך לעד מדינה בתיק בזק-וואלה. "אני רוצה לומר שאני מאחל שכל החשודים ייצאו צחים כשלג. אני לא נגד אף אחד, בוודאי לא נגד ראש הממשלה. חתמתי בפברואר 2018 על הסכם עם מדינת ישראל שאומר אמת".</p>
      <p> </p>
      <p>לדברי חפץ, "במשך ימים העדתי עדות שהיא כל כולה אמת מזוקקת. אני משוכנע שאם נגיע לבית המשפט ייקבע שעדותי אמינה. עבור האמת הזו, שאני לא זז ממנה, אני משלם מחירים בלתי נתפסים, חסרי תקדים במדינת ישראל. אני עובר מסע מכוון יזום שנועד להזיז אותי מהאמת".</p>
      <p> </p>
      <p>חפץ התיייחס לאמירותיו נגד השופט במהלך הדיון, שבו אמר בין היתר "אדוני זה שלא סגרת את הדלתיים, דמי יהיה על ידך. בית המשפט שופך את דמי, תוביל אותי לגרדום, הכול בסדר". בדבריו לכלי התקשורת אמר: "אני מתנצל אם הייתי נסער בדיון. אני מדגיש - אני מקווה מאוד שלא נגיע לבית המשפט".</p>
      <figure>
        <img src="https://images1.calcalist.co.il/PicServer3/2019/11/10/946310/15_l.jpg"/>
        <figcaption>ניר חפץ בבית המשפט <br/>צילום: מוטי קמחי</figcaption>
      </figure>
      <p>"שתי עילות מצדיקות את הצו", אמר נציג הפרקליטות במהלך הדיון. "הבולטת ביותר היא עילת פגיעה בפרטיות המשיבים - יש כאן פגיעה ודאית, שהצו מנסה למנוע. יש חשש גם בעניין הגברת האיום והלחץ על עד המדינה". מבחינת אינטרס הציבור - זו לא שאלה שאפשר לברר על רסיס מידע אלא זו שאלה שנמצאת על שולחנו של הגורם המוסמך, היועץ המשפטי לממשלה", הוסיף, "אינטרס הציבור הוא שהשאלה המשפטית תבורר בסופו של דבר במישור המשפטי ולא בכסות אינטרס הציבור לדעת שיכול לפגוע גם בפרטיות וגם בהליך עצמו. כל חשיפת פרט מהחקירה עלולה להוביל לפגיעה חמורה בפרטיות של עד המדינה".</p>
      <p>בתוך כך, פרקליטות מיסוי וכלכלה מתנגדת להסרת הצו, וכך גם עורכי הדין של חפץ, אילן סופר ואלעד בקר, ושל הדמות הנוספת שנקשרה בפרשה, המיוצגת על ידי עורכת הדין שולי אשבול. לדיון הגיע כאמור גם חפץ עצמו, שנטש במהלכו תוך שהוא מטיח: "רוצים להרוג אותי", והוסיף "בית המשפט שפך את דמי", בגין ההחלטה לקיים את הדיון בדלתיים פתוחות.</p>
      <p>מאוחר יותר שב וביקש לדבר בדלתיים סגורות: "בכוונתי לומר דברים רגישים וחשובים, אני מסכים שבית המשפט, אחרי שישמע את עדותי, יחליט אם הוא רוצה לפתוח אותם לידיעת הציבור". </p>
    </article>
  </body>
</html>