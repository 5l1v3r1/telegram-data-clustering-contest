<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773382,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="ב-2020 נשלם פחות על חשמל? שימוע על עדכון התעריף - תוך מספר שבועות"/>
    <meta property="og:description" content="בתעריף החשמל השנתי משקללת חברת החשמל את השינויים והתמחורים שאמורים להכנס לקופתה גם שנה לאחר מכן, ב-2020 - לפי ההערכות, הוא יכלול עודפי כסף ממכירת אלון תבור והחזרים כתוצאה מהסכם פשרה מול קרטל ה-GIS ופשרת משבר הגז המצרי"/>
  </head>
  <body>
    <article>
      <h1>ב-2020 נשלם פחות על חשמל? שימוע על עדכון התעריף - תוך מספר שבועות</h1>
      <h2>בתעריף החשמל השנתי משקללת חברת החשמל את השינויים והתמחורים שאמורים להכנס לקופתה גם שנה לאחר מכן, ב-2020 - לפי ההערכות, הוא יכלול עודפי כסף ממכירת אלון תבור והחזרים כתוצאה מהסכם פשרה מול קרטל ה-GIS ופשרת משבר הגז המצרי</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליאור גוטמן</a></address>
      <p>רשות החשמל, היא הרגולטור שאחראי על יצרני החשמל במשק, צפויה לצאת לשימוע רשמי לקראת קביעת תעריף הייצור של 2020 כבר במהלך החודש הנוכחי. </p>
      <p>בניגוד לתעריף המים, שנקבע כל שישה חודשים, תעריף ייצור החשמל נקבע אחת לשנה והוא צופה פני עתיד, כלומר הוא ישקלל את השינויים והתמחורים שאמורים להכנס לקופת חברת החשמל גם במהלך 2020.</p>
      <figure>
        <img src="https://images1.calcalist.co.il/PicServer3/2019/08/18/928043/3pics_l.jpg"/>
        <figcaption>מימין מנכ”ל חברת החשמל עופר בלוך יו”ר רשות החשמל אסף אילת ושר האנרגיה יובל שטייניץ <br/>צילום: אוראל כהן, עמית שעל</figcaption>
      </figure>
      <p>במשק האנרגיה נזהרים להעריך כיצד יגמר השימוע, אבל מה שכן מעריכים שהוא יכלול את המהלכים שחברת החשמל השלימה בשנה האחרונה, לרבות מכירת תחנת הכוח אלון תבור לידי רפק ומבטח שמיר בכ-1.9 מיליארד שקל, יותר ממיליארד שקל מעבר לשווי של התחנה בספרים. במעמד הרכישה הצהיר יו"ר מליאת רשות החשמל אסף אילת <a href="https://www.calcalist.co.il/local/articles/0,7340,L-3765480,00.html%20">שכל עודפי הכסף יוחזרו לצרכנים דרך תעריף החשמל</a>, כאשר כמיליארד שקל עשויים לגלם ירידה של 3-4 אחוזים התעריף.</p>
      <p>על זה יש להוסיף את הסכם הפשרה של חברת החשמל מול קרטל ה-GIS <a href="https://www.calcalist.co.il/local/articles/0,7340,L-3771649,00.html%20">שנסגר על סכום של כ-465 מיליון שקל</a>, חצי ממנו כבר הוחזר בתחילת 2019 לצרכנים בדמות ירידה תעריפית של קצת פחות מאחוז, כאשר החלק השני אמור לחזור לציבור בתחילת 2020. על שני אלה יש את פשרת משבר הגז המצרי, <a href="https://www.calcalist.co.il/local/articles/0,7340,L-3771803,00.html%20">שאמורה לגלגל לקופת החברה כחצי מיליארד דולר </a>בגין אי הזרמת גז מתחילת 2011.</p>
      <p>ההסכם אמנם כלל "תספורת" על החוב המקורי בשיעור של כ-70%, אולם גם רשות החברות הממשלתיות שבמשרד האוצר וגם רשות החשמל מצאו שניהם ביחד ולחוד שהליך גיבוש הפשרה היה "סביר בהתחשב בנסיבות". לפיכף, מתוך סכום הפשרה הכולל כחמישית ממנו אמור להתגלגל לקופת החברה במהלך 2020, מה שיתרום לירידה אפשרית של עוד כחמישה אחוזים. רשות החשמל אמורה עוד להכניס לחישוביה את ירידת מחירי האנרגיה בעולם, עם ההשפעה הנלווית על מחירי הפחם והסולר שחברת החשמל משתמשת.</p>
      <figure>
        <img src="https://images1.calcalist.co.il/PicServer3/2018/12/11/868199/2L.jpg"/>
        <figcaption>מונה חשמל <br/>צילום: שאטרסטוק</figcaption>
      </figure>
      <p>על פי ההערכות הרשות אף תתייחס לניסיונות לתקן את החוזה המקורי של חברת החשמל, כמו גם את <a href="https://www.calcalist.co.il/local/articles/0,7340,L-3759862,00.html%20">החוזה האחרון מול מאגר לוויתן </a>שתמחורו זול בכ-25% מהתמחור של מאגר תמר.</p>
      <p>מנגד, רשות החשמל אמורה להכניס לשיקוליה את סבסוד המערכות הסולאריות השונות שנכנסו לעבודה או יכנסו במהלך 2020. במידה ומדובר במערכת ישנות אזי המחיר שהובטח להם הוא גבוה מתעריף החשמל השוטף של חברת החשמל, ולכן הרשות עלולה לקזז מהירידה התעריפית המיוחלת את הפעלת השדות הסולארים. כזכור בעדכון תעריף האחרון בינואר 2019 הסבסוד הסולארי תרם לעלייה מקורית (לפני ששר האוצר התערב) של כ-3.12% בתעריף החשמל.</p>
      <p>עוד יכנס לשיקול עלות הגז המאמירה של חברת החשמל מאותו חוזה מקורי מול חברת החשמל. החוזה זכה לביקורת נוקבת בשל תנאיו וההצמדות שלו, והשנה חברת החשמל כבר משלמת מחיר שיא של כ-6.3 דולר ליחידת חום, לעומת 4.8 דולר בעסקאות הגז החדשות במשק. בשנה הבאה מחיר הגז מתמר אמור לרשום עלייה נוספת של כמה אחוזים.</p>
    </article>
  </body>
</html>