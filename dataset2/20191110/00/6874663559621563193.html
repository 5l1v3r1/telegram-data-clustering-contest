<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773410,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="דירקטוריון נמל אשדוד ממליץ על מינויו של משה ז'אנה לתפקיד המנכ&quot;ל"/>
    <meta property="og:description" content="ז'אנה, תת אלוף במיל' ששימש כראש מספן ציוד מטה בחיל הים, צפוי להחליף בתפקידו את יצחק בלומנטל שעזב לפני מספר חודשים את הנמל. המינוי כפוף לאישור הוועדה לבדיקת מינויים בחברות הממשלתיות ואישר שר התחבורה ושר האוצר"/>
  </head>
  <body>
    <article>
      <h1>דירקטוריון נמל אשדוד ממליץ על מינויו של משה ז'אנה לתפקיד המנכ"ל</h1>
      <h2>ז'אנה, תת אלוף במיל' ששימש כראש מספן ציוד מטה בחיל הים, צפוי להחליף בתפקידו את יצחק בלומנטל שעזב לפני מספר חודשים את הנמל. המינוי כפוף לאישור הוועדה לבדיקת מינויים בחברות הממשלתיות ואישר שר התחבורה ושר האוצר</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליאור גוטמן</a></address>
      <p>דירקטוריון חברת נמל אשדוד הודיע היום על המלצתו למנות את תת אלוף במיל', משה (שיקו) ז'אנה, לתפקיד מנכ"ל נמל אשדוד. המינוי כפוף לאישור הוועדה לבדיקת מינויים בחברות הממשלתיות ואישור שר התחבורה, ח"כ בצלאל סמוטריץ' ושר האוצר ח"כ משה כחלון. ז'אנה סיים את תפקידו בצבא כתת אלוף כראש מספן ציוד מטה חיל הים. ברשותו תואר שני בהנדסת מערכות ומכונות מהטכניון, ובעבר שימש גם כסמנכ"ל בכיר בחברת זוקו שילובים, שמספקת ציוד מכני הנדסי לתעשייה. ז'אנה יחליף בתפקידו את יצחק בלומנטל שעזב לפני מספר חודשים את הנמל.</p>
      <figure>
        <img src="https://images1.calcalist.co.il/PicServer3/2019/09/09/933377/2L.jpg"/>
        <figcaption>נמל אשדוד <br/>צילום: אבי רוקח</figcaption>
      </figure>
      <p>בנמל אומרים שבחירתו של המנכ"ל החדש מתבצעת בעיצומה של תקופה מאתגרת עבור הנמל, כשברקע רפורמת הנמלים, במסגרתה ייפתחו שני נמלים פרטיים חדשים, אחד באשדוד שנבנה בימים אלו והשני בחיפה. כחלק מהיערכות נמל אשדוד לתחרות, אישר דירקטוריון הנמל תקציב השקעות מאסיבי בהיקף של 2.4 מיליארד שקל.</p>
      <p>אורנה הוזמן-בכור, יו"רית דירקטוריון נמל אשדוד, ציינה: "בחרנו במשה שיקו ז'אנה מתוך אמונה ביכולתו לנווט את הספינה במים הסוערים של התחרות. כארגון שלא נולד על ברכיה של תחרות, מצפה לנו עבודה רבה ואנו ערוכים לקראתה. המהלכים שנקיים בתקופה הקרובה יהפכו את הנמל לארגון גמיש, יעיל וטכנולוגי יותר, שיציב סטנדרט תחרותי. אני מאמינה שבעזרת משה שיקו ז'אנה, נוכל לתת שרות טוב יותר ללקוחותינו, ונדע להמשיך להצעיד את החברה לצמיחה בעידן התחרות".</p>
    </article>
  </body>
</html>