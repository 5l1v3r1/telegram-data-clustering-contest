<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/klonferi-dali-tri-poena-u-poslednjih-sest-minuta-i-zadrzali-fenjer/342152"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Klonferi dali tri poena u poslednjih šest minuta i zadržali fenjer"/>
    <meta property="og:description" content="Vojvodina uspela da iskoristi smušenu igru gostiju u završnici"/>
  </head>
  <body>
    <article>
      <h1>Klonferi dali tri poena u poslednjih šest minuta i zadržali fenjer</h1>
      <h2>Vojvodina uspela da iskoristi smušenu igru gostiju u završnici</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Petu utakmicu u nizu, OKK Beograd je uspeo da izgubi u veoma neizvesnoj završnici. Danas je u matine terminu, u derbiju začelja, Vojvodina uspela da uzme meru Beograđanima i da dođe do prve pobede u novoj sezoni Košarkaške lige Srbije. Sa druge strane, Klonferi ostaju jedini tim bez trijumfa - 85:78.</p>
      <p>I gotovo da se po pravilu loša završnica Beograđana može podvesti pod mladost i neiskustvo. Pričali smo već da je prosek godina u ovom sastavu svega 18 godina, što je ponovo uzelo danak i ostavilo Klonfere na dnu tabele.</p>
      <p>Domaći su danas imali veoma raspoložen trio koji su činili <b>Andrija</b> <b>Simović</b> sa 20 poena i šest skokova, <b>Aleksandar</b> <b>Radulović</b> sa 17 poena, tri skoka i šest asistencija, kao i <b>Enes</b> <b>Latifagić</b> koji je meč završio sa 13 poena. Sa druge strane, <b>Novak</b> <b>Musić</b> nije mogao sam, pošto je jedini bio nešto raspoloženiji, ubacivši 17 poena uz tri uhvaćena skoka.</p>
      <p>Utakmica je krenula katastrofalno po gostujuće košarkaše. Sem poena već pomenutog <b>Novaka</b> <b>Musića</b> u uvodnom minutu utakmice, Klonferi nisu postigli nijedan jedini koš u uvodnih osam minuta susreta. Vojvodina je strpljivo gradila prednost i konstantno odmicala, da bi na kraju kvartala vodila sa 12 poena prednosti - 23:11.</p>
      <p>Mic po mic, OKK Beograd je počeo da se vraća u meč u drugoj četvrtini. Nije ni bilo realno da Klonferi tokom čitave utakmice šutiraju toliko loše, tako da je prednost Vojvodine počela da se topi. Uhvatio je nit u tim mometima i <b>Mihailo</b> <b>Jovičić</b>, ubacio nekoliko važnih poena, pa se na poluvreme otišlo sa razlikom od svega dva poena između ekipa - 40:38.</p>
      <p>Nakon poena <b>Vujića</b> i <b>Musića</b>, OKK Beograd je sredinom treće deonice po prvi put uspeo da dođe i do prednosti. Međutim, Klonferi tada nisu uspeli u potpunosti i da prelome ovu utakmicu u svoju korist, pošto su Lale predvođene <b>Pavelom</b> <b>Lobarevim</b> uspevale da se održe iznad vode i da sačekaju svoju šansu. Pred poslednjih deset minuta, sve je bilo otvoreno - 67:67.</p>
      <p>A onda, poslednji kvartal i toliko puta ispričana priča ove godine kada je reč o OKK Beogradu. Klonferi su odlično krenuli, nakon lej-apa <b>Brekića</b> otišli na četiri razlike, ali su se potom potpuno ugasili. Dovoljno je pomenuti podatak da Beograđani u poslednjih šest minuta nisu uspeli da postignu više od tri poena, što ih je koštalo pobede. Da sve bude još tragičnije, na tačno dva minuta pred kraj utakmice, rezultat je bio nerešen, pošto ni Voša nije blistala.</p>
      <p>Ipak, poenima <b>Radulovića</b>, a potom i <b>Latifagića</b>, Vojvodina je uspela da ode na nedostižnu prednost i da tako dođe do veoma važne pobede kada je reč o borbi za opstanak.</p>
      <p>
        <b>KOŠARKAŠKA LIGA SRBIJE - 6. KOLO</b>
      </p>
      <p><b>Petak</b><br/>Zlatibor - Mladost Zemun 121:105<br/>/Pavlović 28 - Bibins 28/</p>
      <p>Metalac - Kolubara 94:80<br/>/Stepanović 22 - Simić 24/</p>
      <p><b>Subota</b><br/>Sloboda Užice - Napredak Aleksinac 103:101 (nakon produžetka)<br/>/Kutlešić 40 - Raičević 23/</p>
      <p>Tamiš - Novi Pazar 79:78<br/>/Pavićević 15 - Todorović 17/</p>
      <p>Dinamik - Vršac 91:80<br/>/Pašajlić 22 - Biler 27/</p>
      <p><b>Nedelja</b><br/>Vojvodina - OKK Beograd 85:78<br/>/Simović 20 - Musić N. 17/</p>
      <p>18.00: Borac - Dunav</p>
      <figure>
        <img src="https://mozzartsport.com/upload/CKEditor/10.11.2019./a1bkbkkls.PNG"/>
      </figure>
      <p>
        <b>Piše: </b>
        <i>Srđan TODOROVIĆ</i>
        <br/>
        <b>Foto: </b>
        <i>OKK Beograd</i>
      </p>
    </article>
  </body>
</html>