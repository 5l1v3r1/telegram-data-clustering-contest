<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/nenad-lalatovic-ljut-na-upravu-i-novinare-samo-pljujete-i-kritikujete-tuzno-je-sto-se-o-nama-nista-lepo-ne-pise/342130"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Nenad Lalatović ljut na upravu i novinare: Samo pljujete i kritikujete, tužno je što se o nama ništa lepo ne piše"/>
    <meta property="og:description" content="„Nadam se da je barem 80 odsto naše uprave srećno što smo pobedili, a 20 posto možda i nije“, kaže trener novosadskog tima"/>
  </head>
  <body>
    <article>
      <h1>Nenad Lalatović ljut na upravu i novinare: Samo pljujete i kritikujete, tužno je što se o nama ništa lepo ne piše</h1>
      <h2>„Nadam se da je barem 80 odsto naše uprave srećno što smo pobedili, a 20 posto možda i nije“, kaže trener novosadskog tima</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Status najuspešnijeg gosta Superlige, makar dok Crvena zezda ne završi meč u Ivanjici, uspeće na drugu poziciju tabele bez obzira šta uradi Partizan protiv Inđije trebalo bi da budu dovoljni za radost u Novom Sadu, ali...</p>
      <p><b>Nenad Lalatović</b> je ljut. Delom na pojedine članove uprave Vojvodine, delom na novinare.</p>
      <p>Posle minimalca njegovog tima u Šapcu (<i>strelac Bojan Matić</i>), temperamentni trener se prepoznatljivim stilom zamerio na, kako kaže, loš tretman svojih izabranika u sredstvima javnog informisanja.<br/>„<b>Da li je moguće da o Vojvodini niko ništa ne piše, a druga, treća je na tabeli? Samo pljuju i kritikuju kad izgubimo. Baš me zanima da li će neko u narednih 14 dana, makar i na sedmoj stranici, pisati nešto o mojim igračima. Vojvodina je veliki klub i tužno je to što o njoj u Srbiji niko ništa lepo ne priča i ne piše. To je sramota i žao mi je zbog toga, jer Vojvodinu doživljavam kao svoju drugu kuću, pa zato ne mogu da verujem u neke stvari</b>“, rezigniran je <b>Lalatović</b> posle meča sa Mačvom (1:0)</p>
      <p>Imao je poruku i za pretpostavljene, iz koje se da zaključiti da nije sa svima na istim talasnim dužninama.<br/><b>„Nadam se da je barem 80 odsto naše uprave srećno što smo pobedili, a 20 posto možda i nije. No, šta da radim? Moji igrači su pokazali kako se bori za klub. Nemamo veliki fond igrača, ali od ovoga što imamo, izvlačim maksimum. Oni mi daju srce, a ja njima dušu</b>“.</p>
      <figure>
        <img src="https://mozzartsport.com/upload/CKEditor/10.11.2019./PARTIZAN-VOJVODINA_34.JPG"/>
      </figure>
      <p>Prema <b>Lalatovićevim</b> rečima, Voša zalsužuje da se o njoj priča drugačije nego dosad.<br/>„<b>Nadam se da će sad i novinari malo više hvaliti Vojvodinu, a ne samo kuditi je kada izgubi ili odigra nerešeno. Kada sam došao, Vojvodina je bila sedma na tabeli, sad je druga, a pohvale od strane novinara iz Novog Sada, iz „Sportskog žurnala“ i ostalih, ne vidim nigde. Vidim samo kritike i ne znam šta je razlog tome. Možda to što je Vojvodina druga ili to što će izaći u Evropu? Došao sam ovde zbog toga, a ukoliko smetam, mogu i da odem, to nije nikakav problem. Dlaku na jeziku nemam i žao mi je kada me moji igrači pitaju: „šefe, da li je moguće da nas nikad nema u novinama“</b>, prenosi <b>Lalatović</b> utiske iz svlačionice.</p>
      <p>Mada, teško da će se to promeniti u skorije vreme. Ipak se zna ko je u fokusu javnosti.<br/>„<b>U srpskom fudbalu, samo Crvena zvezda i Partizan imaju para da plate igrače koji su u stanju da individualnim potezom reše utakmicu. Mi možemo da igramo jedino kolektivno i upravo tako smo u Šapcu došli do pobede. Dobro smo stajali u srednjem bloku i defanzivno smo sve uradili besprekorno, te smatram da smo zasluženo pobedili“,</b> predočio je <b>Nenad Lalatović</b>.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/ZH3vKb9IXwY" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Star sport</i></p>
    </article>
  </body>
</html>