<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773400,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="הקרן החדשה של קבוצת בסדנו תשקיע רק במיזמים כשרים ושומרי שבת"/>
    <meta property="og:description" content="הקבוצה של אלי גרוס תתמקד בחברות בתחום טכנולוגיות הנדל&quot;ן, ותשקיע בהן דרך קרן בשם BuiltUp; היא גייסה עד כה עשרה מיליון דולר וצפויה להגיע ל-50 מיליון בשנה הבאה. &quot;כל חברה שאינה עומדות בכללי התורה - לא נשקיע בה&quot;, אמר גרוס"/>
  </head>
  <body>
    <article>
      <h1>הקרן החדשה של קבוצת בסדנו תשקיע רק במיזמים כשרים ושומרי שבת</h1>
      <h2>הקבוצה של אלי גרוס תתמקד בחברות בתחום טכנולוגיות הנדל"ן, ותשקיע בהן דרך קרן בשם BuiltUp; היא גייסה עד כה עשרה מיליון דולר וצפויה להגיע ל-50 מיליון בשנה הבאה. "כל חברה שאינה עומדות בכללי התורה - לא נשקיע בה", אמר גרוס</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">מאיר אורבך</a></address>
      <p>קבוצת בסדנו, בראשה עומד איש העסקים החרדי אלי גרוס, מקימה קרן להשקעה בחברות "כשרות" בלבד בתחום טכנולוגיות הנדל"ן. בשיחה עם כלכליסט סיפר גרוס שבכוונת החברה לסיים לגייס עד סוף השנה 10 מיליון דולר לסגירה ראשונה, ובשנה הבאה לסגור את הקרן עם 50 מיליון דולר. עד כה גייסה הקרן כ-4 מיליון דולר ממקורותיה הפנימיים של בסדנו, ובוצעו השקעות ב-7 חברות סטארט-אפ.</p>
      <p>הקרן, שנקראת בילט אפ (BuiltUp) הוקמה על-ידי גרוס, עודד אלישיב ושותפים בה גם ישי ברסלאור ועמוס מרון. הקרן מתכננת לגייס את מרבית ההון בקהילה האורתודוקסית בברוקלין. "עבור הקהילה האורתודקסית ההשקעה אצלנו מבטיחה להם שהכסף שלהם יילך לחברות שמתאימות לאמונתם", סיפר גרוס. "לקהילה שם חשוב מאוד לתמוך בישראל. הם מבינים שמדינת ישראל בסוף של דבר זה העוגן וזה הביטוח שלהם. הם חשים את האנטישמיות ויודעים שזה המקום שאליו יוכלו לברוח".</p>
      <figure>
        <img src="https://images1.calcalist.co.il/PicServer3/2019/11/10/946240/88_l.jpg"/>
        <figcaption>אלי גרוס <br/>צילום: יעקב כהן</figcaption>
      </figure>
      <p>מבחינת גרוס, ההשקעות הכשרות הן חלק מהותי בקרן. "אנחנו לא נשקיע בחברות שאינן שומרות שבת או מוכרות תחליפי בשר למיניהם. כל חברה שאינה עומדות בכללי התורה - לא נשקיע בה", אמר. "השקענו כבר בהרבה חברות סטארט-אפ באמצעות קרן הסיד שלנו ולא נתקלנו בבעיה עם הדרישה הזו. למרבית החברות אין צורך לעבוד בשבת", הוסיף אלישיב, מנהל הקרן. "אנחנו נשקיע עד מיליון דולר בכל חברה בשלב הראשון. כל חברה שקשורה לתחום הנדל"ן מעניינת אותנו. אנחנו רוצים ליצור הרמוניה בין החברות כדי שנוכל לסייע להן באמצעות רשת הקשרים שלנו בארצות הברית. יש לנו כאן צוות של מומחי שיווק, מכירות ופרסום שמקבלים חלק מההשקעה שלנו בחברה והם מקדמים את הפעילות של החברות בארצות הברית".  ב-2017 הודה גרוס כי הציע למאות חרדים להשקיע בחברות ללא תשקיף. בעקבות הסדר עם רשות ניירות הערך שילם גרוס 300 אלף ש"ח קנס ועונש על תנאי. בתגובה אמרה קבוצת בסדנו "במסמך שפרסמה במגנא, הצהירה הרשות לני"ע שמדובר אך ורק בעבירות טכניות. בנוסף הרשות הביעה שביעות רצון משיתוף הפעולה שלנו, ומהאמצעים שננקטו על ידינו על מנת שמקרים מסוג זה לא יישנו ואף ציינה לשבח את השקיפות בה פעלנו. כיוון שמדובר בעבירות טכניות בלבד, ולאור העובדה שהעבירות נעשו מחוסר ידיעת החוק האמריקאי, הקנס שקיבלנו היה נמוך. במקביל דאגנו באופן מיידי לחדד את הנהלים".</p>
    </article>
  </body>
</html>