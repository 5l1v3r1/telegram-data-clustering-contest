<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/javor-bez-daha-za-pobedu-jevtovic-sprecio-zvezdin-pad-u-ivanjici-video/342159"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Javor bez daha za pobedu, Jevtović sprečio Zvezdin pad u Ivanjici (VIDEO)"/>
    <meta property="og:description" content="Ivanjičani vodili, ali u finišu meča nisu imali dovoljno snage da se odbrane pred naletima ekipe Vladana Milojevića - 1:1"/>
  </head>
  <body>
    <article>
      <h1>Javor bez daha za pobedu, Jevtović sprečio Zvezdin pad u Ivanjici (VIDEO)</h1>
      <h2>Ivanjičani vodili, ali u finišu meča nisu imali dovoljno snage da se odbrane pred naletima ekipe Vladana Milojevića - 1:1</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">Nenad Jovanović</a></address>
      <p><b>Crvena zvezda je doživela blago, ali možda i preko potrebno, otrežnjenje u Ivanjici pred početak reprezentativne pauze. Odlični Javor iskoristio je defanzivne mane srpskog šampiona na ovom meču i devetim golom izuzetno raspuanog Nikole Petkovića</b> <b>imao pobedu u džepu, ali je veliko iznenađenje sprečio Milan Jevtović u 87. minutu - 1:1 (1:0).</b></p>
      <p>Ekipa <b>Vladana Milojevića</b> platila je danak teške serije mečeva, psihološkog i fizičkog pada posle utakmice sa Totenhemom, ali pre svega ne uigranosti sastava koji se našao na terenu. To se najviše videlo u defanzivi, gde je srpski šampion imao veliki broj grešaka. Sa druge strane, sastav <b>Igora Bondžulića</b> se dobro pripremio za meč, opredelio se za kontranapade i to mu se isplatilo u 25. minutu. Ipak, crveno-beli su u drugom poluvremenu bacili sve karte u napad, <b>Milojević</b> je u vatru bacio sve dostupne ofanzivne igrače, pa Ivanjičani nisu imali snage da odbrane pobedu. Ipak, i ovako mogu da budu izuzetno zadovoljni, ne samo bodom, već čitavom fudbalskom predstavom koju su prikazali kraj Moravice.</p>
      <p>Crvena zvezda je tokom čitavog meča uspela da stvori veliki broj izglednih šansi, u nekoliko navrata je briljantan bio golman domaćih <b>Đorđe Lazović</b>, ali će <b>Milojević</b> imati mnogo toga da zameri svojim igračima kada je u pitanju odbrana sopstvenog gola.</p>
      <figure>
        <iframe src="https://www.youtube.com/embed/UbswETNFy7A" width="425" height="349" data-service="Youtube" scrolling="no"/>
      </figure>
      <p>Domaćin je Zvezdine defanzivne propuste tokom prvog poluvremena mogao da iskoristinu još dva navrata, ali je udarac <b>Mrkaića</b> nekako uspeo da zaustavi <b>Borjan</b>, dok je pokušaj <b>Piščevića</b> u samom finišu prvog poluvremena srećom po goste prohujao pored stative. Crveno-beli su takođe imali dosta dobrih prilika u tom delu igre. U energiji je tokom čitavog meča prednjačio <b>Simić</b>, koji je u 28. minutu namestio šansu <b>Benu</b>, dok je najbolju priliku u prvom poluvremenu propustio <b>Ričmond Boaći</b>. On je sam istrčao pred <b>Đorđa</b> <b>Lazovića</b>, ali je odlični golman Javora pročitao njegovu nameru.</p>
      <p><b>Vladan Milojević</b> nije imao šta da čeka, umesto prilično bledog <b>Kanjasa</b> već na poluvremenu je zaigrao <b>Tomane</b>, pa su gosti odmah krenuli sa velikim pritiskom na gol Ivanjičana. Prvu veliku priliku u nastavku imao je <b>Simić</b>, koji je snažno šutirao sa ivice kaznenog prostora, ali je njegov udarac sa linije izblokirao <b>Maričić</b>. Ipak, ubzro su uzvratili domaći, ali je <b>Piščevićev</b> udarac odbranio <b>Borjan</b>.</p>
      <hr/>
      <p>
        <b>JAVOR - CRVENA ZVEZDA 1:1 (1:0)<br/>/Petković 25, Jevtović 87/</b>
      </p>
      <p><b>Stadion kraj Moravice</b><br/><b>Sudija</b>: Petar Piper</p>
      <p><b>JAVOR</b><b> (</b>4-2-3-1): Lazović - Parišić, Kolaković, Amanović, Jevremović - Dolmagić (od 73. minuta Đerić), Kuveljić - Maričić (od 84. minuta Cuckić), Piščević, Petković - Mrkaić.<br/>Klupa: Poledica, Filipović, Nikolić, Đerić, Krnić, Milošević, Cuckić.</p>
      <p><b>CRVENA </b><b>ZVEZDA</b><b> (</b>4-2-3-1): Borjan - Gajić, Milunović, Babić, Rodić - Vulić, Kanjas (od 46. minuta Tomane) - Ben, Ivanić (od 68. minuta Jevtović), Simić - Boaći.<br/>Klupa: Vasiljević, Degenek, Pankov, Tomane, Petrović, Jevtović, Gobeljić.</p>
      <hr/>
      <p>Pošto pritisak gostiju nije davao željene rezultate, stručni štab Crvene zvezde u vatru je gurnuo <b>Milan Jevtovića</b>, umesto <b>Mirka Ivanića</b>, koji izuzev odlične prilike iz prvog poluvremena, nije bio previše opasan po gol domaćina. Tek taj potez je dao konkretne rezultate pred golom domaćina. Ipak, dok je imao snage Javor je igrao svoju igru, pa je <b>Dolmagić</b> u 70. minutu imao kolosalnu priliku, ali je njegov udarac u poslednjem trenutku izblokirao <b>Milunović</b>.</p>
      <p>Da bi ipak moglo da dođe do promene rezultata bilo je jasno samo minut pre gola <b>Jevtovića</b>. Tada je <b>Tomane</b> sa samo nekoliko metara udaljenosti uspeo da prebaci čitav gol. Napad kod izjednačenja rezultata povukao je <b>Simić</b>, koji je pred golom uposlio <b>Boaćija</b>, a ovaj gurnuo loptu u prazno pred <b>Jevtovića</b>.<b> </b>Usledio je precizan udarac i drugi pogodak brzonogog veziste u sezoni, na ukupno šestom nastupu u Superligi.</p>
      <p>Crvenu zvezdu nakon reprezentativne pauze očekuje teško gostovanje Radničkom u Nišu, a potom meč sa Bajernom u Ligi šampiona.</p>
      <p>
        <b>SUPERLIGA - 16. KOLO</b>
      </p>
      <p><b>Subota</b><br/>Radnik - Mladost Lučani 0:1 (0:1)<br/>/Šatara 39/</p>
      <p>Rad - Spartak 2:0 (2:0)<br/>/Trifunović 1, Kasalica 34/</p>
      <p>Napredak - Čukarički 3:1 (0:0)<br/>/Vukadinović 53pen, Vukadinović 64, Bjeloš 82 - Stojanović 85/</p>
      <p>Mačva - Vojvodina 0:1 (0:1)<br/>/Matić 2/</p>
      <p><b>Nedelja</b><br/>Javor - Crvena zvezda 1:1 (1:0)<br/>/Petković 25 - Jevtović 87/</p>
      <p>TSC - Voždovac 2:2 (1:1)<br/>/Milićević 2, Silađi 60 - Lasickas 5, Nikolić 76pen/</p>
      <p>Partizan - Inđija (u toku)</p>
      <p>
        <b>Proleter NS - Radnički (odloženo)</b>
      </p>
      <figure>
        <img src="https://mozzartsport.com/upload/CKEditor/09.11.2019/Zvddsssss.jpg"/>
      </figure>
    </article>
  </body>
</html>