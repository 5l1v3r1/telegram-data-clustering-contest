<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697686/%D8%AD%D9%85%D9%84%D9%87-%D9%87%D9%88%D8%A7%D9%BE%DB%8C%D9%85%D8%A7%DB%8C-%D8%B4%D9%86%D8%A7%D8%B3%D8%A7%DB%8C%DB%8C-%D8%AA%D8%B1%DA%A9%DB%8C%D9%87-%D8%A8%D9%87-%D8%B1%D9%88%D8%B3%D8%AA%D8%A7%DB%8C-%D8%A7%D9%84%D8%AF%D8%B1%D8%AF%D8%A7%D8%B1%D8%A9-%D8%B3%D9%88%D8%B1%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="حمله هواپیمای شناسایی ترکیه به روستای &quot;الدردارة&quot; سوریه"/>
    <meta property="og:description" content="این در حالی است که یگان‌های ارتش سوریه موفق شدند که روستای &quot;أم شعیفة&quot; را از نیروهای ترکیه و گروه‌های وابسته به آن در شمال سوریه باز پس بگیرند."/>
  </head>
  <body>
    <article>
      <h1>حمله هواپیمای شناسایی ترکیه به روستای "الدردارة" سوریه</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>این در حالی است که یگان‌های ارتش سوریه موفق شدند که روستای "أم شعیفة" را از نیروهای ترکیه و گروه‌های وابسته به آن در شمال سوریه باز پس بگیرند.</b>
      </p>
      <p>منابعی در سوریه اعلام کردند، هواپیمای شناسایی ترکیه روستای "الدردارة" واقع در شمال استان حسکه را هدف قرار داد.</p>
      <p>به گزارش ایسنا، به نقل از خبرگزاری رسمی سوریه (سانا)، هواپیمای شناسایی ترکیه روستای "الدردارة" واقع در حومه شهر "رأس العین" در شمال حسکه را با یک خمپاره هدف قرار داد.</p>
      <p>خبرنگار سانا همچنین از انفجار مین کارگذاشته شده از سوی نیروهای ارتش ترکیه در روستای الاسدیه در حومه راس العین خبر داد.</p>
      <p>این در حالی است که یگان‌های ارتش سوریه موفق شدند که روستای "أم شعیفة" را از نیروهای ترکیه و گروه‌های وابسته به آن در شمال سوریه باز پس بگیرند.</p>
      <p>یگان‌های ارتش سوریه روستای "أم شعیفة" را از لوث نیروهای ترکی و مزدورانش آزاد کردند و بقایای آن‌ها را به سمت روستای "المحمودیة" در حومه "رأس العین" کشانده و تحت تعقیب قرار دادند.</p>
      <p>از سوی دیگر، منابع اعلام کردند که درگیری‌ها میان ارتش سوریه و نیروهای ترکیه در حومه شمالی حسکه شدت گرفته است.</p>
      <p>همچنین خبرگزاری اسپوتنیک روسیه اعلام کرد، نیروهای ترکیه و گروه‌های ترکمانی وابسته به آن سلسله حملاتی را به روستاهای "أم الکیف" از توابع شهرک "تل تمر" و روستای "الدردارة" در اطراف منطقه "ابو راسین" انجام دادند.</p>
      <p>نیروهای ارتش سوریه به این حملات واکنش فوری نشان دادند و منابع تیراندازی را هدف قرار دادند و در نتیجه آن بیش از ۱۲ تن از گروه‌های ترکمانی وابسته به ترکیه کشته و هشت تن از نیروهای ارتش سوریه زخمی شدند.</p>
    </article>
  </body>
</html>