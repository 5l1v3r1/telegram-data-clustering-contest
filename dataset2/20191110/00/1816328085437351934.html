<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/10041016/Ayodhya-Judgment-Leaders-Opinion.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="அயோத்தி தீர்ப்பு: தலைவர்கள் கருத்து"/>
    <meta property="og:description" content="அயோத்தி தீர்ப்பு குறித்து தலைவர்கள் கருத்து தெரிவித்துள்ளனர்."/>
  </head>
  <body>
    <article>
      <h1>அயோத்தி தீர்ப்பு: தலைவர்கள் கருத்து</h1>
      <h2>அயோத்தி தீர்ப்பு குறித்து தலைவர்கள் கருத்து தெரிவித்துள்ளனர்.</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>புதுடெல்லி, <br/><br/>அயோத்தியில் சர்ச்சைக்குரிய இடத்தில் ராமர் கோவில் கட்ட அனுமதி அளித்து சுப்ரீம் கோர்ட்டு தலைமை நீதிபதி ரஞ்சன் கோகாய் தலைமையிலான அரசியல் சாசன அமர்வு நேற்று தீர்ப்பு அளித்தது. அயோத்தியில் மசூதி கட்டுவதற்கு 5 ஏக்கர் நிலம் வழங்கவும் உத்தரவிடப்பட்டது.</p>
      <p>இதையொட்டி தலைவர்கள் தெரிவித்த கருத்துகளின் தொகுப்பு இது.<br/><br/><b>ராணுவ மந்திரி ராஜ்நாத் சிங் </b><br/><br/>சுப்ரீம் கோர்ட்டு தீர்ப்பு வரலாற்று சிறப்புமிக்கது. இந்த தீர்ப்பு இந்தியாவின் சமூக இழையை பலப்படுத்தும். இந்த வரலாற்று தீர்ப்புக்கு பின்னர் அனைவரும் அமைதியை, நல்லிணக்கத்தை கடைப்பிடிக்க வேண்டும்.<br/><br/><b>மத்திய போக்குவரத்து மந்திரி நிதின் கட்காரி </b><br/><br/>அயோத்தி விவகாரத்தில், ஜனநாயக நாட்டின் மக்கள் என்ற வகையில் சுப்ரீம் கோர்ட்டு தீர்ப்பை அனைவரும் ஏற்க வேண்டும். நாம் அனைவரும் நீதித்துறை மீது நம்பிக்கை வைத்துள்ளோம்.<br/><br/><b>பா.ஜனதா மூத்த தலைவர் அத்வானி </b><br/><br/>அயோத்தி தீர்ப்பால் நான் நியாயப்படுத்தப்பட்டுள்ளேன். மிகவும் ஆசீர்வதிக்கப்பட்டதாக உணர்கிறேன்.<br/><br/><b>சிவசேனா தலைவர் உத்தவ் தாக்கரே </b><br/><br/>இந்த நாள் இந்திய வரலாற்றில் பொன் எழுத்துக்களால் பொறிக்கப்பட்ட நாள். அனைவரும் தீர்ப்பை ஏற்றுக்கொண்டுள்ளனர்.<br/><br/><b>தேசியவாத காங்கிரஸ் தலைவர் சரத் பவார் </b><br/><br/>சுப்ரீம் கோர்ட்டு ஒருமனதாக வழங்கிய தீர்ப்பு, நாட்டின் முன் உள்ள மிகப்பெரிய பிரச்சினைக்கு தீர்வு காண உதவி உள்ளது. அனைவரும் வரவேற்க வேண்டும்.<br/><br/><b>மராட்டிய நவநிர்மாண் சேனா தலைவர் ராஜ்தாக்கரே </b><br/><br/>ராமர் கோவில் போராட்டத்தில் கரசேவகர்களின் தியாகம் வீணாகவில்லை. ராமர் கோவில் விரைவாக கட்டப்பட வேண்டும்.<br/><br/><b>தெலுங்குதேசம் கட்சித்தலைவர் சந்திரபாபு நாயுடு </b><br/><br/>மரியாதைக்குரிய நீதிபதிகள் எடுத்துள்ள ஒருமனதான முடிவை மதிக்க வேண்டும். அனைவரும் அமைதியையும், நல்லிணக்கத்தையும் காக்க வேண்டும்.<br/><br/><b>பகுஜன்சமாஜ் கட்சித்தலைவர் மாயாவதி </b><br/><br/>அம்பேத்கர் உருவாக்கிய மதச்சார்பற்ற அரசியல் சாசனத்தின் அடிப்படையில் சுப்ரீம் கோர்ட்டு அமைந்துள்ளது. இது வரலாற்று சிறப்புமிக்கது. நாம் மதிக்க வேண்டும்.<br/><br/><b>முன்னாள் பிரதமர் தேவே கவுடா </b><br/><br/>இது ஒரு சமநிலையான முடிவு. நான் வரவேற்கிறேன். கடந்த காலத்தில் நடந்ததெல்லாம் மிகப்பெரிய பிரச்சினை. அதனுள் நான் செல்ல விரும்பவில்லை.<br/><br/><b>மத்திய உணவு மந்திரி ராம்விலாஸ் பஸ்வான் </b><br/><br/>சுப்ரீம் கோர்ட்டு மிகத்தெளிவான, ஒருமனதான தீர்ப்பை வழங்கி உள்ளது. அனைவரின் உணர்வுகளும் தீர்ப்பில் மதிக்கப்பட்டுள்ளது.<br/><br/><b>கர்நாடக முதல்-மந்திரி எடியூரப்பா </b><br/><br/>இந்த தீர்ப்பு யாருக்கும் வெற்றியும் இல்லை. தோல்வியும் இல்லை. அனைவரும் முழு மனதோடு தீர்ப்பை வரவேற்போம். சமூக நல்லிணக்கமும், அமைதியும் நிலவட்டும்.<br/><br/><b>மத்திய பிரதேச முதல்-மந்திரி கமல்நாத் </b><br/><br/>அயோத்தி வழக்கில் சுப்ரீம் கோர்ட்டு தீர்ப்பு அளித்திருக்கிறது. இதை நாம் மதிக்க வேண்டும். எந்த வகையிலும் உற்சாகத்தை, கொண்டாட்டத்தை, போராட்டத்தை வெளிப்படுத்தி விடக்கூடாது.<br/><br/><b>உத்தரபிரதேச முதல்-மந்திரி யோகி ஆதித்யநாத் </b><br/><br/>சுப்ரீம் கோர்ட்டு முடிவை வரவேற்கிறோம். நாட்டின் ஒற்றுமையையும், ஒருமைப்பாட்டையும் கட்டிக்காக்க மக்கள் அனைவரும் ஒத்துழைக்க வேண்டும்.<br/><br/><b>பீகார் முதல்-மந்திரி நிதிஷ் குமார்</b><br/><br/>சுப்ரீம் கோர்ட்டு தீர்ப்பை அனைவரும் வரவேற்க வேண்டும். இனி யாரும் மறுஆய்வு கோரக்கூடாது. இது எனது வேண்டுகோள்.<br/><br/><b>ராஜஸ்தான் முதல்-மந்திரி அசோக் கெலாட் </b><br/><br/>நீண்ட காத்திருப்புக்கு பின்னர் தீர்ப்பு வந்துள்ளது. சுப்ரீம் கோர்ட்டு தீர்ப்பை அனைவரும் மதிக்க வேண்டும். அமைதியையும், நல்லிணக்கத்தையும் காக்க வேண்டும்.<br/><br/><b>ஆந்திர முதல்–மந்திரி ஒய்.எஸ். ஜெகன்மோகன் ரெட்டி </b><br/><br/>தீர்ப்பை மதிப்போம் என இரு தரப்பினரும் சுப்ரீம் கோர்ட்டில் கூறி உள்ளனர். தீர்ப்பையொட்டி சமூக நல்லிணக்கத்தையும், அமைதியையும் குலைக்கிற வகையில் கருத்து வெளியிடக்கூடாது.<br/><br/><b>டெல்லி முதல்-மந்திரி கெஜ்ரிவால் </b><br/><br/>சுப்ரீம் கோர்ட்டு தீர்ப்பை நாங்கள் வரவேற்கிறோம். பல்லாண்டு காலமாக நிலுவையில் இருந்த பிரச்சினைக்கு சுப்ரீம் கோர்ட்டு தனது தீர்ப்பை வழங்கி உள்ளது. பல்லாண்டு கால பிரச்சினை, முடிவுக்கு வந்துள்ளது. அனைவரும் அமைதியையும், நல்லிணக்கத்தையும் காக்க வேண்டும்.<br/><br/><b>பா.ஜனதா துணைத்தலைவர் சிவராஜ் சிங் சவுகான் </b><br/><br/>இந்த வழக்கில் யாருக்கும் தோல்வி இல்லை. அனைவரும் சுப்ரீம் கோர்ட்டு தீர்ப்பை மதிக்க வேண்டும். வரவேற்க வேண்டும்.<br/><br/><b>வாழும் கலை நிறுவனர் ஸ்ரீஸ்ரீ ரவிசங்கர் </b><br/><br/>சுப்ரீம் கோர்ட்டு தீர்ப்பை முழுமனதோடு வரவேற்கிறேன். இரு சமூகத்தினருக்கும் மகிழ்ச்சியையும், நிவாரணத்தையும் கொண்டு வந்துள்ளது.<br/><br/><b>யோகா குரு பாபா ராம்தேவ். </b><br/><br/>இது வரலாற்று தீர்ப்பு. மிகப்பெரிய ராமர் கோவில் கட்டப்படும். முஸ்லிம்களுக்கு மாற்று இடம் தருவது வரவேற்கத்தக்கது.</p>
    </article>
  </body>
</html>