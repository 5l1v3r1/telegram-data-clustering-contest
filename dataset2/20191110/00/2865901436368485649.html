<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/vasa-micic-ponovo-briljirao-dabl-dabl-i-tesna-pobeda-efesa/342169"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Vasa Micić ponovo briljirao, dabl-dabl i tesna pobeda Efesa"/>
    <meta property="og:description" content="Gacijantep se držao do poslednje sekunde"/>
  </head>
  <body>
    <article>
      <h1>Vasa Micić ponovo briljirao, dabl-dabl i tesna pobeda Efesa</h1>
      <h2>Gacijantep se držao do poslednje sekunde</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Rezultatska klackalica i tako čitav meč. Čak 20 puta je u toku susreta prednost prelazila iz ruku Gacijantepa u ruke Anadolu Efesa, ali je na kraju ipak ostala u naručju gostujuće ekipe. Tim Ergina Atamana tako je došao do šeste pobede u turskom šampionatu, kojim se izjednačio na prvom mestu sa Karšijakom, Tofašom i Fenerbahčeom - 83:88.</p>
      <p>Novu, odličnu partiju danas je pružio Vasilije Micić koji je došao do dabl-dabl učinka i poenima u odlučujućim trenucima utakmice i definitivno doneo pobedu svom timu. Sve je bilo tesno do samog kraja, pošto nijedan tim tokom čitavog susreta nije uspevao da se odlepi na više od sedam poena prednosti.</p>
      <p>Srpski košarkaš, dakle, postigao je čak 19 poena, a uz to je upisao i deset asistencija, čime je bio najefikasniji igrač u ekipi Efesa. Dobru podršlu dobio je i od <b>Rodriga</b> <b>Boboe</b>, koji je postigao 17 poena, a dvocifreni su još bili i <b>Sertač</b> <b>Šanli</b> sa 13 poena, <b>Ahmet</b> <b>Tundžer</b> i <b>Kris</b> <b>Singlton</b> sa po 11 poena, te <b>Tibor</b> <b>Plajs</b> sa 10 poena. U ekipi Gacijantepa, <b>Džejson</b> <b>Rič</b> je postigao 26 poena, dok je <b>Endru</b> <b>Kroford</b> došao do 19 poena.</p>
      <p>Utakmicu je nešto bolje otvorio Gacijantep, koji je u jednom trenutku prvog kvartala uspeo da se odlepi na sedam poena prednosti, ali je Efes uzvratio i ušlo se u potpuni rezultatski egal koji je trajao tokom čitave druge i treće četvrtine. Tek krajem četvrte deonice, Efes je uhvatio nit, napravio seriju od 9:0 i tako napravio možda i prelomnu prednost od šest poena.</p>
      <p>Doduše, Gacijantep je u jednom momentu uspeo da priđe na svega jedan poen zaostatka, ali su <b>Boboa</b> i <b>Micić</b> sa linije za slobodna bacanja uspeli da odvedu Efes do pobede.</p>
      <p>
        <b>TURSKA 1 - 7. KOLO</b>
      </p>
      <p><b>Subota</b><br/>Bahčešehir - Pinar Karšijaka 72:70<br/>Bursa - Bujukčekmeče 84:79<br/>Galatasaraj - Darušafaka 78:75<br/>Sigorta ITU - Bandirma 76:94</p>
      <p><b>Nedelja</b><br/>Afjon Beledije - Tofađ 73:84<br/>Fenerbahče - Beškitaš 84:80<br/>Gacijantep - Anadolu Efes 83:88<br/>18.00: Turk Telekom - OGM Orman</p>
      <figure>
        <img src="https://mozzartsport.com/upload/CKEditor/10.11.2019./a1aaaaaaaaaaaaaaaaaaaaa1aaaaaaaaa.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>