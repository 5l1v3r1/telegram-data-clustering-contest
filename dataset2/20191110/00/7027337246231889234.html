<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697586/3-%D8%B3%D8%A7%D9%84-%D8%B2%D9%86%D8%AF%D8%A7%D9%86-%D8%A8%D8%B1%D8%A7%DB%8C-%D8%AF%D8%B2%D8%AF-%DA%AF%D8%A7%D8%B2-%D8%AF%D8%B1-%D9%85%D8%B4%D9%87%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="3 سال زندان برای دزد گاز در مشهد"/>
    <meta property="og:description" content="رئیس امور حقوقی شرکت گاز خراسان رضوی گفت: عامل دستکاری در تاسیسات گازرسانی و تخریب شبکه اصلی گاز در مشهد به سه سال حبس محکوم شد."/>
  </head>
  <body>
    <article>
      <h1>3 سال زندان برای دزد گاز در مشهد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035239_788.jpg"/>
      </figure>
      <p>رئیس امور حقوقی شرکت گاز خراسان رضوی گفت: عامل دستکاری در تاسیسات گازرسانی و تخریب شبکه اصلی گاز در مشهد به سه سال حبس محکوم شد.</p>
      <p>سید کمال ابن الرضا در گفت و گو با ایسنا با اعلام این خبر اظهار کرد: جرم متهم مذکور، دستکاری در تاسیسات گازرسانی و تخریب شبکه اصلی گاز به عنوان خط اصلی گاز برای تغذیه سایر مشترکین بوده که دادگاه با توجه گزارش مامورین انتظامی و لوایح تقدیمی، فرد متخلف را به سه سال حبس تعزیری و جبران ضرر و زیان وارده به شرکت گاز استان محکوم کرد.</p>
      <p>وی افرود: مطابق ماده 687قانون مجازات اسلامی بخش تعزیرات و مجازاتهای بازدارنده، هر فردی در وسایل و تاسیسات مورد استفاده عمومی از قبیل شبکه های آب و فاضلاب، برق، نفت، گاز و غیره مرتکب تخریب یا حریق و از کارانداختن و یا هرنوع خرابکاری دیگر شود، بدون آنکه منظور وی اخلال در نظم و امنیت عمومی باشد به حبس از سه تا ده سال محکوم خواهد شد.</p>
      <p>ابن الرضا ادامه داد: همچنین براساس ماده 1 قانون مجازات استفاده کنندگان غیر مجاز از آب، برق، تلفن، فاضلاب و گاز، هر شخصی که بدون دریافت انشعاب قانونی مبادرت به استفاده از خدمات فوق کرده و یا با داشتن انشعاب مبادرت به استفاده غیرمجاز نماید، علاوه بر الزام به پرداخت بهای خدمات مصرفی به جبران خسارت و سایر حقوق مربوطه شامل پرداخت جریمه نقدی تا درجه ۶ در مصارف خانگی و در مصارف غیرخانگی به یک تا دو برابر بهای خدمات مصرفی محکوم می گردد.</p>
      <p>رئیس امور حقوقی شرکت گاز خراسان رضوی ادامه داد: در قانون تاکید شده که در صورت تکرار جرم توسط فرد خاطی، وی به حداکثر جریمه مقرر و قطع انشعاب به مدت سه تا شش ماه محکوم خواهد شد.</p>
      <p>وی تصریح کرد: تلاش‌ها و اقدام‌های بسیار زیادی برای مدیریت شبکه گازرسانی در سطح شهرها و روستاهای خراسان رضوی در حال انجام است و گروه‌های سیار این شرکت با هرگونه انشعاب غیرمجازگاز برخورد می‌کنند.</p>
      <p>وی با اشاره به اینکه استفاده غیرمجاز از گاز طبیعی علاوه بر اینکه موجب اخلال در نظم گازرسانی و تضیع حقوق دیگر مشترکین شده و از منظر قانونی و شرعی نیز واجد وصف مجرمانه است، افزود: همچنین استفاده غیرمجاز از گاز طبیعی مخاطرات جانی، مالی و حوادث جبران ناپذیر را به دنبال دارد.</p>
      <p>ابن الرضا تاکید کرد: شهروندان در معرفی تضییع کنندگان حقوق عامه با نگاه به حفظ ایمنی در جامعه همکاری داشته باشند و همچنین سامانه های تلفنی 194 و 37074 آماده ثبت و پیگیری گزارش های مردمی است.</p>
    </article>
  </body>
</html>