<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/iznenadenje-u-grckoj-panatinaikos-bez-polufinala-kupa-po-prvi-put-od-2004-godine/342178"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Iznenađenje u Grčkoj, Panatinaikos bez polufinala kupa po prvi put od 2004. godine"/>
    <meta property="og:description" content="Od Zelenih bolji Promiteas"/>
  </head>
  <body>
    <article>
      <h1>Iznenađenje u Grčkoj, Panatinaikos bez polufinala kupa po prvi put od 2004. godine</h1>
      <h2>Od Zelenih bolji Promiteas</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Olimpijakos je iz nacionalnog kupa ispao već na prvoj prepreci, a sada mu se potpuno neočekivano na tom putu priključio i najveći rival, Panatinaikos. Veliko iznenađenje danas priredio je Promiteas, koji je u uzbudljivoj završnici uspeo da slavi protiv znatno slavnijeg rivala - 81:79.</p>
      <p>Bio je to prvi put još od 2004. godine da Panatinaikos nije ušao među četiri najbolje ekipe u Grčkoj. Od tada, pa do danas, Zeleni su uspeli da dođu do 12 titula u nacionalnom kupu, ali ove godine im se neće posrećiti.</p>
      <p>Tako ćemo među najbolje četiri ekipe ove sezone gledati ekipe kakve su Dijagoras Driopijedon (<i>koja je inače izbacila PAOK</i>), Peristeri, AEK i već pomenuti Promiteas, koji nastavlja sa uspešnom pričom, pošto odlične partije pruža i u Evrokupu gde trenutno deli prvo mesto u grupi sa Virtusom kojeg je dobio u Grčkoj u četvrtom kolu.</p>
      <p>Danas Zelenima nije pomogla ni fantastična partija <b>Nika</b> <b>Kalatesa</b>, koji je ubacio čak 23 poena. Pokušao je vatru da ugasi i <b>Dešon</b> <b>Tomas</b> sa 14 poena, ali Promiteas je jednostavno bio bolji. U domaćoj ekipi su čak tri košarkaša meč završila sa po 15 poena na svom kontu - <b>Ejveri</b> <b>Hol</b>, <b>Dimitrijos</b> <b>Agravanis</b> i <b>Oktavijus</b> <b>Elis</b>.</p>
      <p>Nakon prilično ujednačene prve četvrtine, Promiteas je do velike prednosti došao u drugoj, kada smo gledali potpuno rasulo u odbrani Zelenih. Panatinaikos je za čitav drugi kvartal primio 27 poena i tako omogućio Promiteasu da na odmor ode sa plus 12 - 47:35.</p>
      <p>Međutim, Zeleni se nisu dali tako lako predati. Već u trećoj četvrtini su taj zaostatak prepolovili, da bi u poslednjoj deonici na pet minuta pred kraj čak i poveli. Ali, kratko je trajala ta „radost“ Panatinaikosa.</p>
      <p>Promiteas je ponovo poveo, otišao na plus šest na minut pred kraj i činilo se da će upisati laku pobedu. Ali, nisu se nadali da će se „probuditi“ fantastični <b>Nik</b> <b>Kalates</b>. Dva napada, dve trojke i pred poslednjih 20 sekundi utakmice rezultat je bio nerešen. Domaći su sazvali tajmaut i nadali se najboljem...</p>
      <p>I dočekali su pobedu! Junak je bio <b>Ejveri</b> <b>Hol</b>, koji je na dve sekunde pred kraj pogodio za dva poena i tako doneo veliku radost navijačima Promiteasa, ali i svojim saigračima.</p>
      <p>
        <b>GRČKA KUP - ČETVRTFINALE</b>
      </p>
      <p><b>Subota</b><br/>Dijagoras Driopijedon - PAOK 81:66<br/>Peristeri - Ifaistos Limnu 57:51<br/>AEK - Ago Retimno 71:61</p>
      <p><b>Nedelja</b><br/>Promiteas - Panatinaikos 81:79</p>
      <figure>
        <img src="https://mozzartsport.com/upload/CKEditor/10.11.2019./a1aesakea.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>