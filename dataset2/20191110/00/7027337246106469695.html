<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697585/%D8%B4%DB%8C%D8%B1%D8%A7%D8%B2%DB%8C%E2%80%8C%D9%87%D8%A7-%D8%AF%D8%B1-%D8%AD%D8%B3%D8%B1%D8%AA-%D8%AF%DB%8C%D8%AF%D9%86-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="شیرازی‌ها در حسرت دیدن استراماچونی"/>
    <meta property="og:description" content="«نگذاشتیم هیچ کس متوجه شود که سرمربی استقلال در این هتل اقامت دارد چرا که امکان داشت هجوم هواداران برای دیگر مسافران مشکلاتی فراهم کند."/>
  </head>
  <body>
    <article>
      <h1>شیرازی‌ها در حسرت دیدن استراماچونی</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>«نگذاشتیم هیچ کس متوجه شود که سرمربی استقلال در این هتل اقامت دارد چرا که امکان داشت هجوم هواداران برای دیگر مسافران مشکلاتی فراهم کند.</b>
      </p>
      <figure>
        <img src="https://cdn.asriran.com/files/fa/news/1398/8/19/1035235_774.jpg"/>
      </figure>
      <p>پس از پیروزی های پی در پی و پُرگل تیم استقلال مقابل تیم‌های تراکتور سازی تبریز و صنعت نفت آبادان، استرا ماچونی محبوبیت زیادی در میان طرفداران میلیونی خود پیدا کرده است و جالب اینکه سرمربی تیم آبی، شیراز را برای دیدن انتخاب کرده بود از این رو هواداران از هم می پرسیدند سرمربی استقلال در کجا اقامت دارد؟ از زمانی که اعلام شد سرمربی تیم استقلال قرار است به شیراز سفر کند، موجی در شبکه‌های مجازی و گروه‌ها راه افتاد و هواداران تیم استقلال همه به دنبال آن بودند که بدانند محل اقامت سرمربی تیم محبوشان کجاست که بروند عکس و امضا بگیرند.</p>
      <p>
        <b>هتل در بازارچه فیل</b>
      </p>
      <p>یکی از هواداران استقلال که موفق نشده بود سرمربی تیمش را ببیند گفت: تمام هتل های اسم و رسم دار شیراز را گشتم اما موفق نشدم با او ملاقات کنم و هر جا سر زدم نتوانستم محل اقامت او را پیدا کنم و در نهایت می خواستم به پلیس متوسل بشوم تا سرمربی محبوبم را ببینم، اما منصرف شدم. وی که خواست نامش برده نشود، ادامه داد: «زمانی بیشتر حرص می خوردم که عکس های سرمربی استقلال با خانواده در اماکن تاریخی شیراز در شبکه های مجازی منتشر می شد اما از هواداران این تیم در کنار سرمربی خبری نبود.»</p>
      <p>تلاش ها هم برای پیداکردن سرمربی استقلال ره به جایی نبرد تا اینکه گفته شد او طی اقامت دو روزه خود در شیراز (۱۵ و ۱۶ آبان ۹۸) در یکی از هتل های محله قدیمی این شهر( بازارچه فیل ) که به شکل سنتی ساخته شده یک شب اقامت داشته و سپس شیراز را ترک کرده است. یکی از کارکنان هتل گفت: «نگذاشتیم هیچ کس متوجه شود که سرمربی استقلال در این هتل اقامت دارد چرا که امکان داشت هجوم هواداران برای دیگر مسافران مشکلاتی فراهم کند.»</p>
      <p>
        <b>اگر می شد...</b>
      </p>
      <p>شیراز حدود هفت سال است که تیمی در لیگ برتر فوتبال ندارد، برای همین است که هواداران سرخابی نمی توانند بازیکنان و مربیان محبوب خود را ببینند و مجبورند به استان‌های همجوار بروند تا بازی تیم محبوشان از نزدیک ببینند.</p>
      <p>در صورتی که شیراز صاحب یک تیم در لیگ برتر شود، تیم های استقلال و پرسپولیس ۲ بار در سال به شیراز سفر می کنند و این بهترین فرصت است که ورزشگاه ۵۰ هزار نفری پارس مملو از تماشاگران شود و بازار اقتصاد برای چند روزی رونق گیرد و موجی هم از شادی در دل هواداران این ۲ تیم محبوب به وجود آید.</p>
      <p>در دوران خوش فوتبال فارس، شهر شیراز ۲ تیم در لیگ برتر داشت و تیم های استقلال و پرسپولیس چهار بار به شیراز سفر می کردند و هواداران هم به راحتی تیم محبوبشان و دست اندرکاران را می دیدند.</p>
      <p> </p>
    </article>
  </body>
</html>