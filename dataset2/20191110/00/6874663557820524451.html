<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773436,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="קרן בלקסטון רכשה את השליטה בבמבל ובאדו"/>
    <meta property="og:description" content="אפליקציות הדייטינג הפופולריות פועלות תחת מג'יקלאב ששוויה מוערך עתה ב־3 מיליארד דולר. מייסד החברה אנדריי אנדרייב הואשם בהתנהלות סקסיסטית וגזענית"/>
  </head>
  <body>
    <article>
      <h1>קרן בלקסטון רכשה את השליטה בבמבל ובאדו</h1>
      <h2>אפליקציות הדייטינג הפופולריות פועלות תחת מג'יקלאב ששוויה מוערך עתה ב־3 מיליארד דולר. מייסד החברה אנדריי אנדרייב הואשם בהתנהלות סקסיסטית וגזענית</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">שירות כלכליסט</a></address>
      <p>קרן בלקסטון הודיעה בסוף השבוע כי תרכוש 19% מחברת מג'יקלאב שבבעלותה ארבע אפליקציות דייטינג, בהן במבל ובאדו, ממייסד החברה, המיליארדר הרוסי אנדריי אנדרייב. על כך מדווחת רשת CNN.</p>
      <p>העסקה מעריכה את מג'יקלאב ב־3 מיליארד דולר. בהודעה שפירסם אנדרייב הוא אמר כי מטרתו עתה היא "לצאת לדרך עסקית חדשה".</p>
      <p>הידיעה דווחה על רקע התנהלות לא הולמת המיוחסת לטייקון הטכנולוגיה. ביולי האחרון דיווח המגזין "פורבס" כי במטה של באדו בלונדון רווחת תרבות סקסיסטית, זאת לאחר שקיים שיחות עם 13 עובדות לשעבר בחברה.</p>
      <p>
        <b>"התפשטו ושאפו קוקאין"</b>
      </p>
      <p>הדיווח כלל האשמות לפיהן אנדרייב השמיע הערות גזעניות וסקסיסטיות כלפי העובדים. עוד נטען, כי במטה באדו נערכו מסיבות פרועות שבהן "כולם התפשטו ושאפו קוקאין", כך לפי הדיווחים בפורבס. לטענת עובדות, המסיבות הללו צולמו והתמונות נשלחו באימייל הפנימי של הקבוצה.</p>
      <figure>
        <img src="https://images1.calcalist.co.il/PicServer3/2019/11/10/946370/23.jpg"/>
      </figure>
      <p>בעקבות הדיווחים הללו פרסם אנדרייב הודעה לפיה הוא "המום ונעצב מההאשמות" ואמר כי "הרבה מאוד מהן אינן מדוייקות". עוד אמר, כי החברה שכרה חברה חיצונית שתחקור את ההאשמות ואף התחייב לפרסם את הממצאים וליישם את ההמלצות.</p>
      <p>בהודעת הרכישה של בלקסטון לא צויין דבר החקירה. בה בעת, דובר מטעם מג'יקלאב אמר ל־CNN כי החקירה, שמנוהלת על ידי פירמת הפרקליטים דויל קלייטון, "קרובה לסיום" וכי ברגע שיוגש הדו"ח לדירקטוריון, "אנחנו נחלוק את ההמלצות והתוצאות".</p>
      <figure>
        <img src="https://images1.calcalist.co.il/PicServer3/2019/11/10/946325/18_l.jpg"/>
        <figcaption>מייסדת במבל וויטני וולף הרד <br/>צילום: אי פי איי</figcaption>
      </figure>
      <p>תחת מטריית מג'יקלאב פועלות ארבע אפליקציות דייטינג, בהן הוותיקה ביותר, באדו, שאנדרייב יסד ב־2006 וזוכה לפופולריות בינלאומית, עם 450 מיליון משתמשים. לפי תנאי העסקה, מייסדת ומנכ"לית במבל וויטני וולף הרד תמונה למנכ"לית מג'יקלאב.</p>
      <p>וולף הרד הקימה את במבל, שהמטה שלה נמצא באוסטין, טקסס, מתוך כוונה להעצים נשים ולאפשר להן לבצע את הצעד הראשון בתהליך ההיכרות. בעבר היא נמנתה עם מייסדי טינדר ותבעה את החברה על רקע טענות להטרדה מינית ואפליה מגדרית. התביעה נסגרה ללא הודאה באשמה זמן קצר לפני השקת במבל ב־2014.</p>
      <p>
        <b>בעשירייה הפותחת</b>
      </p>
      <p>במבל, שבה מחזיקה וולף הרד ב־20%, שומרת מאז על מעמדה כאחת מעשר אפליקציות הלייפסטייל הפופולריות ביותר בארה"ב, כך לפי נתוני App Annie. ה"וול סטריט ג'ורנל" דיווח כי לבמבל כ־75 מיליון משתמשים וכי בששת החודשים האחרונים היא רשמה 1.5 מיליון הורדות בחודש בממוצע.  </p>
    </article>
  </body>
</html>