<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697729/%D9%88%D8%B1%D9%88%D8%AF-2-%DA%A9%D8%A7%D8%B1%D9%88%D8%A7%D9%86-%D8%A8%D8%B2%D8%B1%DA%AF-%D9%86%D8%B8%D8%A7%D9%85%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%A8%D9%87-%D8%B4%D8%B1%D9%82-%D8%B3%D9%88%D8%B1%DB%8C%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="ورود 2 کاروان بزرگ نظامی آمریکایی به شرق سوریه"/>
    <meta property="og:description" content="دوکاروان بزرگ نظامی آمریکایی مرکب از ۱۷۲ خودروی زرهی آمریکایی روز یکشنبه با عبور از شهرک &quot;تل تمر&quot; در حومه غربی حسکه، به سوی منطقه &quot;الرقه&quot; و حومه شمال شرقی حلب درحال حرکت هستند."/>
  </head>
  <body>
    <article>
      <h1>ورود 2 کاروان بزرگ نظامی آمریکایی به شرق سوریه</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035549_295.jpg"/>
      </figure>
      <p>دوکاروان بزرگ نظامی آمریکایی مرکب از ۱۷۲ خودروی زرهی آمریکایی روز یکشنبه با عبور از شهرک "تل تمر" در حومه غربی حسکه، به سوی منطقه "الرقه" و حومه شمال شرقی حلب درحال حرکت هستند.</p>
      <p>به گزارش "اسپوتنیک، این دو کاروان نظامی آمریکایی روز یکشنبه از مرز عراق وارد سوریه شدند و پس از آن با عبور از شهرک "تل تمر" در غرب حسکه، راهی جاده مواصلاتی حسکه – رقه –حلب هستند.</p>
      <p>براساس این گزارش،مقصد این دو کاروان نظامی آمریکایی ابتدا پایگاه‌های این کشور در حومه "حلب" و رقه" خواهد بود و پس از آن یا به سوی خاک عراق برخواهند گشت و یا راهی پایگاه‌های واشنگتن خواهند شد که در نزدیکی میدان‌های نفتی سوریه مستقر هستند.</p>
      <p>در سایه این تحرّکات، روسیه درچارچوب اجرای توافق سوچی با ترکیه درخصوص سوریه، حضور نظامی خود در استان حسکه و رقه را تقویت کرده است.</p>
      <p>این کار با ایجاد یک مرکز نظارت و پیگیری در فرودگاه بین‌المللی قامشلی در شمال شرق سوریه و احداث مرکز دیگری در شهرک "عین عیسی" درحومه رقه و نیز استفاده از بالگرد برای مراقبت از مرزها صورت گرفته است.</p>
      <p>مسکو بدنبال سفر "رجب طیب اردوغان" رئیس جمهوری ترکیه و دیدار وی با "ولادیمیر پوتین در ۳۰ مهرماه در سوچی، یک تفاهم‌نامه ۱۰ بندی برای توقف عملیات نظامی با آنکارا منعقد کرد.</p>
      <p>ترکیه در ۲۵ مهرماه برای عقب راندن شبه نظامیان کرد سوریه موسوم به «نیروهای دمکراتیک سوری» از مناطق مرزی الرقه والحسکه سوریه، عملیات نظامی موسوم به «چشمه صلح» را در شمال سوریه آغاز کرده بود که پس از توافق آتش بس‌میان آنکارا و واشنگتن به طور موقت متوقف شد و ارتش ترکیه به شبه نظامیان کُرد سوریه ۵ روز مهلت داد تا عمق ۳۲ کیلومتری از مرز ترکیه عقب نشینی کنند.</p>
    </article>
  </body>
</html>