<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773359,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="עדן בר טל על הפגישה עם ניר חפץ: &quot;אם ברגר אומר שהיתה פגישה - אז היתה&quot;"/>
    <meta property="og:description" content="מנכ&quot;ל משרד התקשורת לשעבר נקרא לרשות ני&quot;ע למסור עדות לגבי הפגישה בבית הקפה ברמת השרון שלדברי אבי ברגר התקיימה ביחד איתו ועם ניר חפץ"/>
  </head>
  <body>
    <article>
      <h1>עדן בר טל על הפגישה עם ניר חפץ: "אם ברגר אומר שהיתה פגישה - אז היתה"</h1>
      <h2>מנכ"ל משרד התקשורת לשעבר נקרא לרשות ני"ע למסור עדות לגבי הפגישה בבית הקפה ברמת השרון שלדברי אבי ברגר התקיימה ביחד איתו ועם ניר חפץ</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">תומר גנון וליטל דוברוביצקי</a></address>
      <p>"אני לא זוכר את זה, אבל אם אבי ברגר אומר שהיתה (פגישה) אז אני מאמין לו. למישהו אחר לא הייתי מאמין". כך העיד עדן בר טל, מנכ"ל משרד התקשורת לשעבר, כשנקרא למסור עדות פתוחה ברשות לניירת ערך לגבי הפגישה בבית הקפה ברמת השרון שלדברי ברגר התקיימה ביחד איתו ועם ניר חפץ.</p>
      <p>"אני רוצה שתיקח את הזמן ותחשוב ותנסה לזכור", אמר לו החוקר אוס נאסר. "אני לא זוכר את הפגישה, אם אבי ברגר אומר שהיתה פגישה אז היתה פגישה. לא משנה כמה רע זה יראה לכם אני לא אמציא זיכרון". בבדיקה ביומנו של בר טל מאותם התאריכים לא נמצא אזכור לפגישה, אולם בר טל חזר ואמר: "זה לא אומר שלא התקיימה פגישה. אם ברגר אמרה שהיא התקיימה, אז היא התקיימה".</p>
      <p>
        <b>לכתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773357,00.html">
            <b>ארי הרו: "נתניהו דיבר עם פאקר על רכישת וואלה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773354,00.html">
            <b>יאיר נתניהו: "חפץ מנסה לנקום, תוציא אותי להורג"</b>
          </a>
        </li>
        <li><a href="https://www.calcalist.co.il/local/articles/0,7340,L-3773356,00.html"><b>פילבר לאלוביץ': "היתה לי הנחיה מרה"מ לטפל בך כמו שצריך"</b></a> <a href="https://www.calcalist.co.il/local/articles/0,7340,L-3773358,00.html"><b>אבי ברגר: "ראש המטה של נתניהו אמר שעליי להיות חיובי כלפי בזק"</b></a></li>
      </ul>
      <figure>
        <img src="https://images1.calcalist.co.il/PicServer3/2019/11/09/946135/CAL0196481_l.jpg"/>
        <figcaption>מנכ"ל משרד התקשורת עדן בר טל <br/>צילום: אוראל כהן</figcaption>
      </figure>
      <p>בר טל, המשמש כיום כדירקטור בהנהלת עיתון "גלובס", סיפר בעדותו על ההערכה הרבה שהוא רוחש לברגר — מחליפו בתפקיד. לדבריו הוא זה שהמליץ עליו לשר דאז גלעד ארדן. על היכרותו עם חפץ סיפר בר טל: "הכרתי אותו באוניברסיטה קלות, דרך חברים משותפים. הפעם האחרונה שנתקלתי בו היתה כשעזרתי לאלונה בר און, שהיא הבת של מייסד גלובס, שהחזיקה מניות מיעוט. הוא ייעץ לאיש העסקים הרוסי־יהודי דוד דוידוביץ' שרצה לקנות את העיתון".</p>
      <p>חוקר: "שמעת ממישהו שמחפשים מחליף לברגר?".</p>
      <p>בר טל: "אני לא זוכר את זה. זוכר שיחה שלי איתו אחרי שזה יצא לתקשורת".</p>
      <p>חוקר: "חפץ דיבר איתך עליו?".</p>
      <p>בר טל: "יש לי זיכרון מאוד עמום מזה, הזיכרון שיש לי שהוא שאל איך אבי ברגר".</p>
      <p>מי שעוד נחקר ברשות לניירות ערך בעקבות עדותו של ברגר, היה עורך הדין איתן צפריר. צפריר, שנחקר באזהרה והתיק נגדו נסגר, הכחיש בעדותו את טענות ברגר. הוא טען כי: "לא הייתי צינור להעברת מסרים מראש הממשלה".</p>
    </article>
  </body>
</html>