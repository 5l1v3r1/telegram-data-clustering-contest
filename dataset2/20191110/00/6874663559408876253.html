<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773427,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="עליבאבא מציגה: יום רווקים ראשון בלי ג‘ק מא"/>
    <meta property="og:description" content="יום הרווקים, חג הקניות הגדול בעולם, נפתח בסין באופן רשמי לפני שעה קלה. עליבאבא תשבור גם השנה את שיא המכירות על אף ההאטה בצמיחה בסין ואדישות גוברת בקרב הצרכנים במדינה"/>
  </head>
  <body>
    <article>
      <h1>עליבאבא מציגה: יום רווקים ראשון בלי ג‘ק מא</h1>
      <h2>יום הרווקים, חג הקניות הגדול בעולם, נפתח בסין באופן רשמי לפני שעה קלה. עליבאבא תשבור גם השנה את שיא המכירות על אף ההאטה בצמיחה בסין ואדישות גוברת בקרב הצרכנים במדינה</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">אופיר דור, בייג‘ינג</a></address>
      <p>לפני שעה קלה, בחצות (זמן סין), נפתח באופן רשמי יום הרווקים הסיני, חג הקניות הגדול ביותר בעולם. יום הרווקים נפתח בנשף הגאלה המסורתי שנערך בשנחאי, בו הופיעה הזמרת טיילור סוויפט. עבור ענקית המסחר הסינית עליבאבא, ממציאת פסטיבל ההנחות הגרנדיוזי, זאת תהיה הפעם הראשונה שאת אירועי החג לא מוביל ג‘ק מא, מייסד החברה, שפרש בספטמבר האחרון מתפקיד היו"ר. במקומו עומד כעת בראש הארגון המנכ“ל והיו“ר דניאל ז‘אנג, שנחשב למי שהגה את הרעיון ליום הרווקים אי שם ב-2009. עד 2009 היה יום הרווקים חג ספונטני ותמים שפיתחו סטודנטים סינים כדי לחגוג את הרווקות, במדינה שהלחץ להינשא בה כבד. הסטודנטים בחרו בתאריך 11 בנובמבר (11.11), מאחר שארבע הספרות ייצגו עבורם רווקות. אלא שב-2009 החלה עליבאבא להציע הנחות ומבצעים בתאריך זה. בשנה הראשונה השתתפו רק 27 מותגים בפסטיבל ההנחות של יום הרווקים, אך השנה המספר כבר יעמוד על 200 אלף מותגים, מתוכם 22 אלף מותגים זרים.</p>
      <figure>
        <img src="https://images1.calcalist.co.il/PicServer3/2018/11/11/859657/1NL.jpg"/>
        <figcaption>יום הרווקים הסיני <br/>צילום: בלומברג</figcaption>
      </figure>
      <p>מאז נולד פסטיבל הקניות של יום הרווקים ב-2009, נשבר שיא המכירות מדי שנה. בשנה שעברה הסתכמו המכירות ב-24 השעות של יום הרווקים ב-30.8 מיליארד דולר. גם השנה לאף אחד אין ספק כי עליבאבא תכריז שוב על שבירת השיא. יום הרווקים הפך כבר למייצג של הכלכלה הסינית וכל דבר חוץ משבירת השיא יהיה איתות שלילי מאוד. בנוסף עליבאבא מתכננת בסוף החודש הנפקת מניות בבורסה בהונג קונג בה תגייס 10-15 מיליארד דולר ולכן חייבת לשלוח מסר חיובי למשקיעים.</p>
      <p>אף שהשיא יישבר בוודאות, ככל הנראה שיעור הצמיחה במכירות ימשיך להצטמצם גם השנה. ביום הרווקים אשתקד צמחו המכירות ב-27% ביחס לשנה הקודמת, הנתון הנמוך ביותר מאז נולד החג, ומגמה זאת צפויה להימשך על רקע ההאטה בצמיחה בסין, מלחמת הסחר והתעייפות מסוימת של הלקוחות הסינים, המוצפים בחגי קניות ומבצעים לאורך השנה כולה. עליבאבא גם מתמודדת עם תחרות גוברת בענף המסחר האלקטרוני בסין <a href="https://www.calcalist.co.il/internet/articles/0,7340,L-3773381,00.html">מפלטפורמות עולות כמו פינדואודואו</a>. לפי הערכה אחת, המכירות השנה יסתכמו ב-37 מיליארד דולר, עלייה של 20.5% מול אשתקד. עליבאבא מנסה להילחם באדישות הצרכנים הסינים ולהמשיך להמציא מחדש את יום הרווקים. בין השאר היא דוחפת את השימוש בלייב-סטרימינג על ידי מותגים וסלבריטאים כדי להגדיל את המכירות. במסגרת הלייב-סטרימינג, מציגים המנחים את המוצרים בשידור חי לקהל בבית ומאפשרים לקהל לרכוש אותם בהנחה. זה נראה ומרגיש כמו ערוץ הקניות על סטרואידים.</p>
      <figure>
        <img src="https://images1.calcalist.co.il/PicServer3/2018/05/03/814656/AMITS-030518-10214269_l.jpg"/>
        <figcaption>ג'ק מא <br/>צילום: עמית שעל</figcaption>
      </figure>
      <p>לייב-סטרימינג בן 10 שעות שערך המותג שיאומי לקראת יום הרווקים משך 200 אלף צופים סינים. גם קים קרדשיאן ערכה לייב-סטרימינג בפלטפורמה של עליבאבא לקראת יום הרווקים ובו השיקה את מותג האיפור והיופי שלה KKW בסין. חוץ מלייב-סטרימינג, אחד המבצעים המעניינים שתציע עליבאבא לקהל הסיני ביום הרווקים השנה יהיה של חבילות נופש למשחקים האולימפיים שיערכו בטוקיו בשנה הבאה.</p>
      <p>חג הרווקים הוא עדיין קודם כל אירוע סיני שצפוי למשוך השנה כ-500 מיליון לקוחות מקומיים. ואולם עליבאבא ממשיכה לדחוף להפוך את התאריך לפסטיבל כלל עולמי. עליבאבא שמה פוקוס רב על הפלטפורמות הבינלאומיות שלה בשנים האחרונות ובראשן ”עלי אקספרס“, המוכרת היטב לישראלים. השנה יוצאו למכירה בעלי אקספרס בנוסף למותגים סינים גם מוצרים מרוסיה, ספרד, איטליה וטורקיה. הקהל הישראלי נחשב מסורתית לאחד הנלהבים בעולם בכל הנוגע ליום הרווקים הסיני, כאשר לפי נתוני עליבאבא אשתקד ישראל דורגה במקום הרביעי בהיקף המכירות, אחרי רוסיה, ספרד וארה“ב, ולפני צרפת. בעליבאבא מאמינים שהמכירות בישראל יגדלו השנה לאחר שהחברה שיפרה את מהירות המשלוח לארץ, כפי שנחשף בכלכליסט.</p>
    </article>
  </body>
</html>