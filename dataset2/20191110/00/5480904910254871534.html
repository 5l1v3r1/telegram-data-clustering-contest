<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/britsti-konzervativci-lehce-navysili-naskok-ukazal-pruzkum/1819237?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T00:24:00+00:00"/>
    <meta property="og:title" content="Britští konzervativci lehce navýšili náskok, ukázal průzkum"/>
    <meta property="og:description" content="Londýn - Britští konzervativci premiéra Borise Johnsona za uplynulý týden lehce navýšili své vedení nad opozičními labouristy, vyplynulo z nového průzkumu agentury YouGov pro list The Sunday Times. Konzervativce by nyní volilo 39 procent dotazovaných, zatímco labouristy 26 procent. Předčasné parlamentní volby se v Británii uskuteční 12. prosince. Hlavním tématem předvolební kampaně je plánovaný odchod země z Evropské unie, voliče ale zajímá například i zdravotnictví či školství."/>
  </head>
  <body>
    <article>
      <h1>Britští konzervativci lehce navýšili náskok, ukázal průzkum</h1>
      <address><time datetime="2019-11-10T00:24:00+00:00">10 Nov 2019, 00:24</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Britští konzervativci premiéra Borise Johnsona za uplynulý týden lehce navýšili své vedení nad opozičními labouristy, vyplynulo z nového průzkumu agentury YouGov pro list The Sunday Times. Konzervativce by nyní volilo 39 procent dotazovaných, zatímco labouristy 26 procent. Předčasné parlamentní volby se v Británii uskuteční 12. prosince. Hlavním tématem předvolební kampaně je plánovaný odchod země z Evropské unie, voliče ale zajímá například i zdravotnictví či školství.</p>
      <slideshow>
        <figure>
          <img src="https://i3.cn.cz/6/1572377031_P201910290973901.jpg"/>
        </figure>
        <figure>
          <img src="https://i3.cn.cz/6/1572375630_P201910290946201.jpg"/>
        </figure>
        <figure>
          <img src="https://i3.cn.cz/6/1572367696_P201910290820501.jpg"/>
        </figure>
        <figure>
          <img src="https://i3.cn.cz/6/1572356342_P201910290609801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1833">Fotogalerie: Brexit</a>
        </figcaption>
      </slideshow>
      <p>Průzkum byl proveden 7. a 8. listopadu a účastnilo se ho 1598 dotazovaných. Na třetím místě podle něj zůstávají liberální demokraté, pro které by hlasovalo 17 procent voličů.</p>
      <p>Od svého červencového nástupu do čela strany a vlády Johnson sliboval, že s koncem října skončí také britské členství v unii, ať by měla země z bloku vystoupit na základě dohody nebo bez ní. Upravenou "rozvodovou" dohodu se mu ale nepodařilo prosadit v parlamentu a nakonec byl nucen dojednat tříměsíční odklad brexitu. Osud britského odchodu z EU tak zůstává neznámý i skoro tři a půl roku po referendu, které jej zahájilo, a rozhodnout by o něm mohly právě prosincové volby. Britové budou v posledním měsíci roku volit vůbec poprvé od roku 1923. Země by pak měla Evropskou unii opustit na konci ledna 2020.</p>
    </article>
  </body>
</html>