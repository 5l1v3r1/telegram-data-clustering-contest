<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459888/%E0%A6%86%E0%A6%9C-%E0%A6%B6%E0%A6%B9%E0%A7%80%E0%A6%A6-%E0%A6%A8%E0%A7%82%E0%A6%B0-%E0%A6%B9%E0%A7%8B%E0%A6%B8%E0%A7%87%E0%A6%A8-%E0%A6%A6%E0%A6%BF%E0%A6%AC%E0%A6%B8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="আজ শহীদ নূর হোসেন দিবস"/>
    <meta property="og:description" content="স্টাফ রিপোর্টার ॥ আজ ১০ নবেম্বর, শহীদ নূর হোসেন দিবস। গণতন্ত্র পুনরুদ্ধার সংগ্রাম-আন্দোলনে এক অবিস্মরণীয় দিন। ১৯৮৭ সালের এই দিনটি ছিল সামরিক স্বৈরশাসকের বিরুদ্ধে ক্ষুব্ধ জনতার উত্তাল আন্দোলনের অগ্নিঝরা দিন। এ দিনে হাজারো প্রতিবাদী যুবকের সঙ্গে জীবন্ত পোস্টার হয়ে রাজপথে নেমে এসেছিল যুবলীগ কর্মী নূর ..."/>
  </head>
  <body>
    <article>
      <h1>আজ শহীদ নূর হোসেন দিবস</h1>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <figure>
        <img src="http://www.dailyjanakantha.com/files/201911/1573344297_9.png"/>
      </figure>
      <p>স্টাফ রিপোর্টার ॥ আজ ১০ নবেম্বর, শহীদ নূর হোসেন দিবস। গণতন্ত্র পুনরুদ্ধার সংগ্রাম-আন্দোলনে এক অবিস্মরণীয় দিন। ১৯৮৭ সালের এই দিনটি ছিল সামরিক স্বৈরশাসকের বিরুদ্ধে ক্ষুব্ধ জনতার উত্তাল আন্দোলনের অগ্নিঝরা দিন। এ দিনে হাজারো প্রতিবাদী যুবকের সঙ্গে জীবন্ত পোস্টার হয়ে রাজপথে নেমে এসেছিল যুবলীগ কর্মী নূর হোসেনও। তার বুকে-পিঠে উৎকীর্ণ ছিল ‘গণতন্ত্র মুক্তি পাক, স্বৈরাচার নিপাত যাক’।</p>
      <p>গণতন্ত্র প্রতিষ্ঠার সংগ্রামে অকুতোভয় সেই যুবকের অগ্নিঝরা স্লোগান সহ্য হয়নি তৎকালীন স্বৈরশাসকের। এরশাদ সরকারের লেলিয়ে দেয়া বাহিনী নির্বিচারে গুলি চালিয়ে তার বুক ঝাঁজরা করে দেয়। গুলিতে আরও শহীদ হন যুবলীগ নেতা নুুরুল হুদা বাবুল ও কিশোরগঞ্জ বাজিতপুরের ক্ষেতমজুর নেতা আমিনুল হুদা টিটোও। নূর হোসেনের আত্মত্যাগ স্বৈরাচারবিরোধী আন্দোলন আরও বেগবান ও তিন জোটের সংগ্রাম অপ্রতিরোধ্য রূপ লাভ করে। এই আন্দোলনের জোয়ারে ‘৯০ সালের শেষ দিকে ভেসে যায় স্বৈরাচার শাসন। পতন ঘটে স্বৈরাচার এরশাদ সরকারের। দেশে কায়েম হয় দীর্ঘদিনের লালিত স্বপ্ন গণতন্ত্র। এই ঘটনার পরিপ্রেক্ষিতে শহীদ নূর হোসেন গণতান্ত্রিক আন্দোলনের প্রতীক হয়ে ওঠেন। এরপর থেকে প্রতিবছরের ১০ নবেম্বর যথাযোগ্য মর্যাদায় শহীদ নূর হোসেন দিবস হিসেবে পালিত হচ্ছে।</p>
      <p>প্রতি বছরের মতো এবারও বিভিন্ন রাজনৈতিক দল, সামাজিক ও সাংস্কৃতিক সংগঠন দিবসটি উপলক্ষে বিস্তারিত কর্মসূচী গ্রহণ করেছে। এসব কর্মসূচীর মধ্যে রয়েছে শহীদের মাজারে পুষ্পস্তবক অর্পণ, শহীদ নূর হোসেন স্কোয়ারে শ্রদ্ধা নিবেদন, আলোচনা সভা ও সেমিনার।</p>
      <p>কমিউনিস্ট পার্টির (সিপিবি) সভাপতি মুজাহিদুল ইসলাম সেলিম ও সাধারণ সম্পাদক মোহাম্মদ শাহ আলম শহীদ নূর হোসেন ও শহীদ আমিনুল হুদা টিটো দিবস উপলক্ষে স্বৈরাচারবিরোধী গণতান্ত্রিক আন্দোলনের সকল শহীদের প্রতি গভীর শ্রদ্ধা জানিয়েছেন।</p>
      <p>শনিবার গণমাধ্যমে পাঠানো বিবৃতিতে বাম নেতৃবৃন্দ বলেছেন, যে স্বপ্ন নিয়ে নূর হোসেন, সৈয়দ আমিনুল হুদা টিটোসহ অসংখ্য মানুষ স্বৈরাচারবিরোধী গণতান্ত্রিক আন্দোলনে জীবন উৎসর্গ করেছিলেন, সেই স্বপ্ন পূরণ দূরে থাক, দেশ এখন সেই স্বপ্নের বিপরীত দিক দিয়ে চলছে। দেশবাসী এখনও গণতন্ত্রের স্বাদ পায়নি।</p>
      <p>নেতৃবৃন্দ আরও বলেন, গণআন্দোলনের ভেতর দিয়ে অর্জিত ন্যূনতম ভোটের অধিকারও কেড়ে নেয়া হয়েছে। গত ৩০ ডিসেম্বর নৈশকালীন ভোটের প্রহসনের মধ্য দিয়ে বর্তমান সরকার ক্ষমতায় টিকে আছে। গণতন্ত্রহীন উন্নয়নের নামে দেশে কর্তৃত্ববাদ, রাষ্ট্রীয় সন্ত্রাস, লুটপাট, গোষ্ঠীতন্ত্র কায়েম হয়েছে। দুঃশাসন দেশবাসীর উপর জগদ্দল পাথরের মতো চেপে বসেছে।</p>
      <p>নেতৃবৃন্দ শহীদ নূর হোসেন-টিটোদের স্বপ্ন বাস্তবায়নে আওয়ামী দুঃশাসনের অবসান ঘটাতে বাম গণতান্ত্রিক শক্তিসমূহের নেতৃত্বে জনগণের বৃহত্তর আন্দোলন গড়ে তোলার আহ্বান জানান। আজ ১০ নবেম্বর সকাল ৮টায় রাজধানীর শহীদ নূর হোসেন স্কয়ারে (জিরো পয়েন্ট) এবং পরে মুক্তিভবনের সিপিবির কেন্দ্রীয় কার্যালয়ে শহীদ সৈয়দ আমিনুল হুদা টিটোর প্রতিকৃতিতে সিপিবির পক্ষ থেকে পুষ্পমাল্য অর্পণের মধ্য দিয়ে শ্রদ্ধা নিবেদন করা হবে।</p>
    </article>
  </body>
</html>