<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697688/%D9%85%D8%AE%D8%A7%D9%84%D9%81%D8%AA-%D8%B1%D9%87%D8%A8%D8%B1%D8%A7%D9%86-%D8%B3%D9%87-%DA%AF%D8%A7%D9%86%D9%87-%D8%B9%D8%B1%D8%A7%D9%82-%D8%A8%D8%A7-%D8%AD%D9%84-%D8%A7%D9%85%D9%86%DB%8C%D8%AA%DB%8C-%D8%AA%D8%B8%D8%A7%D9%87%D8%B1%D8%A7%D8%AA-%D9%88-%D8%AA%D8%A7%DA%A9%DB%8C%D8%AF-%D8%A8%D8%B1-%D8%A2%D8%BA%D8%A7%D8%B2-%D9%85%D9%82%D8%AF%D9%85%D8%A7%D8%AA-%D8%A7%D8%B5%D9%84%D8%A7%D8%AD-%D9%82%D8%A7%D9%86%D9%88%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="مخالفت رهبران سه گانه عراق با حل امنیتی تظاهرات و تاکید بر آغاز مقدمات اصلاح قانون انتخابات"/>
    <meta property="og:description" content="سران سه گانه عراق بر مخالفت خود با حل و فصل امنیتی تظاهرات مسالمت‌آمیز ملت عراق تأکید کردند."/>
  </head>
  <body>
    <article>
      <h1>مخالفت رهبران سه گانه عراق با حل امنیتی تظاهرات و تاکید بر آغاز مقدمات اصلاح قانون انتخابات</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035484_311.jpg"/>
      </figure>
      <p>سران سه گانه عراق بر مخالفت خود با حل و فصل امنیتی تظاهرات مسالمت‌آمیز ملت عراق تأکید کردند.</p>
      <p>به گزارش ایسنا، به نقل از سایت النشره لبنان، برهم صالح، رئیس جمهوری، محمد الحلبوسی، رئیس پارلمان و عادل عبدالمهدی، نخست‌وزیر و فائق زیدان رئیس شورای عالی قضایی عراق امروز (یکشنبه) در نشستی تحولات کشورشان را بررسی کردند.</p>
      <p>در همین راستا، ریاست جمهوری عراق با صدور بیانیه‌ای اعلام کرد: قوه مجریه و قضاییه در حال حاضر کار حقوقی را در زمینه باز کردن پرونده‌های تحقیقاتی درباره فساد و تعقیب متهمان به منظور دستیابی به عدالت و احیای حقوق ملت و همچنین فعالیت‌هایی را برای تصویب قانون جدید انتخابات آغاز کرده‌اند.</p>
      <p>طبق این بیانیه، تظاهرات عراق به تحت فشار قرار دادن احزاب سیاسی، دولت، پارلمان و دستگاه قضایی کمک کرد تا مسیر را تغییر دهند و انجام تغییرات مثبت به ویژه در زمینه‌های اصلاح کابینه را بپذیرند.</p>
      <p>براساس این بیانیه،‌ در حال حاضر مقدمات گفت‌وگوی ملی برای بازنگری در ساختار دولت و قانون اساسی طبق چارچوب‌های قانونی آغاز  شده‌اند.</p>
      <p>در نشست سران عراق همچنین بر نقش والای مرجعیت دینی و رهنمودهای ایشان برای توجه به امنیت و صلح عراق در شرایط حساس کنونی منطقه تأکید شد.</p>
      <p>در این نشست، همچنین بر لزوم پایبندی به ماهیت مسالمت‌آمیز تظاهرات، حفظ اموال عمومی و شخصی و ممانعت از منحرف کردن مسیر اعتراضات، احترام و تقدیس قربانیان غیرنظامی و نیروهای امنیتی تأکید شد.</p>
      <p>در بیانیه ریاست جمهوری عراق آمده است،  اعتراضات مردمی که جوانان عراق برای یک زندگی آبرومندانه با اراده ملی آغاز کردند، ساختارهای قانونی را رعایت کرده و منافع کشور را در نظر دارد.</p>
    </article>
  </body>
</html>