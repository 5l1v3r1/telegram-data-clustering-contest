<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/nachtwacht/overwatch-jeff-kaplan-ziet-blitzchungs-schorsing-liever-verkort-of-geschrapt-worden/"/>
    <meta property="og:site_name" content="Power Unlimited"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Overwatch’ Jeff Kaplan ziet Blitzchungs schorsing liever verkort of geschrapt worden "/>
    <meta property="og:description" content="Vandaag is er geen tijd om rustig op je gat te zitten - er is te veel gamenieuws! In deze Weekendwacht: Jeff Kaplan wil af van Blitzchung-schorsing, een blik op Rainbow Six Sieges Shifting Tides, een Team Rocket-update voor Pokémon Go, zombies in CoD: Mobile en meer. Goedemiddag."/>
  </head>
  <body>
    <article>
      <h1>Overwatch’ Jeff Kaplan ziet Blitzchungs schorsing liever verkort of geschrapt worden </h1>
      <address><time datetime="2019-11-10T00:00:00+00:00">10 Nov 2019</time> by <a rel="author">Marvin</a></address>
      <p>
        <b>Vandaag is er geen tijd om rustig op je gat te zitten - er is te veel gamenieuws! In deze Weekendwacht: Jeff Kaplan wil af van Blitzchung-schorsing, een blik op Rainbow Six Sieges Shifting Tides, een Team Rocket-update voor Pokémon Go, zombies in CoD: Mobile en meer. Goedemiddag.</b>
      </p>
      <h3>Overwatch’ Jeff Kaplan ziet Blitzchungs ban liever verkort of geschrapt worden</h3>
      <p>Hearthstone-speler Ng Wai Chung, aka Blitzchung, is nog altijd geschorst van deelname aan Hearthstone-evenementen sinds hij openlijk de Hong Kong-protesten steunde in <a href="https://www.pu.nl/artikelen/nieuws/blizzard-schorst-hearthstone-speler-na-roep-om-vrijheid-voor-hong-kong/">oktober</a>. Hoewel de straf in de tussentijd al werd <a href="https://www.pu.nl/artikelen/nachtwacht/blizzard-verlaagt-straf-van-hearthstone-speler-blitzchung/">verlaagd</a> en de president van Blizzard tijdens Blizzcons openingsceremonie zijn verontschuldigingen aanbood voor de manier waarop het bedrijf omging met de situatie, vinden veel mensen dat Blizzard nog niet genoeg heeft gedaan. Een van die mensen is een bekende, namelijk de game director van Overwatch: Jeff Kaplan. In gesprek met <a href="https://www.washingtonpost.com/video-games/2019/11/08/blizzard-vp-overwatch-director-jeff-kaplan-wants-blitzchungs-suspension-reduced-more-or-eliminated/+">The Washington Post</a> zegt hij dat de straf naar zijn mening nogmaals verlaagd of helemaal geschrapt moet worden:</p>
      <blockquote>I was relieved when they reduced his suspension. And I think the suspension should be reduced more or eliminated. But that’s just me. [..] I’m obviously a huge supporter of free speech; it’s something that’s very important to me. It got to me personally. I think the punishment was too harsh and I was greatly relieved when they gave his money back. I think that was extremely important.</blockquote>
      <p>Kaplan benadrukt daarbij dat dit alleen zíjn mening is, en dat hij niet de woordvoerder van het hele Overwatch-team is. Vanzelfsprekend geldt hetzelfde voor de rest van Blizzard – sterker nog, Kaplan is de eerste hoge pief binnen Blizzard die zich openlijk uitspreekt tegen de straf van Blitzchung. Maar veel andere werknemers denken er anders over:</p>
      <blockquote>I think as individuals, we all have very different feelings about what happened in regards to the Hearthstone tournament and blitzchung. There is a lot of very different reaction among all of us.</blockquote>
      <figure>
        <img src="https://cdn2.pu.nl/media/marvin/jeff_kaplan.jpg"/>
      </figure>
      <p>            </p>
      <h3>Rainbow Six Sieges Operation Shifting Tides wordt een waar sniper- en frisbeefestijn  </h3>
      <p>Een van de Wacht z’n favoriete gameperiodes is de tijd waarin hij dag in dag uit Call of Duty: United Offensive en vooral Call of Duty 2 speelde. Alleen in de ‘rifle only’-servers, inclusief heerlijke headshots en quickscope-taferelen. Helaas lijkt het er niet op dat Rainbow Six Siege dezelfde rifle only-kant opgaat, maar met de toevoeging van een nieuwe sniper heb je meer dan genoeg redenen om je precisie te finetunen. De CSRX 300 van het kersverse personage Kali is namelijk de eerste bolt action-rifle in Siege; hij kan zelfs meerdere muren penetreren (stuk of 7) en een bijbehorende gadget kan snel afrekenen met defensieve gear achter versterkte muren. Zoals bij wel meer wapens in Siege heb je met een headshot een directe kill. Maar schiet je iemand in z’n lichaam, dan is hij direct ‘downed’. De gadget op het wapen is de LV Explosive Lance; deze boren zich in een muur (of ander oppervlakte) en ontploffen kort daarna.</p>
      <figure>
        <iframe src="https://www.youtube.com/embed/oHjrRErhozQ" width="608" height="375" data-service="Youtube" scrolling="no"/>
      </figure>
      <p>Character Kali is niet de enige, ook Wamai is een nieuw personage waar je mee aan de slag kunt. Wamai is een echte verdediger, eentje die magnetische frisbees gebruikt. De MAG-NET gebruik je op projectielen van het andere team, maar niet om ze te vernietigen. MAG-NET trekt zo’n projectiel, bijvoorbeeld een granaat, namelijk naar zich toe, waarna de timer van granaat reset en kort erna tot ontploffing komt (inclusief de MAG-NET). Dit kan een interessante mechanic zijn en in ieder geval eentje die een hoop leuke kills kan opleveren.</p>
      <figure>
        <iframe src="https://www.youtube.com/embed/6bVjjm1XbDM" width="608" height="375" data-service="Youtube" scrolling="no"/>
      </figure>
      <p>             </p>
      <h3>Digital Foundry ontleedt de graphics van Need for Speed Heat</h3>
      <p>Een racegame als Need for Speed Heat moet er gewoon goed uit zien. Een beetje realisme is immers wel op zijn plaats in een game waarin je vooral razendsnel door omgevingen heen raast in (hopelijk) prachtige bolides. Zoals altijd maken de gasten van DigitalFoundry een video waarin ze de graphics ontleden – en het resultaat is best opvallend als je het vergelijkt met de Need for Speed uit 2015. Veel van de comments onder de video en op de rest van het internet zeggen dat de game uit 2015 er veel beter uit ziet dan Need for Speed Heat, maar is dat wel zo? Need for Speed lijkt vooral te shinen (vrij letterlijk) in de avond en de nacht – door het contrast tussen het donker en de indrukwekkende belichting zou je bijna willen dat het in-game geen dag meer wordt. Maar als je al die felle lichten en schrille contrasten weghaalt vallen andere dingen op, zoals het belabberde water:</p>
      <figure>
        <iframe src="https://www.youtube.com/embed/nnhPABDE4D0" width="608" height="375" data-service="Youtube" scrolling="no"/>
      </figure>
      <p>                 </p>
      <h3>Team Rocket Leaders en Shiny Shadow pokémon zitten in Pokémon Go</h3>
      <p>De Wacht is de afgelopen twee dagen de wereld aan het vervloeken omdat zijn Hyper/Max Potions en Revives in Pokémon Go wel erg snel opgaan. De reden? Team Rocket – maar niet het soort dat jarenlang een tienjarig jongetje volgt in de hoop z’n Pikachu te jatten. Nee, de leiders van Team Rocket zijn gearriveerd en zij zijn de enigen die spelers ervan weerhouden om de absolute Rocket-baas, Giovanni, een kopje kleiner te maken. Nieuw bij deze Leaders is dat elk van de drie een Shiny Shadow pokémon als beloning kan hebben (Meowth, Scyther of Sneasel) én dat ze een stuk harder meppen dan de gebruikelijke Rocket Grunts.</p>
      <p>Vanaf nu kunnen spelers dus ook een battle aangaan met Giovanni en daar zit al helemaal een leuke beloning aan vast: Shadow Moltres, Shadow Zapdos of Shadow Articuno. Dit kan echter ‘maar’ één keer per maand via speciale Research, waar je ongetwijfeld een paar Leaders voor verslagen moet hebben. Hoe die Research er precies uit ziet weten we nog niet helemaal zeker; er komt hopelijk een kleinere quest dan de ‘Looming Shadows’ Special Research waar we sinds deze week mee aan de slag kunnen.</p>
      <p>Wil je meer weten over de Rocket Leaders? Check dan onderstaande overzichtstrailer, waarin we kort info krijgen over de drie Leaders en Giovanni én hun pokémon. Voor het handjevol spelers dat iets geeft om de lore van Pokémon Go is het misschien leuk om te weten dat de drie Leaders allemaal voormalige leden zijn van Team Mystic, Valor en Instinct – tja, toch niet zo interessant als een Shiny Shadow Scyther. Gelukkig zit er geen limiet aan de hoeveelheid Leaders die je af kunt slachten; het is slechts een kwestie van zes Rocket Grunts verslaan, een Radar krijgen en op zoek te gaan naar een Leader. Mocht je jouw bankrekening haten dan kun je er ook voor kiezen de Radars aan te schaffen voor 200 coins per stuk. </p>
      <figure>
        <iframe src="https://www.youtube.com/embed/XyQ3jkV5rHg" width="608" height="375" data-service="Youtube" scrolling="no"/>
      </figure>
      <p>              </p>
      <h3>Ubisoft-tweet over Splinter Cells Sam Fisher doet geruchtenmolen weer draaien</h3>
      <p>Drie keer raden wie misschien terugkomt! Sam Fisher, natuurlijk. Het is al weer zes jaar geleden sinds we een verse Splinter Cell-game onder de vingers kregen en fans roepen al minstens zo lang om een nieuwe game in de franchise, dus het valt zeker op als Ubisoft een tweet plaatst met de meesterspion in de hoofdrol. Maar ja, de vorige keer dat Sam Fisher zo werd geteased was het voor DLC van Ghost Recon: Wildlands – zelfs áls er iets in het verschiet ligt hoeft het dus geen standalone Splinter Cell-game te zijn.</p>
      <p>In de (Spaanse) tweet staat iets in de trant van het kennen van duisternis en bla bla bla – het heeft eigenlijk bar weinig nut om hier al te veel achter te zoeken. Als de Wacht een euro kreeg voor elke keer dat een nieuwssite een ‘komt er een nieuwe Splinter Cell?’-nieuwtje plaatst had hij zelf al een nieuwe Splinter Cell-game laten maken. Dus neem dit gerucht met een flinke korrel zout; het is aan Ubi om een nieuwe game uit te poepen en er dan ook nog eens voor te zorgen dat de game geen poepkwaliteit heeft – met de afgelopen Tom Clancy-titels in het achterhoofd is het ook nog maar afwachten of ze überhaupt een nieuwe Splinter Cell kunnen maken die kan opboksen met de klassiekers van de vorige generaties spelcomputers. </p>
      <figure>
        <iframe data-src="https://twitter.com/Ubisoft_Spain/status/1192782150225072128?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>              </p>
      <h3>Zombies en controller-ondersteuning komen naar Call of Duty Mobile</h3>
      <p>In een nieuwe <a href="https://www.reddit.com/r/CallOfDutyMobile/comments/dtofqd/call_of_duty_mobile_november_8th_community_update/">Community Update</a> voor Call of Duty Mobile gaan de ontwikkelaars in op iets wat veel spelers missen: zombies. Hoewel de release van de game amper een maand achter ons ligt, worden fora volgespamd met vragen over een eventuele Zombie-modus, dus het is fijn dat er nu eindelijk op wordt ingegaan. Echt duidelijk is het antwoord van Activision niet: ja, er komen binnenkort zombies naar de game, maar een exacte datum of uitleg over hoe de gamemodus vorm neemt op mobiel ontbreekt nog. Toch weten we al wel hoe de zombiemodus er ongeveer uit komt te zien, eind oktober lekte immers al wat <a href="https://www.youtube.com/watch?v=APklVX3fi54">gameplay</a>. Als dat legit is dan komen er drie Zombie-maps uit, bekend van vorige CoD-games.</p>
      <p>Activision ging ook verder in op een andere toevoeging waar fans niet op konden wachten: controller-ondersteuning. Toen Call of Duty Mobile uitkwam zat er al controller-ondersteuning in, maar dat werd kort erna eruit gesloopt met een patch. Of dit werd gedaan vanwege balans-problemen tussen spelers is nog maar de vraag, maar er wordt blijkbaar aan gewerkt:</p>
      <blockquote>Just a quick note, but we are planning to release controller support soon and are just finalizing the specifics of how it will be working in the game, specifically with matchmaking. Keep checking back for more on this as we get closer to release.</blockquote>
      <figure>
        <img src="https://cdn2.pu.nl/media/marvin/cod_mobile_zombies.jpg"/>
      </figure>
      <p>             </p>
      <h3>Meer Diablo 4 Druid-gameplay</h3>
      <figure>
        <iframe src="https://www.youtube.com/embed/uij9ysBKs4w" width="608" height="375" data-service="Youtube" scrolling="no"/>
      </figure>
      <p>             </p>
      <h3>Fijn weekend nog, en pas op dat je niet in een saai boksgevecht met YouTubers verstrikt raakt! Lateeeehr</h3>
    </article>
  </body>
</html>