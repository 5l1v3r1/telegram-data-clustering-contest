<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773356,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="פילבר לאלוביץ': &quot;היתה לי הנחיה מרה&quot;מ לטפל בך כמו שצריך&quot;"/>
    <meta property="og:description" content="תמלילי העימות הסוער בין שלמה פילבר לשאול אלוביץ' חושפים: מנכ&quot;ל משרד התקשורת בעבר העיד כי בעל השליטה בבזק, ידע בזמן אמת שראש הממשלה פעל למענו במשרד התקשורת גם לאישור עסקת המיזוג בין בזק ל־yes"/>
  </head>
  <body>
    <article>
      <h1>פילבר לאלוביץ': "היתה לי הנחיה מרה"מ לטפל בך כמו שצריך"</h1>
      <h2>תמלילי העימות הסוער בין שלמה פילבר לשאול אלוביץ' חושפים: מנכ"ל משרד התקשורת בעבר העיד כי בעל השליטה בבזק, ידע בזמן אמת שראש הממשלה פעל למענו במשרד התקשורת גם לאישור עסקת המיזוג בין בזק ל־yes</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליטל דוברוביצקי ותומר גנון</a></address>
      <p>בתאריך 28 בפברואר 2018, כמה ימים לאחר ששלמה פילבר - אז מנכ״ל משרד התקשורת - חתם על הסכם עד מדינה, ערכה המשטרה עימות בינו לבין שאול אלוביץ׳, באותה העת בעל השליטה בבזק. המפגש בין מי שנחשד בהטיית הרגולציה לטובת בזק ובעליה, לבין מי שנחשד בכך ששילם עבור הטיה בהפיכת אתר וואלה לעושה דברו של ראש הממשלה היה רצוף גרסאות סותרות.</p>
      <p>זמן קצר לאחר תחילת חקירת אלוביץ׳ באותו היום הודיע החוקר אורי קנר לאלוביץ׳: "הכנסתי מישהו לחדר. הולכים לעשות סשן קצר של עימות".</p>
      <p>אלוביץ': "אני יודע מי זה. שלמה פילבר". והעימות החל. </p>
      <figure>
        <img src="https://images1.calcalist.co.il/PicServer3/2018/02/27/798714/A_l.jpg"/>
        <figcaption>שאול אלוביץ'. "מומו, אני אמרתי לך שטופל? תסתכל לי בעיניים. אתה לא מתבייש?" <br/>צילום: מוטי קמחי</figcaption>
      </figure>
      <p>
        <b>כתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773358,00.html">
            <b>אבי ברגר: "ראש המטה של נתניהו אמר שעליי להיות חיובי כלפי בזק"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773357,00.html">
            <b>ארי הרו: "נתניהו דיבר עם פאקר על רכישת וואלה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773354,00.html">
            <b>יאיר נתניהו: "חפץ מנסה לנקום, תוציא אותי להורג אם אני משקר"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773359,00.html">
            <b>עדן בר טל על הפגישה עם ניר חפץ: "אם ברגר אומר שהיתה פגישה - אז היתה"</b>
          </a>
        </li>
      </ul>
      <p>חוקר: "ב־14 ביוני 2015 נפגשתם במשרד התקשורת, מה קרה בפגישה?"</p>
      <p>פילבר: "זאת היתה פגישה שלי עם שאול, כבעלים של בזק, כמו שעשיתי עם כל המנכ״לים... את הפגישה התחלנו בעשר דקות בארבע עיניים. אחרי זה היתה ישיבה מסודרת. ישיבת עבודה, כמו שעשיתי עם כולם... זו היתה הפעם ראשונה שפגשתי אותך (פונה לאלוביץ' - ל"ד) פנים מול פנים. לא נפגשנו קודם, אבל הרגשתי מספיק קרוב ומספיק חבר, כי היתה לי הוראה, הנחיה משבוע קודם לטפל בך כמו שצריך. וזה מה שעשיתי״.</p>
      <p>חוקר: "הנחיה ממי?"</p>
      <p>פילבר: "משר התקשורת דאז, ראש הממשלה, בפגישת העברת מקל שהיתה. ולכן גם אמרתי לך שהיתה פגישה עם ראש הממשלה, אנחנו נעשה את הדברים כמו שצריך, אנחנו נטפל בכל מה שצריך. לא ירדנו לנושאים ולפרטים אבל היה חשוב לי, בארבע עיניים, להעביר לך את המסר שהדברים יטופלו כמו שצריך. אחר כך הכנסנו את עדי (שעבדה עם פילבר - ל"ד) ובאמת התחלנו ישיבת עבודה מסודרת. בהמשך השבוע גם פגשתי את סטלה (הנדלר, מנכ"לית בזק לשעבר – ל"ד)״.</p>
      <p>חוקר: "שאול, אתה יכול להגיב?"</p>
      <p>אלוביץ': "אני לא זוכר את הפגישה. זכור לי שהיתה פגישה בארבע עיניים, של שתי דקות. לא קיבלתי מסר שאתה קיבלת הוראה כזו או אחרת לטפל בי כמו שצריך, או לטפל במישהו כמו שצריך. רוב השיחה היתה על מערכת הבחירות״.</p>
      <p>חוקר: "מומו אומר לך שראש הממשלה אמר לו לדאוג לך".</p>
      <p>אלוביץ': "הוא לא אמר את זה מעולם".</p>
      <p>חוקר: "הנה הוא אומר לך".</p>
      <p>אלוביץ': "לא אמרת. מומו, לא אמרת לי את זה מעולם. אני לא זוכר כמה זמן ישבנו לבד, לפי דעתי זה היה שתי דקות. לא אמרת לי כאלה דברים מעולם".</p>
      <p>חוקר: "הבן אדם אומר לך בפנים".</p>
      <p>אלוביץ': "אני עונה לו בפנים, שבאותן שתי דקות או שלוש דקות לפני שנכנסה עדי, לא אמרת לי שום דבר על הוראה של ראש הממשלה, כזו או אחרת. דיברת הרבה על מערכת הבחירות כי היית גאה ונרגש מההצלחה של מטה הבחירות".</p>
      <p>פילבר: "גם את זה אמרתי. זה נכון".</p>
      <p>
        <b>"בואנה, הילד הזה לא מפסיק לשגע אותי"</b>
      </p>
      <p>בהמשך העימות שואל החוקר את פילבר אם השם אלי קמיר, שהיה יועץ אסטרטגי לבזק, עלה בפגישה והאם היתה הבטחה להעברת השליטה עד תאריך מסוים.</p>
      <p>פילבר: "נפגשתי עם אלי קמיר ערב קודם. לא הכרתי אותו. הסיבה היחידה שנסעתי אליו הביתה, שנפגשתי איתו במוצאי שבת, לפני הפגישה איתך (עם אלוביץ' - ל"ד), היתה להתכונן לפגישה איתך. עם אלי קמיר לא הייתי נפתח ולא הייתי מדבר, אבל אמרו לי שאלי קמיר זה האיש של שאול. כשאתה מדבר עם אלי קמיר, אתה מדבר עם שאול. לכן הרגשתי מספיק פתוח, ומספיק כן ומספיק חופשי... בשיחה אמרתי לך: ישבתי אתמול עם אלי ואני מכיר את עניין המיזוג ואני הולך לדבר על זה".</p>
      <figure>
        <img src="https://images1.calcalist.co.il/PicServer3/2018/04/12/809861/1NL.jpg"/>
        <figcaption>שלמה (מומו) פילבר. "לא שאול, אני לא מתבייש, בגלל שאני הרגשתי שאני ירקתי דם ועשיתי הרבה מאוד דברים ובסוף מישהו תוקע לי סכין בגב" <br/>צילום: אוראל כהן</figcaption>
      </figure>
      <p>אלוביץ': "לא דיברנו על המיזוג (מיזוג בזק־yes - ל"ד). לא זוכר".</p>
      <p>פילבר: "עלה בפגישה שאני דואג לטפל במיזוג".</p>
      <p>אלוביץ': "לא דיברנו על זה".</p>
      <p>פילבר: "עלה שאני קיבלתי הנחיה לטפל במיזוג. שאני אטפל בזה".</p>
      <p>חוקר: "מומו משקר?"</p>
      <p>אלוביץ': "אם הוא אומר שזה עלה, אז הוא משקר. אני אומר שלא עלה ולא היתה הבטחה כזאת".</p>
      <p>בשלב זה החוקר מדלג ל־2016 ולמושא חקירה אחר: בנו של ראש הממשלה יאיר.</p>
      <p>חוקר: "היתה פגישה אצל אלי קמיר בבית, שנכח בה שאול, ועולה נושא: הילד משגע אותי. אתה זוכר דבר כזה?"</p>
      <p>פילבר: "כן. היתה פגישה ארוכה בבית של אלי בסלון. ההוא התקשר, היו צעקות והחזקת את הטלפון, ישבת על הכורסה... כל הזמן התעסקת איתו וסימסת, ואז באיזשהו שלב אתה אומר לי: בואנה, הילד הזה משגע אותי, הוא לא מפסיק לשגע אותי. עכשיו אנחנו מדברים על יאיר נתניהו וזה היה בהקשר. גם כן דיברנו על הבחירות, ואמרת לי: הנה, הם שולחים לי עכשיו, הם מעבירים לי, ואחרי עשר דקות סובבת לי את המסך ואמרת: הנה, תראה. הכתבה עלתה״.</p>
      <p>חוקר: "איפה?"</p>
      <p>פילבר: "באתר וואלה".</p>
      <p>חוקר: "מה רצית להוכיח לו, שאול? שאתה בדאווין, הנה תראה, הילד מדבר וכבר הכתבה המבוקשת עולה?"</p>
      <p>אלוביץ': "אני מודיע לך שעם הילד מעולם לא התכתבתי. עם הילד מעולם לא דיברתי, חוץ מארוחת ערב שבמקרה הזוג נתניהו נכנס עם הילד. לא היה ולא נברא".</p>
      <p>
        <b>"יש לך את כל הגיבוי גם אם צחי אומר לך לא"</b>
      </p>
      <p>החקירה מובילה לצחי הנגבי שהיה ממלא מקום שר התקשורת.</p>
      <p>חוקר (לפילבר): "בתקופה שלו אתה מקיים שיחת טלפון עם שאול, ושאול אומר לך משהו לגבי גיבוי־לא גיבוי? זכור לך?"</p>
      <p>פילבר: "כן. היה תהליך שניסיתי לעשות תיקון רישיון של ההפרדה התאגידית (ביטול ההפרדה התאגידית, שלב ביניים בדרך לביטול ההפרדה המבנית בה חפצה בזק - ל"ד), ושעמד להבשיל בסוף ספטמבר בתיאום עם השר הנגבי ובגיבוי שלו. ביום האחרון, כשכבר הייתי על סף חתימה, דיברתי עם הנגבי בבוקר, והוא, משיקולים שלו, החליט שהוא אומר לי לעצור. דיברנו שהייעוץ המשפטי לא היה בלופ עד הסוף. ואז אני מעדכן את שאול. אני אומר לשאול: צחי הנגבי בלם לי את כל התהליך וזה לא ייצא היום. ואתה מפעיל עליי לחץ לא קטן בטלפון - אני מבין את זה, כי בסך הכל חיכית לזה מאוד. אבל במסגרת שיחת הטלפון הזו אתה אומר לי: זה בסמכות שלך. אתה יכול לחתום, זו סמכות של מנכ"ל, ויש לך את כל הגיבוי. אל תדאג, גם אם צחי אומר לך לא, יש לך את כל הגיבוי".</p>
      <p>אלוביץ': "מעולם לא אמרתי למומו שיש לו גיבוי או אין לו גיבוי. הדבר היחיד היה ששר התקשורת אמר לי בביקור בבזק שביטול ההפרדה התאגידית יהיה אחרי ה־15 בדצמבר (2016 - ל"ד). מעולם לא אמרתי למומו יש לך גיבוי. אם זה נכון הסיפור שלו, שצחי הנגבי עצר לו את התהליך, אני יכול להגיד לו שיש לו גיבוי? סמכות המנכ״ל לבטל את ההפרדה המבנית או לשלול את הרישיון אבל מעולם לא אמרתי לך: צפצף על צחי הנגבי, יש לך גיבוי. מעולם לא. מעולם לא".</p>
      <p>חוקר: "מומו, אתה שוב פעם משקר?"</p>
      <p>פילבר: "לא, אני לא משקר".</p>
      <p>חוקר: "אה אה, הבנתי. שאול, אולי אתה משקר קצת?"</p>
      <p>אלוביץ': "אני לא משקר".</p>
      <p>בשלב זה עובר החוקר למה שהוא מכנה הסיכול הממוקד.</p>
      <p>חוקר: "סיפור הסיכול הממוקד שרצו להעיף אותך ממנכ״לות משרד התקשורת. אחרי שאתה בא ומבקש עזרה של שאול, הוא חוזר אליך ואומר טופל?"</p>
      <p>פילבר: "כן".</p>
      <p>אלוביץ': "שקר וכזב".</p>
      <p>פילבר: "אני פניתי לשאול, כי ידעתי שזה מגיע מגזרת שרה נתניהו ושניר (חפץ - ל"ד) מנסה להשפיע עליה. ניסיתי למצוא מישהו מהאנשים שיכול לתת קונטרה ובסוף הגעתי להכרה שזה יכול להיות רק שאול, אז פניתי אליו ודיברתי איתו. הוא אמר לי שזה נושא עדין, זה נושא רגיש, צריך לראות איך עושים את זה. אני אטפל בזה. וחזר אליי אחרי שבוע ואמר לי: טופל".</p>
      <p>אלוביץ': "אני מאשר שהוא פנה אלי. הוא אמר שרוצים להדיח אותו מתפקידו. האם אני יכול לעזור? עניתי שאנסה לבדוק. אחרי כשבוע, יכול להיות יומיים, יותר או פחות, חזר אלי אדון פילבר אמר לי: אתה כבר לא צריך לנסות לסדר את זה, אני הייתי בפגישה אצל אלי גרונר (מנכ״ל משרד ראש הממשלה לשעבר - ל"ד) עם כל צמרת משרד ראש הממשלה, סיפרתי לו את כול הסיפור, הוא נתן לי גיבוי מלא ואמר לי אל תדאג, אף אחד לא ידיח אותך".</p>
      <figure>
        <img src="https://images1.calcalist.co.il/PicServer3/2019/11/03/944554/1NL.jpg"/>
        <figcaption>בנימין נתניהו <br/>צילום : אמיל סלמן</figcaption>
      </figure>
      <p>פילבר: "גרונר לא בעסק. אני פניתי לראש הממשלה בכלל. גרונר האחרון בעולם שיכול להשפיע על שרה".</p>
      <p>אלוביץ': "אני אמרתי לך שטופל? תסתכל לי בעיניים".</p>
      <p>פילבר: "כן, כן שאול".</p>
      <p>אלוביץ': "אתה לא מתבייש"?</p>
      <p>פילבר: "לא שאול, אני לא מתבייש, בגלל שאני הרגשתי שאני ירקתי דם ועשיתי הרבה מאוד דברים ובסוף מישהו תוקע לי סכין ביד".</p>
      <p>אלוביץ': "סכין בגב לא אני תקעתי לך. לעולם לא אמרתי לך שזה טופל, כי אתם יודעים לבד שלא יכולתי לטפל בזה".</p>
      <p>חוקר: "שאול, אני חושב שאתה הגעת לרמה של שקרן פתולוגי".</p>
      <p>פרקליטיהם של שאול ואיריס אלוביץ׳, ז׳ק חן ומיכל רוזן עוזר, מסרו: ״הסכר נפרץ והשטפון של ההדלפות עולה על גדותיו ומזהם את המעט שעוד נותר מהליך משפטי הוגן. שלוש שנים של הדלפות ללא תגובה נחרצת של ראשי מערכת האכיפה הביאו גם לפירות הביאושים האלה. הציבור כבר מבין שאל לו לסמוך על קטעי הדלפות וחלקי תמלילים הלקוחים ממאות אלפי עמודים, ושמוכיחים בצורה נחרצת שמר אלוביץ׳ לא עבר את העבירה המיוחסת לו״.</p>
      <p>מטעמו של ראש הממשלה נתניהו נמסר: "שקר גמור. לפני שהפך עד מדינה פילבר בעצמו טען את ההפך הגמור ואמר שמעולם לא קיבל הנחיות מראש הממשלה לגבי הטיפול בבזק. גם אלוביץ' הכחיש שפילבר אמר לו שראש הממשלה הנחה לדאוג לו".</p>
    </article>
  </body>
</html>