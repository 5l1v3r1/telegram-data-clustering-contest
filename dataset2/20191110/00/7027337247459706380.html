<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697597/%D9%81%D9%88%D8%AA%D8%A8%D8%A7%D9%84%E2%80%8C%D8%B3%D8%A7%D8%AD%D9%84%DB%8C-%D9%BE%D8%B1%DA%86%D9%85-%D9%82%D9%87%D8%B1%D9%85%D8%A7%D9%86%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%AF%D8%B1-%D8%A7%D9%85%D8%A7%D8%B1%D8%A7%D8%AA-%D8%A8%D8%B1%D8%A7%D9%81%D8%B1%D8%A7%D8%B4%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="فوتبال‌ساحلی پرچم قهرمانی ایران را در امارات برافراشت"/>
    <meta property="og:description" content="یزد ممکن است ییلاق خوش یا آنطور که خودشان می‌گویند «خَش» داشته باشد اما دریا و ساحل ندارد، با این همه معدن ستاره‌های فوتبال‌ساحلی است."/>
  </head>
  <body>
    <article>
      <h1>فوتبال‌ساحلی پرچم قهرمانی ایران را در امارات برافراشت</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>یزد ممکن است ییلاق خوش یا آنطور که خودشان می‌گویند «خَش» داشته باشد اما دریا و ساحل ندارد، با این همه معدن ستاره‌های فوتبال‌ساحلی است.</b>
      </p>
      <p>عصرایران؛ احسان محمدی- «یزد میایی با خودت لباس گرم بیار!» این جمله اواخر تابستان بیشتر به یک شوخی در مکالمه دو دوست شباهت دارد اما اگر یزد را تنها با کویر و بیابان‌های خشک می‌شناسید شما هرگز «طزرجان» و «ده‌بالا» نرفته‌اید. ییلاق‌های استان یزد که با ارتفاع 2600 متر از سطح دریا سرسبز، خنک و سرد هستند.</p>
      <p>یزد ممکن است ییلاق خوش یا آنطور که خودشان می‌گویند «خَش» داشته باشد اما دریا و ساحل ندارد، با این همه معدن ستاره‌های فوتبال‌ساحلی است. تیم گلساپوش این استان یک‌جورهایی بارسلونای فوتبال ساحلی‌ایران است و انبوهی از ستاره‌های ملی‌پوش را در خود پرورش داده یا حتی از استان‌های دیگر به خدمت گرفته است.</p>
      <p>امسال <b><i>حمید بهزادپور، محمدعلی مختاری، سیدعلی ناظم، مهدی شیرمحمدی</i></b> از تیم گلساپوش و<i><b> سعید پیرامون و هادی فرهمند</b></i> از تیم ایفا ارادکان به تیم‌ملی دعوت شدند. آنها در تیم‌ملی فوتبال ساحلی بانوان و حتی ناشنوایان هم بازیکنان برجسته‌ای دارند. یزد بارها مسابقات فوتبال ساحلی اوراسیا را با بهترین کیفیت میزبانی کرده است و در فوتبال‌ ساحلی یک قطب به شمار می‌رود.</p>
      <p>سالهاست که برخی نقد می‌کنند چرا با وجود عضویت این همه جوان در نیروهای مسلح، ما چند تیرانداز در استاندارهای جهانی نداریم و چرا با آنکه با دریا و دریاچه و اقیانوس همجواریم چند شناگر بین‌المللی را نمی‌توانیم تربیت کنیم؟ یزدی‌های تیم ملی فوتبال‌ساحلی نشان دادند برای اینکه ساحلی‌باز بود، لزومی ندارد حتماً دریا داشت.</p>
      <p>در کشوری به پهناوری ایران استعدادهای بی‌نظیری وجود دارد که اگر به درستی کشف شده و پرورش پیدا کنند می‌توانند همه را انگشت به دهان کنند. درست مثل درخشش تیم‌ملی فوتبال‌ساحلی ایران که شب گذشته توانست با پیروزی 6-3 مقابل اسپانیا به عنوان فاتح جام بین قاره‌ای معرفی شود. عنوانی که سال پیش هم به دست آورده بود.</p>
      <figure>
        <img src="https://cdn.asriran.com/files/fa/news/1398/8/19/1035255_927.jpg"/>
      </figure>
      <p>این مسابقات البته جام‌جهانی نیست. بلکه تورنمنتی است که هرساله از 2011 به میزبانی امارات برگزار می‌شود. امسال این مسابقات با حضور تیم‌های اسپانیا، امارات، ژاپن، ایتالیا در گروه A و ایران، روسیه، مصر و مکزیک در گروه B آغاز شد که تیم‌ملی ایران با این نتایج به عنوان سرگروه معرفی شد:</p>
      <p>ایران 7 – 4 مکزیک</p>
      <p>ایران 5 – 3 مصر</p>
      <p>ایران 3 – 3 روسیه</p>
      <p>در مرحله نیمه نهایی نیز ایران در ضربات پنالتی موفق به شکست امارات میزبان شد و در دیدار فینال با ارائه یک بازی چشم‌نواز موفق شد 6-3 اسپانیای مدعی را از پیش رو بردارد. عباس هاشم‌پور مربیگری تیم را بر عهده داشت و  حالا ایران تعداد قهرمانی‌های خود را با تیم‌ملی برزیل و روسیه در این جام برابر کرد.</p>
      <p>از سوی دیگر <b><i>امیرحسین اکبری</i></b>، بازیکن تیم ملی فوتبال ساحلی کشورمان با وجود مصدومیت از ناحیه آرنج ست چپ و از دست دادن دو دیدار پایانی، عنوان آقای گلی این جام را کسب کرد تا کلکسیون افتخارات ایران رنگین‌تر شود.</p>
      <p>فوتبال ساحلی در ایران عمر کوتاه 13 ساله ای دارد و هنگام پا گرفتن بازیکنان چمنی بازی مثل <i><b>بهزاد داداش‌زاده، رضا حسن‌زاده و </b></i>حتی <i><b>فرشاد فلاحت‌زاده</b></i> را در ترکیب خود به عنوان بازیکن و مربی داشت اما اندک‌اندک ستاره‌های تازه از راه رسیدند. حالا <i><b>پیمان حسینی</b></i> دروازه‌بان جسور تیم ملی یکی از بهترین‌های تاریخ این رشته در دنیاست و بازیکنانی مثل <b>مسلم مسیگر، محمد احمدزاده، محمدعلی مختاری</b> و ... ستاره‌های سرشناسی به شمار می روند که باعث ارتقای کیفیت این رشته ورزشی دشوار اما زیبا شده‌اند.</p>
      <p>این پیروزی و موفقیت در حالی به دست می‌آید که بسیاری از ما همواره جمله کلیشه‌ای «ما ایرانی‌ها کار تیمی بلد نیستیم» را تکرار می‌کنیم. درخشش تیم‌ملی فوتبال ساحلی، تیم‌ملی فوتسال و تیم‌ملی والیبال نشان داد که اگر سیستم استعدادیابی، فرصت دادن به بازیکنان شایسته، جوانگرایی و تمرینات و امکانات درست کار کند، درخشیدن در مسابقات جهانی دور از دسترس نیست و حتی می‌توان در ساحل‌های یزد که دریا ندارد، مرواید صید کرد!</p>
    </article>
  </body>
</html>