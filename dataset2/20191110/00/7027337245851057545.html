<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697733/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%AE%D9%88%D8%B2%D8%B3%D8%AA%D8%A7%D9%86-%D8%A7%D8%AD%D8%AA%D9%85%D8%A7%D9%84-%DA%A9%D8%B4%D9%81-%D9%85%DB%8C%D8%AF%D8%A7%D9%86%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%AF%DB%8C%DA%AF%D8%B1-%D8%AF%D8%B1-%D8%A7%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="استاندار خوزستان: احتمال کشف میدان‌های نفتی دیگر در استان"/>
    <meta property="og:description" content="استاندار خوزستان با اشاره به اعلام کشف میدان نفتی جدید در خوزستان از سوی رییس جمهوری، گفت: بررسی‌های دیگری هم انجام شده و احتمال کشف میدان‌های نفتی دیگر در این استان وجود دارد."/>
  </head>
  <body>
    <article>
      <h1>استاندار خوزستان: احتمال کشف میدان‌های نفتی دیگر در استان</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035553_133.jpg"/>
      </figure>
      <p>استاندار خوزستان با اشاره به اعلام کشف میدان نفتی جدید در خوزستان از سوی رییس جمهوری، گفت: بررسی‌های دیگری هم انجام شده و احتمال کشف میدان‌های نفتی دیگر در این استان وجود دارد.</p>
      <p>غلامرضا شریعتی روز یکشنبه در گفت‌ و گو با ایرنا بیان کرد: میدان نفتی کشف شده که امروز از سوی رییس جمهوری اعلام شد دارای ۵۳ میلیارد بشکه نفت است.</p>
      <p>وی ادامه داد: برآوردهای نخستین نشان می‌دهد که می‌توان حدود ۱۱ میلیون بشکه نفت از آن استخراج کرد که معادل ۲۰ درصد کل میدان‌های نفتی کشف شده در خوزستان است.</p>
      <p>او محدوده این میدان را از شهر بستان تا امیدیه بیان کرد و گفت: در صورتی که از فناوری پیشرفته استفاده شود، ظرفیت برداشت نفت از این میدان به ۲۵ تا ۳۰ درصد افزایش خواهد یافت.</p>
      <p>استاندار خوزستان با اشاره به اینکه مجموعه مدیریتی خوزستان از ماه‌ها پیش در جریان کشف این میدان نفتی قرار داشت، گفت: در آینده و بر اساس گزارش‌های کارشناسان این حوزه، نتایج مربوط به دیگر میدان‌های نفتی که در حال برنامه‌ریزی و کشف آنها هستیم را به اطلاع عموم خواهیم رساند.</p>
    </article>
  </body>
</html>