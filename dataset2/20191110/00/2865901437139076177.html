<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/furiozna-treca-cetvrtina-virtusa-dovoljna-za-pobedu-teodosic-i-markovic-solidni-nikolic-tragicar-video/342184"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Furiozna treća četvrtina Virtusa dovoljna za pobedu, Teodosić i Marković solidni, Nikolić tragičar (VIDEO)"/>
    <meta property="og:description" content="Ekipa iz Bolonje uspela da preokrene rezultat na svoju vodenicu u drugom poluvremenu"/>
  </head>
  <body>
    <article>
      <h1>Furiozna treća četvrtina Virtusa dovoljna za pobedu, Teodosić i Marković solidni, Nikolić tragičar (VIDEO)</h1>
      <h2>Ekipa iz Bolonje uspela da preokrene rezultat na svoju vodenicu u drugom poluvremenu</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Ume Virtus da odigra meč loše u Palakanestru, ali ne ume da izgubi. Bili su danas košarkaši <b>Aleksandra Đorđevića </b>na opasnim mukama protiv Treviza, u jednom trenutku su se čak gledali oči u oči sa produžetkom, ali su na kraju ipak slavili u regularnom delu meča - 84:79.</p>
      <p>Ključne poene Virtus je dao nakon ukradene lopte <b>Miloša Teodosića</b>, koji je uspeo da doda do <b>Vinsa Hantera</b>, koji je poentirao na nekih desetak sekundi pred poslednji zvuk sirene, odveo tim iz Bolonje na plus pet i tako rešio sve nedoumice.</p>
      <p>Srpski košarkaši su danas imali sasvim solidan učinak u ekipi Virtusa. Tako je <b>Miloš Teodosić </b>upisao 12 poena uz dva skoka i pet asistencija, dok je <b>Stefan Marković </b>zabeležio 10 poena uz osam skokova i šest asistencija. Ipak, najefikasniji u domaćoj ekipi bio je <b>Frank Gejns</b>, koji je došao do čak 20 poena. U gostujućem sastavu, istakao se <b>Logan </b>koji je meč završio sa 16 poena na svom kontu.</p>
      <p>Nakon sasvim izjednačene prve četvrtine i rezultatskog egala tokom većeg dela drugog kvartala, na odmor je ipak daleko raspoloženiji otišao Trevizo. Košarkaški gostujuće ekipe su u završnim minutima prvog poluvremena napravili seriju 10:1 i sa šest poena zalihe ušli u nastavak meča.</p>
      <p>Međutim, kako je krenula treća četvrtina, tako je ta prednost počela da se topi. Malo po malo, Virtus je preuzimao inicijativu na ovom susretu, a fantastičnom serijom u jednom trenutku otišao je na 11 poena prednosti. Delovalo je da je to put bez povratka za goste, ali...</p>
      <p>Trevizo se vratio. Gosti su u poslednjoj deonici uspeli u par navrata da dođu i do samo tri poena zaostatka. Toliko je iznosila razlika i na samo 45 sekundi pred kraj utakmice i činilo se da bi gostujuća ekipa mogla da dođe do produžetka.</p>
      <p>Imao je Trevizo napad, ali je <b>Aleksej Nikolić </b>postao tragičar izgubivši loptu koju je preoteo <b>Miloš Teodosić </b>i nakon već opisane akcije dodao Hanteru koji je stavio tačku na susret. Virtus tako ni nakon osam kola u Italiji ne zna za poraz i polako iza sebe ostavlja Brindizi, koji ima dve pobede manje.</p>
      <figure>
        <iframe data-src="https://twitter.com/Eurosport_IT/status/1193604850917003264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>LEGA A - 8. KOLO</b>
      </p>
      <p><b>Subota</b><br/>Pezaro - Trento 95:101 (nakon produžetka)<br/>/Barford 29 - Noks 23/</p>
      <p><b>Nedelja</b><br/>Breša - Vareze 91:74<br/>/Abas 19 - Majo 21/</p>
      <p>Kantu - Virtus Roma 74:76<br/>/Klark, Pečija 12 - Dajson 21/</p>
      <p>Trst - Brindizi 72:80<br/>/Džouns 15 - Bejnks 18/</p>
      <p>Virtus Bolonja - Trevizo 84:79<br/>/Gejns 20 - Logan 16/</p>
      <p>19.00: Kremona - Fortitudo Bolonja<br/>20.45: Venecija - Dinamo Sasari</p>
      <p><b>Ponedeljak</b><br/>20.30: Milano - Pistoja</p>
      <figure>
        <img src="https://mozzartsport.com/upload/CKEditor/10.11.2019./a1a1pistojaa1.PNG"/>
      </figure>
      <p>
        <b>Foto: </b>
        <i>Shutterstock</i>
      </p>
    </article>
  </body>
</html>