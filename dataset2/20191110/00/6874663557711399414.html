<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773399,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="שוק המובייל, תמונת מצב: וואווי וסמסונג מתחזקות, אפל ושיאומי נחלשות"/>
    <meta property="og:description" content="דו&quot;ח משלוחי הסמארטפונים הרבעוני של חברת IDC מראה צמיחה של 0.8% בהשוואה לתקופה המקבילה אשתקד - לאחר תקופה ארוכה של קיפאון; וואווי ממשיכה לצמוח כאילו אין עליה חרם אמריקאי, ושיאומי לא מצליחה להדביק אותה"/>
  </head>
  <body>
    <article>
      <h1>שוק המובייל, תמונת מצב: וואווי וסמסונג מתחזקות, אפל ושיאומי נחלשות</h1>
      <h2>דו"ח משלוחי הסמארטפונים הרבעוני של חברת IDC מראה צמיחה של 0.8% בהשוואה לתקופה המקבילה אשתקד - לאחר תקופה ארוכה של קיפאון; וואווי ממשיכה לצמוח כאילו אין עליה חרם אמריקאי, ושיאומי לא מצליחה להדביק אותה</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">רפאל קאהאן</a></address>
      <p>חברת המחקר IDC פרסמה שלשום את דו''ח משלוחי הסמארטפונים הרבעוני שלה, שמראה התאוששות קלה בשוק המובייל. היקף משלוחי הסמארטפונים גדל בכ-0.8% ברבעון השלישי, לאחר תקופה ארוכה שבה הראה עמידה במקום ואף ירידה קלה ברבעון האחרון של 2018.</p>
      <p>המותגים החזקים ממשיכים להיות סמסונג ו-וואווי, אפל ממשיכה להחזיק במקום השלישי ושיאומי ברביעי. OPPO גם היא לא זזה מהמקום החמישי. בסך הכל זה נראה כמצב מוקפא, אך נתוני המשלוחים בחלוקה ליצרניות מציגים שינויים מהותיים. סמסונג הצליחה להגדיל את היקפי המשלוחים בכ-8.3% ביחס לרבעון המקביל אשתקד לכ-78.2 מיליון מכשירים. נתח השוק שלה הוא כ-21.8% לעומת 20.3% בשנה שעברה.</p>
      <figure>
        <img src="https://images1.calcalist.co.il/PicServer3/2019/08/20/928518/7L.jpg"/>
        <figcaption>נוט 10 פרו של סמסונג <br/>צילום: ניצן סדן</figcaption>
      </figure>
      <p>וואווי היא המפתיעה הגדולה: למרות הסתבכותה במלחמת הסחר בין ארה"ב לסין והחרם שהושת עליה בקיץ, הגדילה את המשלוחים שלה בכ-28% לעומת הרבעון המקביל בשנה שעברה. בסה''כ שיגרה החברה כ-66 מיליון מכשירים - לעומת 52 מיליון בשנה שעברה. נתח השוק שלה עומד כיום על כ-18.6% מהשוק לעומת 14.6% ברבעון השלישי 2018. זו תוצאה מעולה שמעלה תהיות בנוגע ליעילות החרם על עסקיה של החברה.</p>
      <figure>
        <img src="https://images1.calcalist.co.il/PicServer3/2019/09/19/936515/MP2L.jpg"/>
        <figcaption>מייט 30 פרו של וואווי <br/>צילום: רפאל קאהאן</figcaption>
      </figure>
      <p>אפל, שבמקום השלישי בטבלה, הציגה ביצועים מעורבים. היא שילחה פחות מכשירים לעומת הרבעון המקביל 2018, 46.6 מיליון לעומת 46.9 מיליון אשתקד. גם נתח השוק שלה הצטמצם בכ-0.2%. היא מסיימת עם ירידה של כ-0.6% בגידול השנתי. אבל ביחס לרבעון השני המספרים האלה מהווים שיפור ניכר, נתח השוק שלה ברבעון הקודם עמד על כ-10%, כ-3% פחות מהרבעון הנוכחי. זו כנראה עדות חזקה להצלחה לה זוכה האייפון 11 לדגמיו בשווקים - גם אם היא לא מפרטת בדיוק את היקפי המכירות.</p>
      <figure>
        <img src="https://images1.calcalist.co.il/PicServer3/2019/09/10/933817/3_l.jpg"/>
        <figcaption>אייפון 11 של אפל <br/>צילום: Apple</figcaption>
      </figure>
      <p>שיאומי דווקא לא הצליחה למנף את החרם על וואווי כדי להגדיל את מכירותיה בעולם. מכשיר הדגל האחרון שלה, Mi9, כבר מתחיל להיראות ישן יחסית והוא צריך להתמודד עם שלל מכשירים זולים לא פחות משלה שמציעים תמורה טובה למחיר. בעיקר בסדרות המוזלות של וואווי (הונור) או ZTE (נוביה) שפופולריות מאוד במזרח ומערב אירופה.</p>
      <p>נתח השוק שלה הצטמק השנה לכ-9.1% לעומת 9.5% בתקופה המקבילה בשנה הקודמת. עם זאת היא הציגה וצפויה להציג מספר מכשירים מעניינים הרבעון, כגון דגם <a href="https://www.calcalist.co.il/internet/articles/0,7340,L-3773199,00.html">ה-CC9 פרו המסקרן</a> שכבר נחשף והמי נוט 10 פרו, שניהם מיועדים לשוק הביניים והרדמי 8 המוזל שהושק כבר בספטמבר.</p>
      <figure>
        <img src="https://images1.calcalist.co.il/PicServer3/2019/11/06/945606/xm1L.jpg"/>
        <figcaption>ה-CC9 של שיאומי <br/>צילום: Xiaomi</figcaption>
      </figure>
      <p>מכשיר הפרימיום היחיד כרגע הוא המי מיקס אלפא עם מסך שעוטף אותו מכל צדדיו, תצורה שנראית מיוחדת מאוד, אך שעשויה להרתיע לקוחות רבים.</p>
      <p>משלוחי המכשירים כולם הגיעו לכ-358.3 מיליון יחידות לעומת 355.6 מיליון מכשירים בתקופה המקבילה אשתקד. תקופת החגים הקרובה של נובמבר-דצמבר נחשבת באופן מסורתי כהזדמנות טובה עבור הגדלת המכירות. קשה לומר אם אלה יצמחו באופן ניכר אך אם המגמה תישמר, היצרניות ירוו נחת ברבעון הבא.</p>
    </article>
  </body>
</html>