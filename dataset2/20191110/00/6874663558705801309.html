<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773422,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="פרש מרקט דוחה את המועד האחרון להשלמת העסקה עם נחום ביתן"/>
    <meta property="og:description" content="חודש וחצי אחרי שחתמו על הסכם לרכישת 7 חנויות מגה מידי ביתן בתמורה ל-110 מיליון שקל ונוכח מחלוקות בנוגע לאחת החנויות, מאריכה פרש מרקט את פרק הזמן שנקבע להשלמת העסקה"/>
  </head>
  <body>
    <article>
      <h1>פרש מרקט דוחה את המועד האחרון להשלמת העסקה עם נחום ביתן</h1>
      <h2>חודש וחצי אחרי שחתמו על הסכם לרכישת 7 חנויות מגה מידי ביתן בתמורה ל-110 מיליון שקל ונוכח מחלוקות בנוגע לאחת החנויות, מאריכה פרש מרקט את פרק הזמן שנקבע להשלמת העסקה</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">נורית קדוש</a></address>
      <p>חודש וחצי אחרי שחתמו על הסכם לרכישת 7 חנויות מגה מידי נחום ביתן בתמורה ל-110 מיליון שקל ונוכח מחלוקות בנוגע לאחת החנויות, מאריכה פרש מרקט את פרק הזמן שנקבע להשלמת העסקה.</p>
      <p>ברקע הדברים, סירובם של האחים יוסי ושלומי אמיר, בעלי השליטה בפרש מרקט לקדם את העסקה שבמתכונתה המקורית כוללת סניף מגה בעיר ברחוב כורזין בגבעתיים. זאת, כיוון שגילו לאחר החתימה על ההסכם כי מחצית ממכירות הסניף ישארו בידי ביתן, כיוון שמדובר במכירות און ליין שמשוייכות לביתן ולא מתקיימות ברצפת המכירה.</p>
      <figure>
        <img src="https://images1.calcalist.co.il/PicServer3/2019/07/17/921618/CAL097456_l.jpg"/>
        <figcaption>מימין שלומי ויוסי אמיר בעלי פרשמרקט <br/>צילום: מורג ביטן</figcaption>
      </figure>
      <p>ביתן הציע לאחים אמיר לבחור חנות אחרת במקום אותה חנות, אך סירב לבקשתם לקבל חנות מסויימת בצפון הישן תל אביב. על רקע זה דנים הצדדים בחלופות השונות ובינהן צמצום ההסכם ל-6 חנויות והפחתת התמורה בהתאם או הסכמות ביחס לחנות חלופית. מאז נחתמה העסקה עם האחים אמיר, חתם ביתן על הסכם עם רשת ויקטורי בשליטת משפחת רביד ובניהולו של אייל רביד, למכירת 5 חנויות תמורת 63 מיליון שקל. על רקע הפער במחיר הממוצע לחנות שישלם רביד לזה לו התחייבו האחים אמיר, וכן נוכח הלחץ הפיננסי בו שרוי ביתן, צפויים השניים לנסות לשפר עמדות ולהפחית את התמורה.</p>
      <p>בהתאם להוראות ההסכם, הוארכה התקופה להשלמת ההסכם עם ביתן לתקופה נוספת של 30 ימים, כאשר לכל אחד מהצדדים להסכם נותרה זכות להאריך את המועד האחרון להשלמת העסקה בתקופות נוספות של עד 90 ימים.</p>
    </article>
  </body>
</html>