<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697732/%D8%A7%D8%AE%D8%AA%D8%B5%D8%A7%D8%B5-100-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%D8%A7%D9%86%D8%B3%D8%AF%D8%A7%D8%AF-%D9%85%D8%B1%D8%B2%D9%87%D8%A7%DB%8C-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="اختصاص 100 میلیون دلار برای انسداد مرزهای سیستان و بلوچستان"/>
    <meta property="og:description" content="استاندار سیستان و بلوچستان گفت: مبلغ ۱۰۰ میلیون دلار با موافقت رهبر معظم انقلاب از محل صندوق ذخیره ارزی برای انسداد مرزها در جنوب شرق کشور اختصاص یافته است."/>
  </head>
  <body>
    <article>
      <h1>اختصاص 100 میلیون دلار برای انسداد مرزهای سیستان و بلوچستان</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035552_193.jpg"/>
      </figure>
      <p>استاندار سیستان و بلوچستان گفت: مبلغ ۱۰۰ میلیون دلار با موافقت رهبر معظم انقلاب از محل صندوق ذخیره ارزی برای انسداد مرزها در جنوب شرق کشور اختصاص یافته است.</p>
      <p>به گزارش تسنیم، احمدعلی موهبتی بعد از ظهر امروز در حاشیه بازدید از نمایشگاه کشفیات مواد مخدر استان سیستان و بلوچستان در جمع خبرنگاران اظهار داشت: مبلغ 100 میلیون دلار با موافقت رهبر معظم انقلاب از محل صندوق ذخیره ارزی برای انسداد مرزها در جنوب شرق کشور اختصاص یافته است.</p>
      <p>استاندار سیستان و بلوچستان با تاکید بر اینکه این اقدام موثر سرعت انسداد مرزهای استان را افزایش می‌دهد، افزود: تاکنون در راستای مقابله با پدیده شوم قاچاق در این استان اقدامات متعددی به روش‌های مختلف از جمله فنس‌کشی و تجهیز سیستم‌های اپتیکی و مخابراتی و افزایش امکانات لجستیکی انجام شده است.</p>
      <p>وی خاطرنشان کرد: ایران به صورت یک جانبه نمی‌تواند به طور کامل موضوع انسداد مرزی را انجام دهد اما در این زمینه توافقاتی با پاکستان انجام شده که این کشور نیز انسداد مرز را آغاز کرده و با ایجاد موانع سیم خاردار و فنس‌کشی حدود 50 کیلومتر از مرز را مسدود کرده که اگر این روند ادامه داشته باشد بسیار امیدوار کننده خواهد بود.</p>
      <p>موهبتی ادامه داد: مسدود کردن مرز به معنای ممانعت از ارتزاق مرزنشینان نیست بلکه گذرگاه‌های مرزی، پایانه‌ها و مسیرهای قانونی همچنان برای معیشت مرزنشینان باز خواهد ماند.</p>
    </article>
  </body>
</html>