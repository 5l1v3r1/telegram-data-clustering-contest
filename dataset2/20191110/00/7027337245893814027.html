<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697704/%D8%AA%D8%B0%DA%A9%D8%B1%D8%A7%D8%AA-%D9%86%D9%85%D8%A7%DB%8C%D9%86%D8%AF%D9%87-%D9%85%D8%B1%DB%8C%D9%88%D8%A7%D9%86-%D8%A8%D9%87-%D9%88%D8%B2%DB%8C%D8%B1-%DA%A9%D8%B4%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="تذکرات نماینده مریوان به وزیر کشور"/>
    <meta property="og:description" content="نماینده مردم مریوان در مجلس شورای اسلامی طی تذکراتی به وزیر کشور انتقاداتی را نسبت به عملکرد او مطرح کرد."/>
  </head>
  <body>
    <article>
      <h1>تذکرات نماینده مریوان به وزیر کشور</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035516_723.jpg"/>
      </figure>
      <p>نماینده مردم مریوان در مجلس شورای اسلامی طی تذکراتی به وزیر کشور انتقاداتی را نسبت به عملکرد او مطرح کرد.</p>
      <p>به گزارش ایسنا، منصور مرادی در جلسه علنی نوبت عصر امروز (یکشنبه) مجلس شورای اسلامی ضمن تبریک هفته وحدت و تسلیت به مردم زلزله زده آذربایجان شرقی، اظهار کرد: ما نمایندگان مناطق کمتر برخوردار متاسفانه همیشه باید دنبال موقعیت برای اعتراض و تذکر به مسئولان ارشد کشوری بگردیم که چرا محرومیت مناطق ما آنقدر حجیم است که با اقدامات چندساله به پایان نمی‌رسد به خصوص اینکه این اقدامات به صورت قطره چکانی صورت گیرد.</p>
      <p>این نماینده مجلس گفت: کم کاری برخی مسئولین آنقدر زیاد است که من تذکراتم را به مسئولین کشوری می‌دهم ولی انتظار دارم که آنها هم به مسئولین تذکرات لازم را بدهند چون آنها در خیلی موارد خود مانع توسعه استان کردستان هستند.</p>
      <p>وی در تذکری خطاب به وزیر کشور گفت: سفرتان به استان کردستان تشریفاتی است و آغازی دیگر برای برگزاری جلسات تکراری و بدون خروجی است. دلیل بی توجهی‌هایتان نسبت به باز نبودن مرزها و عدم توجه به تامین معیشت مردم این مناطق چیست.</p>
      <p>نماینده مردم مریوان افزود: دولتمردانتان در استان کردستان فرمانداری 5 شهرستان را صرفا به خاطر مسایل جناحی و عدم توجه به شایسته سالاری و مردمداری بلاتکلیف گذاشته‌اند و شما فقط نظاره‌گر هستید. تدبیر و امیدتان این بود.  </p>
      <p>وی گفت: جناب وزیر نمی‌خواهید برای مردم استان کردستان توضیح دهید که دلیل عدم همراهی حتی یک نفر از نمایندگان استان کردستان از 6 نماینده در سفر اخیر جنابعالی به کردستان چه بوده است حداقل این موضوع را از آقای استاندار بپرسید.</p>
      <p>این نماینده مجلس همچنین خطاب به وزیر نیرو گفت: دلیل عدم توجه‌تان به وضعیت سدهای کردستان و حاشیه سدها چیست. خبر دارید که جاده اطراف سدها به خاطر کم کاری و بی مسئولیتی نسبت به استان کردستان گاها روزانه قربانی می‌گیرند. خبر دارید که روستاهای اطراف سدها روزانه یک ساعت از آب شرب بهره مند هستند. در این زمینه پاسخگو باشید.</p>
    </article>
  </body>
</html>