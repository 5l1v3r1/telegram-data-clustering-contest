<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697685/%D9%85%D8%B4%DA%A9%D9%84%DB%8C-%D8%A8%D8%B1%D8%A7%DB%8C-%D8%AA%D8%A7%D9%85%DB%8C%D9%86-%D8%AF%D8%A7%D8%B1%D9%88-%D8%AF%D8%B1-%D8%AC%D9%85%D8%B9%DB%8C%D8%AA-%D9%87%D9%84%D8%A7%D9%84-%D8%A7%D8%AD%D9%85%D8%B1-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="مشکلی برای تامین دارو در جمعیت هلال احمر وجود ندارد"/>
    <meta property="og:description" content="تحریم جمعیت هلال احمر جنایت بزرگی در حق انسانیت است اما با توجه به توان داخلی برای تولید دارو هم اکنون مشکلی در تامین داروی مورد نیاز عامه مردم نداریم."/>
  </head>
  <body>
    <article>
      <h1>مشکلی برای تامین دارو در جمعیت هلال احمر وجود ندارد</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>تحریم جمعیت هلال احمر جنایت بزرگی در حق انسانیت است اما با توجه به توان داخلی برای تولید دارو هم اکنون مشکلی در تامین داروی مورد نیاز عامه مردم نداریم.</b>
      </p>
      <p>نماینده ولی فقیه در جمعیت هلال احمر گفت: مشکلی برای تامین دارو در این جمعیت وجود ندارد و قادر به تامین داروهای مورد نیاز هستیم.</p>
      <p>به گزارش ایرنا، حجت الاسلام عبدالحسین معزی روز یکشنبه در حاشیه دهمین گردهمایی مسئولان دفاتر نمایندگی ولی فقیه در هلال احمر کشور در مشهد طی گفت و گو با خبرنگاران افزود: گاهی به تامین داروهای تک نسخه‌ای نیاز پیدا می‌کنیم که راه تامین آن را پیدا کرده‌ایم.</p>
      <p>وی با بیان اینکه جمعیت هلال احمر سازمان امدادی و دارای وظیفه خدمت به انسانهاست اظهار داشت: تحریم جمعیت هلال احمر جنایت بزرگی در حق انسانیت است اما با توجه به توان داخلی برای تولید دارو هم اکنون مشکلی در تامین داروی مورد نیاز عامه مردم نداریم.</p>
      <p>وی در باره ساماندهی کمک‌های مردمی به سیلزدگان کشور نیز گفت: کمک‌های مردمی جمع آوری شده در جریان سیل امسال در مجموع ۲ هزار و ۴۰۰ میلیارد ریال است که در این راستا ۱۰ هزار نفر از سیلزدگان اقلام سه گانه یخچال، گاز و تلویزیون را دریافت کرده‌اند.</p>
      <p>حجت الاسلام معزی افزود: بقیه این مبلغ نیز در هماهنگی و همکاری با بنیاد مسکن انقلاب اسلامی قرار شد برای تعمیر و ساخت مسکن خسارت دیدگان سیل هزینه شود که در این زمینه هیچ مشکلی وجود ندارد.</p>
      <p>وی اظهار داشت: برای کمک به سیلزدگان برنامه طراحی شده در جمعیت هلال احمر شامل اسکان اضطراری ظرف ۷۲ ساعت اولیه وقوع حادثه، در اختیار قرار دادن ۱۸ قلم کالا و همچنین ارائه کمک‌های لازم از جمله مواد غذایی، پوشاک و امثال آن برای یک ماه پس از حادثه است.</p>
      <p>وی گفت: مسئولیت پذیری افراد در برابر همنوعان امر تربیتی است و باید به افراد آموزش داده شود و در این راستا در سازمان جوانان هلال احمر، افزایش حس مسئولیت پذیری جوانان یکی از مهمترین محورهای کاری محسوب می‌شود.</p>
      <p>حجت الاسلام معزی افزود: مفاهیم مورد نظر در حوزه مسئولیت‌ پذیری باید در مراکز تربیتی و مجامع دینی تعلیم داده شود ضمن اینکه در حال حاضر مردم ایران مردم خیر، نیکوکار و نوع دوست هستند.</p>
      <p>دهمین گردهمایی مسئولان دفاتر نمایندگی ولی فقیه در هلال احمر کشور مدت ۲ روز در مشهد ادامه دارد.</p>
    </article>
  </body>
</html>