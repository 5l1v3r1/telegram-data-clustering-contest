<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697682/%D8%B9%D8%A7%D9%85%D9%84-%DB%B9%DB%B0-%D8%AF%D8%B1%D8%B5%D8%AF-%D8%A8%DB%8C%D9%85%D8%A7%D8%B1%DB%8C%E2%80%8C%D9%87%D8%A7-%DA%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="عامل ۹۰ درصد بیماری‌ها چیست؟"/>
    <meta property="og:description" content="از جمله موضوعات علمی که قرار است در سمینار مطرح شود، بیماری‌های قلبی و گوارشی با زمینه ژنتیکی است که این بیماری‌ها نوعی بیماری کمپلکس محسوب می‌شوند و عوامل مختلفی از جمله ژنتیک در بروز آن تاثیرگذار است."/>
  </head>
  <body>
    <article>
      <h1>عامل ۹۰ درصد بیماری‌ها چیست؟</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>از جمله موضوعات علمی که قرار است در سمینار مطرح شود، بیماری‌های قلبی و گوارشی با زمینه ژنتیکی است که این بیماری‌ها نوعی بیماری کمپلکس محسوب می‌شوند و عوامل مختلفی از جمله ژنتیک در بروز آن تاثیرگذار است.</b>
      </p>
      <p>دبیر علمی هشتمین سمینار کشوری مشاوره ژنتیک و نقش آن در پیشگیری از معلولیت‌ها گفت: بیش از ۹۰ درصد بیماری‌ها با ژنتیک مرتبط است.</p>
      <p>به گزارش فارس، شهلا فرشیدی دبیر علمی هشتمین سمینار کشوری مشاوره ژنتیک و نقش آن در پیشگیری از معلولیت‌ها، اظهار داشت: این سمینار با حضور اساتید و صاحبنظران برجسته نیمه آذر سال‌جاری در سالن همایش‌های دانشگاه الزهرا برگزار می‌شود و جدیدترین دستاوردهای علمی و تازه های ژنتیک در این همایش ارائه خواهد شد.</p>
      <p>وی افزود: از جمله موضوعات علمی که قرار است در سمینار مطرح شود، بیماری‌های قلبی و گوارشی با زمینه ژنتیکی است که این بیماری‌ها نوعی بیماری کمپلکس محسوب می‌شوند و عوامل مختلفی از جمله ژنتیک در بروز آن تاثیرگذار است.</p>
      <p>دبیر علمی هشتمین سمینار کشوری مشاوره ژنتیک و نقش آن در پیشگیری از معلولیت‌ها ادامه داد: این سمینار به همت سازمان بهزیستی کشور و همکاری دانشگاه الزهرا تهران برگزار می‌شود و مباحث مختلفی در زمینه ژنتیک و پیشگیری از معلولیت برای شرکت کنندگان ارائه خواهد شد.</p>
      <p>فرشیدی با اشاره به اینکه بر اساس برخی از تحقیقات و مطالعات انجام شده در جهان مشخص شده که بیش از ۹۰ درصد بیماری‌ها با ژنتیک مرتبط بوده و برخی از بیماری‌ها ۱۰۰ درصد تأثیرگذار از ژنتیک است، خاطرنشان کرد: حتی در بیماری‌هایی مانند سل که نوعی بیماری عفونی محسوب می‌شود در دو نفر با شرایط محیطی یکسان می‌تواند بروز متفاوتی داشته باشد و یکی از این افراد به دلیل استعداد ژنتیکی مستعد ابتلا به سل باشد.</p>
      <p>وی عنوان کرد: همچنین افرادی که در خانواده خود سابقه ابتلا به برخی بیماری‌ها را داشته باشند نسبت به افراد معمولی سه تا پنج درصد بیشتر در معرض ابتلا هستند.</p>
      <p>دبیر علمی هشتمین سمینار کشوری مشاوره ژنتیک و نقش آن در پیشگیری از معلولیت‌ها با اشاره به اینکه پیشگیری از بیماری‌ها با زمینه ژنتیکی از طریق دارو و جراحی امکان پذیرنیست، گفت: اساس پیش‌گیری مشاوره است و از این طریق مشخص می‌شود آیا فرد مستعد ابتلا به بیماری مربوطه است یا خیر و اگر لازم باشد پزشک آزمایشاتی را توصیه و در صورت صلاحدید با راهکارهای خاصی پیشگیری از بیماری انجام می‌گیرد.</p>
      <p>هشتمین سمینار کشوری مشاوره ژنتیک و نقش آن در پیشگیری از معلولیت ها ۱۳ و ۱۴ آذر ماه در مرکز همایش‌های بین‌المللی دانشگاه الزهرا برگزار می‌شود.</p>
    </article>
  </body>
</html>