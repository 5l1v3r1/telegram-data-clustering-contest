<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697735/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D9%81%D8%AA%D8%A7-%D8%AC%D9%88%D8%A7%D9%86%D8%A7%D9%86-%D9%81%D8%B1%DB%8C%D8%A8-%D8%B4%D8%A8%DA%A9%D9%87%E2%80%8C%D9%87%D8%A7%DB%8C-%D9%87%D9%85%D8%B3%D8%B1-%D9%88-%D8%AF%D9%88%D8%B3%D8%AA%E2%80%8C%DB%8C%D8%A7%D8%A8%DB%8C-%D8%B1%D8%A7-%D9%86%D8%AE%D9%88%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="هشدار پلیس فتا: جوانان فریب شبکه‌های همسر و دوست‌یابی را نخورند"/>
    <meta property="og:description" content="رئیس پلیس فتای غرب گیلان گفت: شبکه‌های همسر و دوست‌یابی، برای قشر جوان دام می‌گسترانند و جوانان، فریب آنها را نخورند."/>
  </head>
  <body>
    <article>
      <h1>هشدار پلیس فتا: جوانان فریب شبکه‌های همسر و دوست‌یابی را نخورند</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035555_206.jpg"/>
      </figure>
      <p>رئیس پلیس فتای غرب گیلان گفت: شبکه‌های همسر و دوست‌یابی، برای قشر جوان دام می‌گسترانند و جوانان، فریب آنها را نخورند.</p>
      <p>به گزارش ایرنا؛ ستوانیکم هادی زارعی روز یکشنبه در همایش آسیب های فضای مجازی در کانون فرهنگی امام (ره) آستارا افزود: هرزه نگاری در فضای مجازی، جوانان را دچار آسیب کرده است و جوانان بر اساس آمار روزانه، به صورت میانگین ۹ ساعت در فضای مجازی حضور دارند.</p>
      <p>وی اظهار کرد: مردم نباید به راحتی اخبار فضای مجازی را باور کنند و برخی سایت های کلاهبردار به سرقت اطلاعات اشخاص اقدام می کنند و برای پیشگیری از این نوع تهدیدات، نباید مشخصات کارت بانکی در اختیار افراد دیگر قرار گیرد.</p>
      <p>زارعی افزود: راه اندازی کنندگان و همراهی کنندگان سایت های کلاهبرداری مرتکب جرم می شوند و واریز پول به اینگونه سایت ها نیز جرم است و از پایگاه نرم‌افزارهای خارجی ناامن استفاده نکنید.</p>
      <p>رئیس پلیس فتای غرب گیلان گفت: شبکه های مجازی با داشتن قابلیت هک، مشکلات بسیاری برای افراد ایجاد می کنند و در روزهای گذشته، یک نفر به اتهام هک یکهزار و ۵۳۷ کارت بانکی در گیلان دستگیر و به دادگاه معرفی شد.</p>
      <p>وی ادامه داد: جنگ نرم از توطئه های دشمنان است و آنها با سوء استفاده از ضعف فرهنگی کشور در فضای مجازی، به فریب جوانان اقدام می کنند و بهترین راه مقابله با آنها روشنگری جوانان است.</p>
    </article>
  </body>
</html>