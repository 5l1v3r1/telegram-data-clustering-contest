<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697655/%D8%A8%DB%8C%E2%80%8C%D9%BE%D8%B1%D9%88%D8%A7%DB%8C%DB%8C-%D8%B1%D9%88%D8%AD%D8%A7%D9%86%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%B1%D9%88%D8%B2%D9%87%D8%A7%DB%8C-%D8%A7%D9%86%D8%AA%D8%AE%D8%A7%D8%A8"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="بی‌پروایی روحانی؛ بازگشت به روزهای انتخاب؟"/>
    <meta property="og:description" content="روحانی که در یزد سخنرانی کرد، شبیه‌ترین روحانی این سال‌ها به روحانی جریان انتخابات سال 96 بود."/>
  </head>
  <body>
    <article>
      <h1>بی‌پروایی روحانی؛ بازگشت به روزهای انتخاب؟</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>
        <b>روحانی که در یزد سخنرانی کرد، شبیه‌ترین روحانی این سال‌ها به روحانی جریان انتخابات سال 96 بود.</b>
      </p>
      <p>عصرایران؛ مصطفی داننده- <a href="https://www.asriran.com/fa/news/697628/%D8%B1%D9%88%D8%AD%D8%A7%D9%86%DB%8C-%D8%A8%D8%A7-%D8%A8%D8%B1%D8%AF%D9%86-%DA%86%D9%86%D8%AF-%D9%86%D9%81%D8%B1-%D8%A8%D9%87-%D8%AF%D8%A7%D8%AF%DA%AF%D8%A7%D9%87-%D9%88-%D8%B3%D8%B1-%D9%88-%D8%B5%D8%AF%D8%A7-%DA%A9%D8%B1%D8%AF%D9%86-%D8%B3%D8%B1-%D9%85%D8%B1%D8%AF%D9%85-%DA%A9%D9%84%D8%A7%D9%87-%D9%86%D9%85%DB%8C%E2%80%8C%D8%B1%D9%88%D8%AF-%D9%82%D9%88%D9%87-%D9%82%D8%B6%D8%A7%DB%8C%DB%8C%D9%87-%D8%AF%D8%B1%D8%A8%D8%A7%D8%B1%D9%87-%D9%81%D8%B3%D8%A7%D8%AF-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%AA%D9%88%D8%B6%DB%8C%D8%AD-%D8%AF%D9%87%D8%AF"><b>رییس جمهور روحانی</b></a> گفته است از این به بعد شهر به شهر در مورد فسادها و رقم آن با مردم سخن می‌گوید. او در جمع مردم یزد گفت: «وزیر نفت را مسئول می‌کنم که پرونده ۷۰۰ میلیون دلار پول نفت را برای مردم توضیح دهد و رئیس بانک مرکزی را مسئول می‌کنم که در باره پرونده دو میلیارد دلاری برای مردم توضیح دهد. دستگاه‌های نظارتی را مسئول می‌کنم تا درباره پرونده ۹۴۷ میلیون دلاری به مردم توضیح دهند.»</p>
      <p>این رفتار حسن روحانی را می‌شود به رفتار مربیان فوتبالی تشبیه کرد که بهترین دفاع را حمله می‌دانند. در تمام این سال‌ها، استراتژی حسن روحانی در دفاع در زمین خود بود و سعی می‌کرد از سیستم دفاع اتوبوسی استفاده کند اما حالا، رفتار خود را تغییر داده است و می‌خواهد به صورت مستقیم با مردم حرف بزند.</p>
      <figure>
        <img src="https://cdn.asriran.com/files/fa/news/1398/8/19/1035435_121.jpg"/>
      </figure>
      <p>به نظر می‌رسد فشارهای فراوان جریان‌های مختلف به روحانی و وضعیت اقتصادی ناشی از تحریم ها و احساس ناسپاسی در برخی تریبون ها، زمینه ساز فعال شدن آتش فشان درونی روحانی در قبال مخالفان شده است.</p>
      <p>رفتار سیاسی روحانی در قبال مخالفانش که 6 سال است در طبل مخالفت با او می‌کوبند، دیالوگ معروف فیلم آژانس شیشه‌ای را به یاد آدمی می‌آورد که  رضا کیانیان ( سلحشور) خطاب به پرویز پرستویی (حاج کاظم) : « یه دهه حرف زدی ساکت بودیم، کر کری خوندی ساکت بودیم، گرفتی ساکت بودیم، پس دادی ساکت بودیم،حالا اجازه بده ما حرف بزنیم، خانوما آقایون دوست دارین یکی از این کشورها دوباره به ما حمله کنه؟ دوست دارید جنگ بشه؟ ثبات، دهه ما دهه ثباته، امنیت، این کشور کی باید روی امنیت رو ببینه؟ کی باید روی ثبات رو ببینه؟»</p>
      <p>به نظر می‌رسد رییس جمهور روحانی به این نتیجه رسیده است، در برابر کسانی که دولت را متهم به فساد و کم کاری می‌کنند بایستد و با مردم در مورد آنها سخن بگوید. چون این مخالفان از رسانه‌های مختلف به ویژه تلویزیون برای حرف زدن و بیان نظرات خود استفاده می‌کنند.</p>
      <p>روحانی به تنهایی به صحنه آمده است چون تیم رسانه‌ای او نتوانسته است در برابر مسائل مطرح شده واکنش به موقع نشان دهد و معمولا در حالت انفعال قرار دارد. این انفعال به روحانی هم رسیده بود حتی رییس جمهور نشست خبری با اهالی رسانه هم نداشت چه برسد به حرف زدن با مردم.</p>
      <p>اگر رفتار روحانی ادامه پیدا می‌کرد قطعا همه مردم در پایان دوران دولت دوازدهم، انگشت اتهام را به سمت روحانی می‌گرفتند و او را مقصر تمام مشکلات کشور می‌دانستند. روحانی و تیم او باید اول در عملکرد خود دفاع کنند و دوم به رایی که مردم در دو انتخابات 92 و 96 به او تیمش داده‌اند پایبند باشد و از آنها حراست کند.</p>
      <p>روحانی که در یزد سخنرانی کرد، شبیه‌ترین روحانی این سال‌ها به روحانی جریان انتخابات سال 96 بود. رییس جمهوری که در برابر همه هجمه‌ها ایستاد و به مردم گفت به واسطه رای آن‌ها می‌تواند کارهای بزرگ انجام دهد.</p>
      <p>تا 1400 راهی نمانده است و اگر روحانی می‌خواهد گفتمان دولت یازدهم و دوازدهم ادامه پیدا کند باید کمی بی‌پروا باشد درست مثل روزهای انتخاب.</p>
    </article>
  </body>
</html>