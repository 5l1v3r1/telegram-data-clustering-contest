<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/svajcarski-sat-se-pokvario-tim-pocistio-federera-u-londonu/342204"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Švajcarski sat se pokvario, Tim počistio Federera u Londonu"/>
    <meta property="og:description" content="Austrijski teniser oba seta dobio rezultatom 7:5"/>
  </head>
  <body>
    <article>
      <h1>Švajcarski sat se pokvario, Tim počistio Federera u Londonu</h1>
      <h2>Austrijski teniser oba seta dobio rezultatom 7:5</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Izgleda da je konačno vreme da neki novi teniseri stupe na scenu. Ranije tokom sezone imali smo priliku da gledamo proboj sjajnog <b>Danila Medvedeva</b>, neke odlične partije <b>Stefanosa Cicipasa</b>, a večeras je do velikog skalpa uspeo da dođe <b>Dominik Tim</b>. Mladi Austrijanac uspeo je da savlada legendarnog <b>Rodžera Federera </b>na otvaranju turnira u Londonu u dva seta - 2:0 (7:5, 7:5).</p>
      <p>Odmah na početku meča videlo se da legendarni Švajcarac neće imati nimalo lako veče protiv <b>Dominika Tima</b>. Susret nije ni počeo, a Austrijanac je došao do brejka već u prvom gemu. Uspeo je, doduše, da ga ispusti samo koji gem kasnije, ali je ponovo zablistao kada je to bilo najvažnije, u završnici. Pri rezultatu 5:5 na <b>Rodžerov </b>servis, <b>Tim </b>je uspeo da uzme brejk, iako je imao samo jednu brejk loptu i tako baci Švajcarca u „rupu“.</p>
      <p>Drugi set bio je neizvestan od samog početka. Servirali su i jedan i drugi gotovo perfektno, pa brejk lopti gotovo da nije ni bilo u najavi (<i>izuzev jedne koju je <b>Rodžer </b>imao na servis <b>Tima </b>u četvrtom gemu</i>), a onda kao da je usledila repriza prvog seta. Igrao se 11. gem, na servisu je ponovo bio <b>Rodžer Federer</b>, a <b>Dominik Tim </b>je došao do 0:40 i iskoristio je već prvu priliku za brejk.</p>
      <p><b>Federer </b>u narednom gemu nije hteo baš tako lako da se da, odbranio je prvu meč loptu i imao je dve prilike da drugi set odvede u taj-brejk. Međutim, <b>Dominik Tim </b>je sakupio dovoljno iskustva tokom prethodnih nekoliko godina na ATP turu da taj napad odbije i zasluženo slavi u ovom meču.</p>
      <p>Švajcarac je tako sebe doveo u izuzetno komplikovanu situaciju pred nastavak takmičenja, pošto će sada morati da slavi protiv <b>Novaka Đokovića </b>i <b>Matea Beretinija </b>kako bi zadržao šanse za prolazak u drugu fazu nadmetanja u Londonu. Deluje da će to biti veoma teška misija za legendarnog tenisera.</p>
      <p>
        <b>Foto: </b>
        <i>Reuters</i>
      </p>
    </article>
  </body>
</html>