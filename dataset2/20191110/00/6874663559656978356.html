<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773354,00.html?ref=ynet"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="יאיר נתניהו: &quot;חפץ מנסה לנקום, תוציא אותי להורג אם אני משקר&quot;"/>
    <meta property="og:description" content="בחדר החקירות תקף בנו של ראש הממשלה: &quot;מעניין אתכם רק הראש של אבא שלי - להעלות פה איזה שמאלני שיחזור לקווי 67'&quot;; על ההבנה שלו בכלכלה: &quot;היה לי קורס באוניברסיטה. הייתי צריך שני מורים פרטיים כדי לקבל 60, זה סינית בשבילי&quot;"/>
  </head>
  <body>
    <article>
      <h1>יאיר נתניהו: "חפץ מנסה לנקום, תוציא אותי להורג אם אני משקר"</h1>
      <h2>בחדר החקירות תקף בנו של ראש הממשלה: "מעניין אתכם רק הראש של אבא שלי - להעלות פה איזה שמאלני שיחזור לקווי 67'"; על ההבנה שלו בכלכלה: "היה לי קורס באוניברסיטה. הייתי צריך שני מורים פרטיים כדי לקבל 60, זה סינית בשבילי"</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">ליטל דוברוביצקי ותומר גנון</a></address>
      <p>"לא היה ולא נברא ושאני אמות אם אני משקר, או.קיי?", הטיח <a href="https://www.calcalist.co.il/local/articles/0,7340,L-3763441,00.html">יאיר נתניהו </a>בחוקר עידן גל מרשות ניירות ערך, שחקר אותו בתיק 4000. גל השיב: "אל תמות, אל תמות". נתניהו הבן לא ויתר: "אני אקבל סרטן אם אני משקר". חקירתו של נתניהו עסקה בקשר שבין המדיניות הרגולטורית והממשלתית כלפי בזק בזמן כהונתו של אביו בנימין נתניהו כשר התקשורת - לבין אופי הסיקור שקיבל באתר וואלה.</p>
      <p>
        <b>לכתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773357,00.html">
            <b>ארי הרו: "נתניהו דיבר עם פאקר על רכישת וואלה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773359,00.html">
            <b>עדן בר טל על הפגישה עם ניר חפץ: "אם ברגר אומר שהיתה פגישה - אז היתה"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773356,00.html">
            <b>פילבר לאלוביץ': "היתה לי הנחיה מרה"מ לטפל בך כמו שצריך"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773358,00.html">
            <b>אבי ברגר: "ראש המטה של נתניהו אמר שעליי להיות חיובי כלפי בזק"</b>
          </a>
        </li>
      </ul>
      <p>החוקרים עימתו את נתניהו עם חומרים מחקירת <a href="https://www.calcalist.co.il/local/articles/0,7340,L-3773249,00.html">עד המדינה ניר חפץ</a>, שבמהלכה העיד כי נשלח "בשמך ובשם אמך להעביר מסרים למומו פילבר (אז מנכ״ל משרד התקשורת - ל"ד) בעניין המדיניות הרגולטורית של המשרד כלפי בזק, כפונקציה של היענות וואלה לבקשותיכם בנוגע לסיקור". נתניהו הבן הכחיש: ״אם הוא אמר דבר כזה זו עדות שקר ורק על זה צריך להכניס אותו לכלא".</p>
      <figure>
        <img src="https://images1.calcalist.co.il/PicServer3/2018/12/16/869658/YE2386263_l.jpg"/>
        <figcaption>יאיר נתניהו. "אם וואלה היה בכיס שלנו למה לכלכו והמציאו עלינו שקריים נבזיים?" <br/>צילום: יאיר שגיא</figcaption>
      </figure>
      <p>חוקר: "מומו או ניר?".</p>
      <p>נתניהו: "אם באמת יש לכם ביצים ושלטון החוק מעניין אתכם, אתם מכניסים על עדות שקר לכלא מי שאמר את זה. אתם לא תעשו את זה כי הצדק והאמת לא מעניינים אתכם, רק הראש של אבא שלי".</p>
      <p>חוקר: "זה לא נכון".</p>
      <p>נתניהו: "להעלות פה איזה שמאלני שיחזור לקווי 67', זה הדבר היחיד שמעניין אתכם בכל החקירה הזו".</p>
      <p>בהמשך הטיח נתניהו בחוקר: "אתם חוקרים אותי כי משטרת ישראל הפכה להיות שטאזי. הזרוע הקבלנית של השמאל לביצוע הפיכה שלטונית. מתייחסים אלינו כמו משפחת פשע, גועל נפש".</p>
      <p>כשהחוקר הציג לו דברים נוספים שאמר עליו חפץ, השיב נתניהו: ״לא יודע מה הוא רוצה ממני. משקר במצח נחושה. ממציא עלילות, כמו שהיו ממציאים על ילדים ש... אוכלים ילדים נוצרים לפסח. שמעתי מהרבה אנשים שבדיעבד בזמן שהוא עבד אצלנו הוא היה מלכלך עליי ומתלונן שאני צועק עליו ואומר שהוא דובר חרא. הוא היה מלא בעצמו שהוא הדובר ואיש התקשורת הכי טוב בעולם, ואני הייתי שם לו מראה מול הפנים ומראה לו כמה שהוא איש תקשורת גרוע ומעפן שלא שווה שקל. כשהוא היה מנסח איזו תגובה וחושב שהוא המציא פה איזה משהו פרס נובל הייתי... ניר, אתה מזעזע ולא מבין כלום בתקשורת, אתה חרא דובר, וכנראה עם האגו שלו, יש לו נפש רגישה כנראה, (זה) טלטל אותו. הוא נוקם בי עכשיו. תוציא אותי להורג אם אני משקר".</p>
      <figure>
        <img src="https://images1.calcalist.co.il/PicServer3/2018/03/05/800165/YE1025741-l.jpg"/>
        <figcaption>בנימין נתניהו וניר חפץ בשנת 2010 <br/>צילום: עמית שאבי</figcaption>
      </figure>
      <p>
        <b>"רצחת וגם ירשת"</b>
      </p>
      <p>חוקר: "אני אשאל אותך שאלות על המדיניות הרגולטורית כלפי בזק ואתה תספר לי מה אתה יודע".</p>
      <p>נתניהו: "אין לי שום קשר לדבר הזה. זה כמו שתשאל אותי איך בונים פצצת אטום. זה הזוי שאתה שואל אותי".</p>
      <p>בחקירה נשאל נתניהו לאיזה תפקיד מינה אביו את פילבר. הוא השיב: "לא יודע. נראה לי מנכ"ל או משהו".</p>
      <p>כשהחוקר ביקש לצלול איתו לעסקת בזק־yes, נתניהו השיב: "מה אתם רוצים ממני? אני לא מבין בדברים האלה. לא מבין בכלכלה, יש לי אנטי לדברים האלה".</p>
      <p>חוקר: "יאיר, אני יושב איתך שעתיים בחדר, אינטליגנטי אתה כן. תן לי שנייה".</p>
      <p>נתניהו: "אבל אני לא מבין בדברים האלה. אני אוהב היסטוריה, פוליטיקה".</p>
      <p>חוקר: "ברכישה של בזק את האחזקות של אלוביץ' ב־yes נדרשת חתימה של שר התקשורת. מה אתה יודע על זה?".</p>
      <p>נתניהו: "כלום. אני חוזר על זה שוב ושוב, זה באמת סינית בשבילי. היה לי באוניברסיטה קורס על כלכלה. הייתי צריך שני מורים פרטיים כדי לקבל 60".</p>
      <p>חוקר: "מה אתה יודע על המדיניות שנוקט המשרד כדי להקל על בזק?".</p>
      <p>נתניהו: "כלום".</p>
      <p>חוקר: "הבנת את השאלה?".</p>
      <p>נתניהו: "כן".</p>
      <p>חוקר: "טוב. אם היית בא אליי לא היית צריך שני מורים".</p>
      <p>בתיק 4000 נטען כי ראש הממשלה נתניהו ושאול אלוביץ', לשעבר בעל השליטה בבזק, קיימו יחסי תן וקח שכללו היענות חריגה של אלוביץ' לדרישות סיקור בוואלה בתמורה להטבות שלטוניות. היועץ המשפטי קבע כי אין תשתית להעמדת יאיר נתניהו לדין בתיק.</p>
      <p>במהלך אותה חקירה הטיח יאיר נתניהו בחוקר: "אם האתר הזה היה בכיס שלנו, למה לכלכו עלינו והמציאו עלינו כל כך הרבה שקרים נבזיים שהם אפילו לא היו מוכנים לתקן כשפנינו אליהם?".</p>
      <p>חוקר: "למה שאול לא יכל לסרב למשאלתך להענקת סיקור חיובי בוואלה?".</p>
      <p>נתניהו: "איך הוא לא יכל לסרב כשכל האתר שלו רק הכפשות ועלילות דם עלינו ושקרים על אמא שלי ועליי. מה שאתה אומר הזוי. אתר שמאלני קיצוני שמלכלך עלינו כל הזמן עם כתבות ארסיות. פרסמו את הקלטת של אמא שלי. ממש בכיס שלנו. מרתיח את הדם. רצחת וגם ירשת".</p>
      <p>חוקר: "מהראיות עולה שידעת על הטבות שמקבל שאול מהמשרד וניצלת את זה כדי ללחוץ עליו ואחרים בסביבת וואלה".</p>
      <p>נתניהו: "הזוי. עלילת דם ועובדה שזה לא קרה וקיבלנו רק זין".</p>
      <p>חוקר: "אני רוצה להציג לך תכתובת בין אילן ישועה (מנכ"ל וואלה לשעבר - ל"ד) ושאול אלוביץ׳. שאול אומר, 'חבל, הילד שלהם יותר משוגע ממנה, הוא המסית והמדיח'. למה הוא מתכוון?".</p>
      <p>נתניהו: "נו, הוא מקלל אותי, מה אתה רוצה ממני. מה זה קשור אליי?".</p>
      <p>חוקר: "הוא מתכוון לעובדה שאתה בא בתלונות כלפי הסיקור בוואלה נוכח כפיות הטובה של בני הזוג אלוביץ׳ כלפיכם".</p>
      <p>נתניהו: "אני העליתי דברים, שלחתי לניר כי הוא אמר לי שהוא חבר של איריס וידעתי שהם ימנים. כנראה שהם לא ועבדו עליי. לא דיברתי עם שאול. אני לא יודע למה הוא ככה מקלל אותי. גועל נפש".</p>
      <p>מעו"ד אילן סופר, בא כוחו של ניר חפץ לא נמסרה תגובה.</p>
    </article>
  </body>
</html>