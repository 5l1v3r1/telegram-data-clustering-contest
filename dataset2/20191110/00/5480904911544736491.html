<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/spanele-jdou-opet-volit-svuj-parlament-letos-uz-podruhe/1819241?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T00:40:00+00:00"/>
    <meta property="og:title" content="Španělé jdou opět volit svůj parlament, letos už podruhé"/>
    <meta property="og:description" content="Madrid - Španělé jdou dnes opět volit svůj parlament, letos už podruhé a za poslední čtyři roky počtvrté. Nynější hlasování se koná proto, že vítězi dubnových voleb, socialistické straně v čele s premiérem Pedrem Sánchezem, se nepodařilo dohodnout s ostatními stranami na podpoře. Podle prognóz socialisté dnes opět vyhrají, ale stejně jako v dubnu nezískají dost poslaneckých křesel pro sestavení vlády a budou muset hledat podporu u dalších stran."/>
  </head>
  <body>
    <article>
      <h1>Španělé jdou opět volit svůj parlament, letos už podruhé</h1>
      <address><time datetime="2019-11-10T00:40:00+00:00">10 Nov 2019, 00:40</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Španělé jdou dnes opět volit svůj parlament, letos už podruhé a za poslední čtyři roky počtvrté. Nynější hlasování se koná proto, že vítězi dubnových voleb, socialistické straně v čele s premiérem Pedrem Sánchezem, se nepodařilo dohodnout s ostatními stranami na podpoře. Podle prognóz socialisté dnes opět vyhrají, ale stejně jako v dubnu nezískají dost poslaneckých křesel pro sestavení vlády a budou muset hledat podporu u dalších stran.</p>
      <p>Hlavním tématem kampaně před dnešními volbami bylo Katalánsko, kde se v polovině října zintenzivnily protesty kvůli verdiktu španělského nejvyššího soudu nad katalánskými separatistickými politiky. Devět z nich dostalo tresty vězení od devíti do 13 let za uspořádání neústavního referenda o nezávislosti z roku 2017.</p>
      <p>Na protestech v Katalánsku v dnešních volbách vydělají zřejmě hlavně pravicové strany - lidovci i krajně pravicová strana Vox, jimž oběma některé průzkumy tento týden odhadovaly skoro až dvojnásobek křesel oproti dubnovým volbám. Naopak velký propad očekávají prognózy pro středopravou stranu Ciudadanos (Občané).</p>
      <p>Podle posledních průzkumů je pravděpodobné, že absolutní většinu 176 křesel ve 350členném Kongresu poslanců nezíská ani blok velkých levicových stran (socialisté a aliance Unidas Podemos), ani blok větších pravicových stran. Hrozba dalších voleb ale může přinést nečekané politické dohody či přimět některou ze stran umožnit důvěru novému premiérovi zdržením se hlasování.</p>
      <p>Na bezpečnost během dnešních voleb bude po celé zemi dohlížet na 92.000 policistů, což je podle místních médií o něco více než při předchozích parlamentních volbách 28. dubna.</p>
    </article>
  </body>
</html>