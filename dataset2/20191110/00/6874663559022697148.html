<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773380,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="הפסדי לייפרסון העמיקו - החברה חתכה את תחזית הרווח השנתית"/>
    <meta property="og:description" content="לצד צמיחה של 17% בהכנסות, החברה רשמה ברבעון השלישי הפסד של 26 מיליון דולר, בהשוואה להפסד של 7 מיליון דולר ברבעון המקביל; לשנה כולה צופה עתה לייבפרסון הפסד של סביב 1.5 דולר למניה, מול הפסד של 1.1 דולר למניה בתחזית קודמת"/>
  </head>
  <body>
    <article>
      <h1>הפסדי לייפרסון העמיקו - החברה חתכה את תחזית הרווח השנתית</h1>
      <h2>לצד צמיחה של 17% בהכנסות, החברה רשמה ברבעון השלישי הפסד של 26 מיליון דולר, בהשוואה להפסד של 7 מיליון דולר ברבעון המקביל; לשנה כולה צופה עתה לייבפרסון הפסד של סביב 1.5 דולר למניה, מול הפסד של 1.1 דולר למניה בתחזית קודמת</h2>
      <address><time datetime="2019-11-10T00:00:00+00:00">10 Nov 2019</time> by <a rel="author">צלי גרינברג</a></address>
      <p>מניית <a href="https://www.calcalist.co.il/stocks/home/0,7340,L-3959-1123017,00.html?quote=%D7%9C%D7%99%D7%99%D7%91%D7%A4%D7%A8%D7%A1%D7%95%D7%9F">לייבפרסון</a>נופלת היום (א') בבורסה בת"א, בהמשך לירידות החדות שנרשמו במניה בשישי בניו יורק, לאחר שחברת התוכנה דיווחה על העמקת ההפסדים והורידה תחזיות רווח להמשך הדרך.</p>
      <p>לייבפרסון צופה עתה לשנה כולה הכנסות בטווח של 292.5-289.5 מיליון דולר, לעומת 292.5-282.5 מיליון דולר בתחזית קודמת, עלייה קלה של 7 מיליון דולר. מנגד, החברה הורידה תחזיות בכל הפרמטרים האחרים - היא צופה עתה הפסד נקי גדול יותר (GAAP), בטווח של 1.51-1.45 דולר למניה, מול הפסד של 1.06-1.15 דולר למניה. תחזית ההפסד התפעולי השנתי עומדת עתה על 31.7-28.7 מיליון דולר, לעומת 15.6-10.6 מיליון דולר בתחזית קודמת. ה-EBITDA צפויה להיות שלילית בטווח של 14.8-11.8 מיליון דולר, לעומת טווח חיובי שצפתה לפני כן שעמד על 0-5 מיליון דולר.</p>
      <p>הכנסות החברה ברבעון השלישי צמחו ב-16.9% ל-75.1 מיליון דולר, לעומת 64.1 מיליון דולר ברבעון המקביל - ומעל לצפי האנליסטים שעמד על 74.4 מיליון דולר לתקופת הדו"ח. ההכנסות צמחו בכל תחומי הפעילות: חטיבת שרתי אורח לעסקים רשמה ברבעון מכירות של 57.8 מיליון דולר, בההשוואה ל-50 מיליון דולר ברבעון המקביל; שרתי אורח לצרכנים פרטיים רשמה הכנסות של 6.7 מיליון דולר, לעומת 4.8 מיליון דולר ברבעון המקביל; עסקי שירותים מקצועיים שונים נוספים הכניסו לחברה 10.6 מיליון דולר, בהשוואה ל-9.2 מיליון דולר ברבעון המקביל.</p>
      <p>בחלוקה גיאוגרפית, עיקר ההכנסות נבעו מהפעילות בארה"ב, סכום של 44.1 מיליון דולר ברבעון, מול 37 מיליון דולר ברבעון השלישי; הכנסות של 3.8 מיליון דולר נבעו משאר אמריקה, 19.3 מיליון דולר מאזור אירופה, אפריקה והמזרח התיכון, 7.9 מיליון דולר מאזור אסיה פסיפיק.</p>
      <p>ההפסד החשבונאי הרבעוני (GAAP) העמיק ל-25.8 מיליון דולר או 41 סנט למניעה, לעומת הפסד של 7 מיליון דולר או 12 סנט למניה ברבעון המקביל. ההפסד היה גדול מהותית מהצפי בשוק שעמד על 27 סנט למניה.  ה-EBITDA שהציגה החברה הייתה שלילית ועמדה על מינוס 6.28 מיליון דולר ברבעון השלישי של השנה, לעומת EBITDA חיובית של 5.8 מיליון דולר בתקופה המקבילה אשתקד. החברה הציגה מזומנים ושווי מזומנים לסוף תקופת הדו"ח בגובה 205.2 מיליון דולר, מול 66.4 מיליון דולר בסוף 2018.</p>
      <figure>
        <img src="https://images1.calcalist.co.il/PicServer3/2018/07/09/831165/1NL.jpg"/>
        <figcaption>רוברט לוקאסיו מייסד ומנכ"ל לייבפרסון <br/>צילום: LivePerson</figcaption>
      </figure>
    </article>
  </body>
</html>