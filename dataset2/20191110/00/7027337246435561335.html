<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697717/%D8%B2%D9%86%D8%AF%DA%AF%DB%8C-15-%D9%85%DB%8C%D9%84%DB%8C%D9%88%D9%86-%D9%86%D9%81%D8%B1-%D8%A7%D8%B2-%D9%85%D8%B1%D8%AF%D9%85-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C%D8%B4%D8%B1%D9%82%DB%8C-%D8%AF%D8%B1-%D8%B3%DA%A9%D9%88%D9%86%D8%AA%DA%AF%D8%A7%D9%87%E2%80%8C%D9%87%D8%A7%DB%8C-%D8%BA%DB%8C%D8%B1%D8%B1%D8%B3%D9%85%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="زندگی 1.5 میلیون نفر از مردم آذربایجان‌شرقی در سکونتگاه‌های غیررسمی"/>
    <meta property="og:description" content="معاون ستاد بازآفرینی شهری و مسکن اداره‌کل راه و شهرسازی آذربایجان‌شرقی گفت: از مجموع جمعیت ۳ میلیون و ۸۰۰ هزار نفری این استان، ۱.۵ میلون نفر در سکونتگاه‌های غیررسمی زندگی می‌کنند."/>
  </head>
  <body>
    <article>
      <h1>زندگی 1.5 میلیون نفر از مردم آذربایجان‌شرقی در سکونتگاه‌های غیررسمی</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035533_686.jpg"/>
      </figure>
      <p>معاون ستاد بازآفرینی شهری و مسکن اداره‌کل راه و شهرسازی آذربایجان‌شرقی گفت: از مجموع جمعیت ۳ میلیون و ۸۰۰ هزار نفری این استان، ۱.۵ میلون نفر در سکونتگاه‌های غیررسمی زندگی می‌کنند.</p>
      <p>به گزارش ایرنا؛ مهدی اسحقی نژاد روز یکشنبه در جلسه ستاد بازآفرینی پایدار شهری بناب، افزود: این حجم جمعیت در ۹ هزار و ۴۰۰ هکتار از مناطق بافت های فرسوده استان ساکن هستند که هشداری جدی در مواقع خطر و بلایای طبیعی از قبیل زلزله است.</p>
      <p>وی یکی از اولویت های اصلی دولت را توجه به بافت های فرسوده و سکونتگاه های غیررسمی دانست و اظهار داشت: به همین جهت مسئولین استانی برای رفع مشکلات موجود در این مناطق تلاش مضاعفی را انجام می دهند.</p>
      <p>اسحقی نژاد اضافه کرد: قرار است هر سال ۲۷۰ منطقه از بافت های فرسوده در کشور بازسازی شود که این طرح ظرف ۱۰ سال آینده در ۲ هزار و ۷۰۰ منطقه در استان های مختلف توسط دولت مورد توجه و بازسازی قرار خواهد گرفت.</p>
      <p>به گفته وی ۳ هزار و ۷۰۰ میلیارد تومان از محل صندوق توسعه ملی به بازآفرینی محلات هدف در کشور اختصاص یافته است که ۲ هزار و ۱۵۰ میلیارد تومان در قالب تسهیلات بانکی بوده و مابقی به میزان یک هزار و ۵۵۰ میلیارد تومان برای اجرای طرح های مختلف در این مناطق در نظر گرفته شده است.</p>
      <p>اسحقی نژاد یادآوری کرد: از این مجموع این اعتبارات سهم آذربایجان شرقی ۴۷ میلیارد و ۷۰۰ میلیون تومان است که از این رقم ۳ میلیارد و ۹۲۰ میلیون تومان به شهرستان بناب اختصاص یافته و بعد از تبریز شهرستان بناب رتبه اول جذب اعتبارات بازآفرینی را در سطح استان به خود اختصاص داده است.</p>
      <p>وی گفت: ۱۴۱ هزار هکتار از اراضی مسکونی کشور را بافت های فرسوده تشکیل می دهند که ۲۱ میلیون و ۵۰۰ هزار نفر دراین مناطق و محلات ساکن هستند.</p>
    </article>
  </body>
</html>