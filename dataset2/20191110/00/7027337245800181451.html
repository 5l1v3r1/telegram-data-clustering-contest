<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697725/%D9%88%D8%AC%D9%88%D8%AF-30-%D9%86%D9%82%D8%B7%D9%87-%D9%81%D9%88%D9%82-%D8%A8%D8%AD%D8%B1%D8%A7%D9%86%DB%8C-%D8%AF%D8%B1-%D8%B4%D8%A8%DA%A9%D9%87-%D9%81%D8%A7%D8%B6%D9%84%D8%A7%D8%A8-%D8%A7%D9%87%D9%88%D8%A7%D8%B2-%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%A7%D9%87%D9%88%D8%A7%D8%B2-%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D9%88%D8%A7%D8%B1%D8%AF-%D8%B9%D9%85%D9%84-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="وجود 30 نقطه فوق بحرانی در شبکه فاضلاب اهواز/ فرماندار اهواز: وزارت نیرو وارد عمل شود"/>
    <meta property="og:description" content="فرماندار اهواز با اشاره به وجود ۳۰ نقطه فوق‌بحرانی در شبکه فاضلاب اهواز، خواستار تعیین استان‌های معین برای تسریع در حل مشکل فاضلاب اهواز شد."/>
  </head>
  <body>
    <article>
      <h1>وجود 30 نقطه فوق بحرانی در شبکه فاضلاب اهواز/ فرماندار اهواز: وزارت نیرو وارد عمل شود</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035546_634.jpg"/>
      </figure>
      <p>فرماندار اهواز با اشاره به وجود ۳۰ نقطه فوق‌بحرانی در شبکه فاضلاب اهواز، خواستار تعیین استان‌های معین برای تسریع در حل مشکل فاضلاب اهواز شد.</p>
      <p>جمال عالمی نیسی روز یکشنبه در حاشیه بازدید از فاضلاب چند نقطه اهواز، در گفت وگو با ایرنا بیان کرد: ۳۰ نقطه فوق بحرانی در شبکه فاضلاب اهواز، وجود دارد که حتی در زمان نبود بارندگی دچار سرریز و گرفتگی می‌شود.</p>
      <p>وی افزود: اگر چه اقدامات اساسی در این نقاط فوق بحرانی آغاز شده اما معتقد هستیم که شرکت آب و فاضلاب اهواز به تنهایی قادر نیست آنها را از شرایط بحرانی خارج کند و وزارت نیرو باید وارد عمل شده و چند استان را به عنوان معین اهواز انتخاب کند تا مشکل هر چه زودتر و پیش از آغاز دوباره بارش‌ها برطرف شود.</p>
      <p>عالمی نیسی با اشاره به آماده باش تعدادی از شرکت‌ها و شهرستان‌ها برای کمک به حل مشکل شبکه فاضلاب اهواز اضافه کرد: در نشست اخیر با استاندار خوزستان مقرر شد شرکت مناطق نفتخیز جنوب، شرکت ملی حفاری، شرکت فولاد و شرکت آب و فاضلاب خوزستان، امکانات پشتیبانی (پمپ و لجن کش) خود را بسیج کرده و در اختیار آبفا اهواز قرار دهند تا در بارش‌های آینده از آنها استفاده شود.</p>
      <p>وی ادامه داد: شرکت‌های آبفا در شهرستان‌های آبادان، دزفول و ماهشهر نیز به عنوان معین شهر اهواز انتخاب شدند تا در زمان موردنیاز امکانات خود را به اهواز اعزام کنند.</p>
      <p>عالمی نیسی با اشاره به آبگرفتگی شدید برخی محله‌های اهواز در بارندگی اخیر گفت: در این بارش ها شبکه فاضلاب محله عین۲، کوی مشعلی، کمپلو و قسمتی از آخر آسفالت با مشکل روبه رو ،و منجر به آبگرفتگی معابر و برخی از خانه‌ها شد.</p>
      <p>وی با اشاره به بازدیدهای میدانی با حضور استاندار و نماینده ولی فقیه در خوزستان از مناطق عین۲ و مشعلی اهواز افزود: با عملیات اجرایی که در عین۲ آغاز شده مشکل این محله تا ۲ روز آینده برطرف می‌شود اما حل مشکل فاضلاب کوی مشعلی زمان بر است.</p>
      <p>مشعلی به اهواز بازگشت</p>
      <p>فرماندار اهواز با اشاره به تعیین تکلیف کوی مشعلی در ماه های اخیر گفت: این محله که پیش از این زیر نظر شهرداری کوت عبدا... قرار داشت به شهر اهواز واگذار شده و شهرداری اهواز ملزم به ارایه خدمات به آن است.</p>
      <p>وی افزود: بر اساس مصوبه دولت، پل فولاد به عنوان مرز میان شهرستان‌های اهواز و کارون تعیین شده اما تعدیل این مصوبه هنوز انجام نشده و برخی از محله‌هایی که در مصوبه جزو اهواز بوده، اکنون زیر نظر شهرستان کارون قرار دارد.</p>
      <p>عالمی نیسی تاکید کرد: دستور داده‌ایم که در صورت ورود کارکنان شهرداری کوت عبدا... به کوی مشعلی با آنها برخورد شود.</p>
      <p>وی همچنین درباره تخریب نخلستان‌هایی که در انتهای کوی مشعلی و مرز میان دوشهرستان قرار دارد، وعده کرد که وضعیت این نخلستان‌ها را بررسی کند.</p>
      <p>عالمی نیسی در ادامه با اشاره به بازدیدهای میدانی اخیر شورای تامین شهرستان اهواز از سطح شهر، بیان کرد: این بازدیدها برای بررسی برخی مشکلات و ملاقات چهره به چهره با اهالی در دستورکار قرار گرفته تا مدیران با حضور در میان مردم مشکلات را از نزدیک لمس کرده و با احساس مسئولیت بیشتری، تعهدات خود را اجرایی کنند.</p>
      <p>نخستین باران پاییزه در اهواز امسال هم مدیران را غافلگیر کرد. ۶ آبان بیش از ۵۹ میلیمتر باران در اهواز بارید، این در حالیست که به گفته مریدی مدیرعامل شرکت آبفا اهواز شبکه فاضلاب این شهر تحمل بیش از ۱۵ میلیمتر بارندگی را ندارد.</p>
      <p>در سال های اخیر، دفع آب های سطحی و مشکلات فاضلاب در هنگام بارندگی محل مناقشه میان شهرداری و آبفا اهواز بوده اما مشکلات آبگرفتگی در بسیاری از محلهها همچنان ادامه دارد. پس از سیل فروردین امسال به دلیل تخریب و ریزش شبکه فاضلاب این مشکل در اهواز تشدید شده است.</p>
    </article>
  </body>
</html>