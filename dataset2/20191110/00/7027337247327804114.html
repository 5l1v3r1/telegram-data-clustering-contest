<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697654/%DA%86%D9%85%D8%B1%D8%A7%D9%86-%D8%AD%D8%AF%D8%A7%D8%AF%D8%B9%D8%A7%D8%AF%D9%84-%D9%86%D8%A7%D9%85%D8%B2%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D9%86%D9%85%DB%8C%E2%80%8C%D8%B4%D9%88%D8%AF%D8%AF%D8%B1-%D8%B4%D9%88%D8%B1%D8%A7%DB%8C-%D9%88%D8%AD%D8%AF%D8%AA-%D8%AD%D8%B1%D9%81%DB%8C-%D8%A7%D8%B2-%D8%B3%D8%B1%D9%84%DB%8C%D8%B3%D8%AA%DB%8C-%D9%82%D8%A7%D9%84%DB%8C%D8%A8%D8%A7%D9%81-%D9%86%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="چمران: حدادعادل نامزد انتخابات مجلس نمی‌شود/در شورای وحدت حرفی از سرلیستی قالیباف نشده است"/>
    <meta property="og:description" content="عضو شورای ائتلاف اصولگرایان و نیرو‌های انقلاب گفت: شاید عده‌ای دوست دارند که آقای حدادعادل وارد عرصه رقابت و انتخابات شود و این را به عنوان امید‌های آینده خودشان مطرح می‌کنند، اما آقای حدادعادل نامزد انتخابات مجلس نیست که بعد بخواهد سرلیست قرار بگیرد. مهدی چمران درباره صحت و سقم اخبار منتشر شده مربوط به اردوگاه اصولگرایان برای انتخابات آینده مجلس و به طور مشخص نهایی شدن لیست نیرو‌های اصولگرا در قم گفت و گویی با نامه نیوز داشته که به شرح زیر است:*چند روز پیش خبری آمد که در قم نیرو‌های اصولگرا و انقلابی لیست نهایی خود را با حضور آقایان امیرآبادی، زاکانی و ذوالنوری بستند، آیا این فهرست مورد تأیید شورای ائتلاف قرار دارد؟در این زمینه هنوز بحثی نشده است. هیچ لیستی در مرکز تأیید یا تکذیب نمی‌کنند مگر اینکه مورد اختلاف واقع شود. استان‌ها خودشان تصمیم می‌گیرند. البته سازوکاری دارد که نیرو‌های انقلابی هر استان رأی مجمع و نظرسنجی عمومی به نتایجی می‌رسند و نتایج را اعلام می‌کنند. در مجموع کسی جز مردم استان، برای آن استان کاندیدا تعیین نمی‌کند.*یعنی اگر پایگاه رأی اصولگرا‌ها در قم به اختلاف نخورند، شورای ائتلاف در مرکز روی…"/>
  </head>
  <body>
    <article>
      <h1>چمران: حدادعادل نامزد انتخابات مجلس نمی‌شود/در شورای وحدت حرفی از سرلیستی قالیباف نشده است</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035433_673.jpg"/>
      </figure>
      <p>عضو شورای ائتلاف اصولگرایان و نیرو‌های انقلاب گفت: شاید عده‌ای دوست دارند که آقای حدادعادل وارد عرصه رقابت و انتخابات شود و این را به عنوان امید‌های آینده خودشان مطرح می‌کنند، اما آقای حدادعادل نامزد انتخابات مجلس نیست که بعد بخواهد سرلیست قرار بگیرد. <br/>مهدی چمران درباره صحت و سقم اخبار منتشر شده مربوط به اردوگاه اصولگرایان برای انتخابات آینده مجلس و به طور مشخص نهایی شدن لیست نیرو‌های اصولگرا در قم گفت و گویی با نامه نیوز داشته که به شرح زیر است:<br/><br/>*چند روز پیش خبری آمد که در قم نیرو‌های اصولگرا و انقلابی لیست نهایی خود را با حضور آقایان امیرآبادی، زاکانی و ذوالنوری بستند، آیا این فهرست مورد تأیید شورای ائتلاف قرار دارد؟<br/><br/>در این زمینه هنوز بحثی نشده است. هیچ لیستی در مرکز تأیید یا تکذیب نمی‌کنند مگر اینکه مورد اختلاف واقع شود. استان‌ها خودشان تصمیم می‌گیرند. البته سازوکاری دارد که نیرو‌های انقلابی هر استان رأی مجمع و نظرسنجی عمومی به نتایجی می‌رسند و نتایج را اعلام می‌کنند. در مجموع کسی جز مردم استان، برای آن استان کاندیدا تعیین نمی‌کند.<br/><br/>*یعنی اگر پایگاه رأی اصولگرا‌ها در قم به اختلاف نخورند، شورای ائتلاف در مرکز روی ترکیب لیست قم ورود نمی‌کند؟<br/><br/>خیر، ورود نمی‌کند، تصمیم خود آنهاست که به چنین نتیجه‌ای رسیدند.<br/><br/>*خبری آمده که اصولگرایان این دوره در تهران یک سرلیست نخواهند داشت و با چند سرلیست وارد عرصه رقابت انتخاباتی می‌شوند، این تدبیر چقدر می‌تواند در جمع آوری رأی به اصولگرا‌ها کمک کند؟<br/><br/>چندتا سرلیست نیست، ممکن است حالا گروه‌هایی نپیوندند و ائتلاف صددرصدی شکل نگیرد. بعضی احزاب و گروه‌ها با وجودی که می‌دانند رأی نمی‌آورند اصرار دارند و وظیفه خود می‌دانند که جداگانه لیست بدهند.<br/><br/>*این صحبت شما درباره پایداری است که اخیرا دبیرکلش گفته وارد ائتلاف‌های پدرسالارانه نمی‌شود؟<br/><br/>اسم نمی‌آورم. انشاءالله که همه بتوانند به نظر واحد برسند، چون موفقیت آمیزتر خواهد بود.<br/><br/>*اخیرا اعلام شد که پایداری به شورای ائتلاف پیوسته، اما موضع اخیر دبیرکل و یک عضو جبهه پایداری نشان داد که آن خبر صحت نداشت، موضوع از چه قرار بود؟<br/><br/>جامعه روحانیت تلاشی کرد که این کار صورت بپذیرد. البته پایداری اعلام کرد مخالفتی با شورای ائتلاف نمی‌کند، اما اینکه بپیوندند و با هم یکسان باشند، باید منتظر آینده ماند. امیدواریم این شکل بگیرد.<br/><br/>*پس تا امروز پایداری به شورای ائتلاف نپیوسته است؟<br/><br/>هنوز خبر خاصی در این زمینه نشنیدم.<br/><br/>*اینکه می‌گویند آقای کعبی نماینده جبهه پایداری در جلسه شورای ائتلاف است، صحت دارد؟<br/><br/>خود ایشان چنین مسئله‌ای را نگفته است و اعلام کرده من نماینده {آنها} نیستم. <br/><br/>* در انتخابات مجلس دهم کلاه مخملی‌ها به همایش انتخاباتی اصولگرا‌ها آمدند، عکس‌هایی هم بیرون آمد که کنار آقای حدادعادل نشسته بودند. در انتخابات ریاست جمهوری سال ۹۶ نیز تتلو در کنار آقای رئیسی قرار گرفت؛ فکر می‌کنید این روش‌ها برای جذب آرای خاکستری و رأی کسانی که هنوز تصمیم نگرفتند رأی خود را به نفع لیست چه جناحی داخل صندوق بیاندازند، موثر بود و این دوره نیز از چنین روش‌هایی استفاده خواهد شد؟<br/><br/>فکر نمی‌کنم هیچ کدام این‌ها نه ضروری و نه موثر است. کلاه مخملی‌ها که آن روز آمدند در واقع یکسری بازیگر فیلم سینما بودند و خودشان آمدند و در مراسم شرکت کردند، کسی از آن‌ها دعوت نکرده بود. جلسه عمومی و در هم باز بود حالا یک عده‌ای با همان لباس‌های صحنه بازیگری آمدند در مراسم شرکت کردند.   باز هم می‌گویم آن‌ها بازیگران سینما بودند، کلاه مخملی‌های حرفه‌ای نبودند. درباره ملاقات تتلو با آقای رئیسی هم خیلی توضیح مفصل دادم و حرف جدیدی ندارم. قاعدتا این‌ها روشی برای جذب آرای مردم نبوده و نخواهد بود.<br/><br/>*یعنی ما شاهد وقایع مشابهی در انتخابات مجلس آینده نخواهیم بود؟<br/><br/>از این اتفاقات ممکن است بیفتد. ممکن است در جلسه‌ای چهار نفر با لباس یا ترکیب خاصی بیایند و شرکت کنند و هیچ برنامه ریزی هم نشده باشد. در مجموع روی این اتفاقات خیلی نمی‌شود برای جذب رأی حساب باز کرد. ممکن است بزرگش کنند و روی آن مانور و تبلیغات مثبت و منفی انجام دهند، اما کارکرد رسانه‌ای دارد و اقدام تشکیلاتی نخواهد بود.<br/><br/>*نکته‌ای هم در روز‌های اخیر مطرح شده که بین آقایان حدادعادل و محمدباقر قالیباف برای سرلیستی در تهران رقابت جدی به وجود آمده است، این موضوع صحت دارد؟<br/><br/>شاید عده‌ای دوست دارند که آقای حدادعادل وارد عرصه رقابت و انتخابات شود و این را به عنوان امید‌های آینده خودشان مطرح می‌کنند، اما آقای حدادعادل نامزد انتخابات مجلس نیست که بعد بخواهد سرلیست قرار بگیرد بنابراین اصل این بحث‌ها زیر سئوال است. نکته دیگر آنکه روی سرلیستی که هیچ، درباره تدوین لیست تهران هم هیچ صحبتی نشده است و تدوین فهرست باید فرایند خودش را طی کند.<br/><br/>*درباره آقای قالیباف چه طور؟ صحبتی شده است؟<br/><br/>اصلا هیچ صحبتی در این زمینه تا به حال نشده است.</p>
    </article>
  </body>
</html>