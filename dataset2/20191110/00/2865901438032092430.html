<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/kriza-arsenala-ono-kad-trener-cupa-kosu-s-glave-i-da-li-bi-obamejan-imao-mesta-u-lesteru/342134"/>
    <meta property="og:site_name" content="MozzartSport"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="Kriza Arsenala: Ono kad trener čupa kosu s glave i da li bi Obamejan imao mesta u Lesteru?"/>
    <meta property="og:description" content="Mentalitet Tobdžija na ispitu, Luis Enrike i Ralf Rangnik potenicjali kandidati da zamene Emerija"/>
  </head>
  <body>
    <article>
      <h1>Kriza Arsenala: Ono kad trener čupa kosu s glave i da li bi Obamejan imao mesta u Lesteru?</h1>
      <h2>Mentalitet Tobdžija na ispitu, Luis Enrike i Ralf Rangnik potenicjali kandidati da zamene Emerija</h2>
      <address>
        <time datetime="2019-11-10T00:00:00+00:00">10 Nov 2019</time>
      </address>
      <p>Od tima koji je nekad igrao zavodljivo Arsenal se stropoštao do ekipe koja smislenu akciju ne može da izvede. Nevažni su protivnici i takmičenja, Tobdžije ove jeseni ne liče na sebe, igraju alibi fudbal i trpe udarce u bradu.</p>
      <p>Jedan takav zadao im je u subotu veče fenomenalni Lester. Još su gosti iz Londona dobro prošli, primili su samo dva gola, a da je pukla „petarda“ bila bi zaslužena. Previše problema, previše loših izbora, previše negativnosti u i oko kluba... Čini se da su promene neophodne, međutim, <b>Unaj Emeri</b> ne planira da ponudi ostavku, iako je navijači traže.<br/>„<b>Sa čelnicima sam razgovarao kako je potrebno ostati miran i sabran, da bismo vratili samopouzdanje. Imamo mlade igrače koji napreduju pod našom komandom. Znam da gubimo utakmice, svestan sam da sam pod udarom kritika, ali to je moj posao. Imao sam tokom karijere dosta sličnih situacija, ali sam se uvek vraćao na pravi put, jer su se igrači i klub držali zajedno</b>“, mirno deluje Španac posle poraza na King pauer stadionu (0:2).</p>
      <p>Bila mu je to 50. utakmica na klupi Arsenala u Premijer ligi. Za to vreme skupio je 87 poena. Primera radi, u završnih 50 <b>Arsen Vegner</b> je dobacio do kote 88, što ukazuje da nije problem u stručnom vođenju, već selekciji igračkog kadra.<br/>„<b>Imajući u vidu koliko su nam očajne novajlije poslednjih godina, trener verovatno čupa kosu s glave. Lako je upirati prstom u Emerija, ali radi najbolje što može. Veći problem od trenera je mentalitet igrača. Došli su na gostovanje Lesteru i krili su se po terenu, znali smo da će tako da bude. Čak i da dođe neko umesto Emerija, efekat bi bio kratkoročan, ali se suštinski ništa ne bi promenilo</b>“, upozorava <b>Toni Adams</b>, legenda Arsenala.</p>
      <figure>
        <img src="https://mozzartsport.com/upload/CKEditor/10.11.2019./2019-11-09T174700Z_1653007103_RC2T7D9LV6SB_RTRMADP_3_SOCCER-ENGLAND-LEI-ARS-REPORT.JPG"/>
      </figure>
      <p>Ne zna se gde više škripi kad je teren u pitanju. Možda nema zajedništva među igračima, možda nema organizatora igre koji bi spremio šanse <b>Pjeru Emeriku</b> <b>Obamejanu</b> i <b>Aleksandru</b> <b>Lakazetu</b>, jer <b>Mesut Ozil</b> odavno nije fudbaler top klase, ali statistika neumoljivo pokazuje da su najveći problemi u odbrani. Na poslednja 24 prvenstvena gostovanja izdržala je da ne primi gol samo na stadionima Votforda i Njukalsa.<br/>„<b>Spreman sam da prihvatim aplauz kad nam ide dobro i zvižduke ako nema rezultata u skladu sa očekivanjima. Okružuju nas negativne okolnosti od početka sezone i to emotivno utiče na igrače, izbacuje ih iz ravnoteže. Ispred nas su Čelsi i Lester, ali isto tako trebalo bi reći da smo ispred Mančester junajteda i Totenhema. Prvenstvo je izjednačeno, igra se 38 kola, ima vremena da se smanji razlika u odnosu na ekipe koje trenutno zauzimaju mesta koja vode u Ligu šampiona</b>“, gleda u budućnost <b>Unaj Emeri</b>.</p>
      <p>Pitanje je samo da li će dočekati naredni meč sa Sautemptonom na Emiratima. Mediji uveliko pišu da bi, kad već ne nudi ostavku, uprava mogla da mu napiše otkaz. Kao potencijalni kandidat pominje se <b>Ralf Rangnik</b>, lane trener, sad ponovo sportski direktor RB Lajpciga, dok je isplivalo i ime <b>Luisa Enrikea</b>, mada je teško očekivati da bi nekadašnji šef struke Barselone prihvatio posao uzdrman porodičnom tragedijom, zbog koje je nedavno napustio selektorsku poziciju u Španiji.</p>
      <p>Da dođe neko od njih ili eventualno treće ima suočiće se sa igračkim kadrom daleko ispod nivoa potrebnog za juriš na Ligu šampiona.<br/>„<b>Koliko fudbalera Arsenala bi moglo da igra za sadašnji Letser? Jedva da mogu da izgovorim jedno ime. Zapitajte se da li biste menjali, recimo, Džejmija Vardija za Pjera Emerika Obamejana. U ovom trenutku – ne</b>“, zapaža <b>Džejmi Rednap</b>, bivši Liverpulov vezista i reprezentativac Engleske.</p>
      <p>
        <b>
          <i>Pogledajte novu epizodu serije Ekipizza...</i>
        </b>
      </p>
      <figure>
        <iframe src="https://www.youtube.com/embed/ZH3vKb9IXwY" width="425" height="349" data-service="Youtube" scrolling="no"/>
      </figure>
      <p><b>FOTO</b>: <i>Reuters</i></p>
    </article>
  </body>
</html>