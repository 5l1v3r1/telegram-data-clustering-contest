<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697703/%D8%A7%D9%81%D8%AA%D8%AA%D8%A7%D8%AD-%DA%A9%D8%A7%D8%B1%D8%AE%D8%A7%D9%86%D9%87-%D8%AA%D9%88%D8%B1%D8%A8%DB%8C%D9%86-%D8%B3%D8%A7%D8%B2%DB%8C-%D8%BA%D8%AF%DB%8C%D8%B1-%DB%8C%D8%B2%D8%AF-%D8%A8%D8%A7-%D8%AD%D8%B6%D9%88%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="افتتاح کارخانه توربین سازی غدیر یزد با حضور رئیس جمهور"/>
    <meta property="og:description" content="رئیس جمهور عصر یکشنبه کارخانه توربین سازی؛ سازنده کمپرسورهای خطوط انتقال گاز در شرکت توربین های صنعتی غدیر یزد زیرمجموعه گروه شرکت های توربوکمپرسور نفت را افتتاح کرد."/>
  </head>
  <body>
    <article>
      <h1>افتتاح کارخانه توربین سازی غدیر یزد با حضور رئیس جمهور</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035515_962.jpg"/>
      </figure>
      <p>رئیس جمهور عصر یکشنبه کارخانه توربین سازی؛ سازنده کمپرسورهای خطوط انتقال گاز در شرکت توربین های صنعتی غدیر یزد زیرمجموعه گروه شرکت های توربوکمپرسور نفت را افتتاح کرد.</p>
      <p>به گزارش ایسنا، در آیین افتتاح این کارخانه که در زمینی به وسعت 400 هزار متر مربع و زیربنای 60 هزار متر مربع احداث شده است، بیژن زنگنه وزیر نفت و رضا رحمانی وزیر صنعت، معدن و تجارت رییس جمهور را همراهی می کردند.</p>
      <p>به گفته وزیر نفت، 65 درصد عملیات انتقال گاز ایران با استفاده از توربین های ساخته شده در گروه شرکت های توربوکمپرسور نفت انجام می شود.</p>
      <p>دکتر روحانی بعد از افتتاح و پرده برداری از لوح یادبود این کارخانه از بخش های مختلف این واحد تولیدی بازدید و در جریان مراحل نهایی ساخت توربین های گازی در این کارخانه قرار گرفت.</p>
      <p>مدیران بخش های مختلف تولید توربین های گازی با ارائه توضیحات خود رییس جمهور را در جریان روند تولید این توربین ها قرار دادند.</p>
      <p>به گفته یکی از مدیران کارخانه، واحد تولید توربین های صنعتی غدیر یزد ظرفیت تولید سالانه 24 توربوکمپرسور را دارد.</p>
    </article>
  </body>
</html>