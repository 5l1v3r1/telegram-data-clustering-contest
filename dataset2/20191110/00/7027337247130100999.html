<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697570/%D8%AE%D8%A7%D9%86%D9%88%D8%A7%D8%AF%D9%87-%D8%AC%D8%A7%D9%86-%D8%A8%D8%AE%D8%B4%D8%A7%D9%86-%D8%AA%D9%88%D8%B3%D8%B7-%D8%A8%DB%8C%D9%85%D9%87-%D8%AF%DB%8C-%D8%A8%DB%8C%D9%85%D9%87-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="خانواده &quot;جان بخشان&quot; توسط بیمه دی بیمه می شوند"/>
    <meta property="og:description" content="نشست خبری مهندس محمدرضا کشاورز مدیرعامل بیمه دی و دکتر کتایون نجفی‌زاده مدیرعامل انجمن اهدا عضو ایرانیان با هدف توسعه فرهنگ اهدا عضو برگزار شد.فرهنگ‌سازی نیازمند همیاری استبه گزارش عصرایران، در این نشست خبری که با حضور مهندس محمدرضا کشاورز، مدیرعامل بیمه دی و معاونان و مدیران این شرکت بیمه و دکتر کتایون نجفی‌زاده مدیرعامل انجمن اهدا عضو ایرانیان و مدیران این انجمن برگزار شد، در ابتدای برنامه دکتر کتایون نجفی‌زاده با ارائه آمار و توضیحاتی در خصوص پیوند و اهدا عضو در کشور اظهار کرد: سالانه در کشور بین ۵ تا ۸ هزار نفر با مرگ مغزی از دنیا می‌روند و اعضای بدن نیمی از افراد مرگ مغزی شده قابلیت اهدا دارد.وی با اشاره به اینکه سال گذشته اعضای بدن ۹۲۶ مرگ مغزی در کشور اهدا شد، ادامه داد: در سال ۹۷ اعضای بدن ۲ هزار مرگ مغزی اهدا نشد؛ در حالی که هر فرد مرگ مغزی بین یک تا ۸ عضو می‌تواند اهدا کند، اگر تصور را بر این بگذاریم که خانواده فرد مرگ مغزی شده دیر رضایت به اهدا بدهند و اگر ۳ عضو فرد مرگ مغزی قابلت اهدا داشته باشد، با اهدا نکردن اعضای بدن این ۲ هزار مرگ مغزی، ۶ هزار ارگان سالم به زیر خاک رفته است؛ از طرفی روزی ۷ تا…"/>
  </head>
  <body>
    <article>
      <h1>خانواده "جان بخشان" توسط بیمه دی بیمه می شوند</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <p>نشست خبری مهندس محمدرضا کشاورز مدیرعامل بیمه دی و دکتر کتایون نجفی‌زاده مدیرعامل انجمن اهدا عضو ایرانیان با هدف توسعه فرهنگ اهدا عضو برگزار شد.<br/><br/><b>فرهنگ‌سازی نیازمند همیاری است</b><br/>به گزارش عصرایران، در این نشست خبری که با حضور مهندس محمدرضا کشاورز، مدیرعامل بیمه دی و معاونان و مدیران این شرکت بیمه و دکتر کتایون نجفی‌زاده مدیرعامل انجمن اهدا عضو ایرانیان و مدیران این انجمن برگزار شد، در ابتدای برنامه دکتر کتایون نجفی‌زاده با ارائه آمار و توضیحاتی در خصوص پیوند و اهدا عضو در کشور اظهار کرد: سالانه در کشور بین ۵ تا ۸ هزار نفر با مرگ مغزی از دنیا می‌روند و اعضای بدن نیمی از افراد مرگ مغزی شده قابلیت اهدا دارد.<br/>وی با اشاره به اینکه سال گذشته اعضای بدن ۹۲۶ مرگ مغزی در کشور اهدا شد، ادامه داد: در سال ۹۷ اعضای بدن ۲ هزار مرگ مغزی اهدا نشد؛ در حالی که هر فرد مرگ مغزی بین یک تا ۸ عضو می‌تواند اهدا کند، اگر تصور را بر این بگذاریم که خانواده فرد مرگ مغزی شده دیر رضایت به اهدا بدهند و اگر ۳ عضو فرد مرگ مغزی قابلت اهدا داشته باشد، با اهدا نکردن اعضای بدن این ۲ هزار مرگ مغزی، ۶ هزار ارگان سالم به زیر خاک رفته است؛ از طرفی روزی ۷ تا ۱۰ نفر به دلیل نرسیدن عضو پیوندی از دنیا می‌روند.<br/>نجفی‌زاده افزود: توسعه فرهنگ اهدا عضو نیازمند حضور تمامی سازمان‌ها، ارگان‌ها و نهادهای دولتی و خصوصی است و مقوله فرهنگ با توجه به فراگیری آن بدون مشارکت و همیاری میسر نمی‌شود.</p>
      <figure>
        <img src="https://cdn.asriran.com/files/fa/news/1398/8/19/1035184_224.jpeg"/>
      </figure>
      <p>وی در خصوص تفاهم‌نامه میان بیمه دی و انجمن اهدا عضو اظهار کرد: ذات شرکت‌های بیمه در تمامی کشورهای دنیا، ایجاد احساس آرامش و آسایش است، آرامشی که پس از‌جبران خسارت ایجاد می‌شود و این موضوع رابطه بسیار نزدیکی به مفهوم اهدای عضو دارد. جبران پس از خُسران و اهدا عضو می‌تواند زندگی دوباره به فرد نیازمند عضو اهدا کند و به عنوان نماینده جامعه اهدا عضو از طرح بیمه دی در جهت ایجاد پوشش بیمه خانواده‌های اهدا کننده عضو، استقبال می‌کنم.<br/>نجفی‌زاده همچنین در خصوص ایجاد واژه "جان‌بخش" افزود: امروز و در کنار تفاهم‌نامه با بیمه دی، از واژه و مفهوم بزرگی به نام "جان‌بخش" پرده‌برداری می‌کنیم، مفهوم بزرگی که می‌تواند به عنوان یک افتخار در کنار نام هر کدام از ما قرار گیرد."جان‌بخش"، با اهدا اعضای بدن خود می‌تواند یک افتخار ملی و معنوی را برای خود و خانواده خود به ارمغان بیاورد.<br/><br/><b>بیمه دی، حامی "جان‌بخش"</b><br/>مهندس محمدرضا کشاورز، مدیرعامل بیمه دی نیز در خصوص تفاهم‌نامه میان شرکت بیمه تحت مدیریت خود و انجمن اهدا عضو ایرانیان اظهار کرد: شرکت بیمه دی در سال ۱۳۹۷ با فروش ۳۵،۸۷۳ میلیارد ریال حق بیمه به عنوان سومین شرکت بیمه در کشور (دومین شرکت بیمه خصوصی) توانسته پس از اخذ تائیدیه کفایت ذخایر فنی از بیمه مرکزی جمهوری اسلامی ایران و طبق صورت‌های مالی حسابرسی شده به سود ۱۰۲۸ میلیارد ریالی دست یابد که این امر نشان از موفقیت این شرکت در دست‌یابی به اهداف مورد نظر و سیاست‌های شرکت بیمه دی است.<br/>وی اظهار کرد: هم اکنون که شرکت بیمه دی توانسته در رسالت اصلی خود موفق باشد، مسوولیت اجتماعی که یکی از مهم‌ترین رکن برندهای مطرح اقتصادی در تمامی جوامع است مورد توجه بیمه دی قرار گرفته و امروز در این نشست خبری، بیمه دی به صورت رسمی وارد حوزه با اهمیت اهدا عضو و حمایت از این حرکت خداپسندانه می‌شود. فعالیت موثری که همخوانی زیبایی با مفهوم صنعت بیمه در گسترش چتر حمایت و همراهی با مردم عزیزمان دارد.<br/>وی در خصوص مسوولیت اجتماعی بیمه دی افزود: مسوولیت اجتماعی، علیرغم تفکر برخی از برندهای اقتصادی، یک حرکت تبلیغاتی نیست، بلکه از نظر بیمه دی، مسوولیت اجتماعی یک وظیفه است، وظیفه‌ای که تمامی افراد و در جایگاه‌های بزرگتر، تمامی شرکت‌ها و سازمان‌ها باید در قبال جامعه خود متعهد باشند.</p>
      <p> </p>
      <figure>
        <img src="https://cdn.asriran.com/files/fa/news/1398/8/19/1035183_294.jpeg"/>
      </figure>
      <p>مدیرعامل بیمه دی در خصوص مفهوم "جان‌بخش" و بیمه خانواده "جان‌بخش" اظهار کرد: همانگونه که عنوان شد، جان‌بخشی یک افتخار ملی و معنوی است و بسیار خرسندم که بیمه دی افتخار دارد در ایجاد مفهوم "جان‌بخش" سهیم باشد. در جهت توسعه فرهنگ جان‌بخشی، همه ما مسوول و سهیم هستیم و بیمه دی نیز حمایت از خانواده‌های جان‌بخش را وظیفه خود می‌داند و امیدواریم بتوانیم به میزان توان خود در افتخار جان بخشی سهیم باشیم.<br/><br/><b>جشنواره "جان‌بخش" زمینه ساز فرهنگ اهدا عضو</b><br/>در حاشیه این نشست خبری و امضا تفاهم‌نامه میان بیمه دی و انجمن اهدا عضو، دکتر میرموسوی، مدیر ارتباطات بیمه دی در خصوص جشنواره هنری جان‌بخش اظهار کرد: هنر، خروجی تفکر و فرهنگ یک جامعه است و هنرمندان با آثار هنری خود، زمینه‌ساز توسعه فرهنگ جان‌بخشی خواهند بود.<br/>وی افزود: جشنواره هنری جان‌بخش که با حمایت بیمه دی و با نظارت انجمن اهدا عضو در حوزه تندیس‌سازی و با هدف معرفی تندیس جان‌بخش با حضور هنرمندان‌ مطرح کشور برگزار خواهد شد.<br/>موسوی با اشاره به هیات داوران جشنواره هنری جان‌بخش، افزود: براساس تصمیم شورای سیاست‌گذاری این جشنواره، هنرمندان مطرح کشور در حوزه هنرهای تجسمی آثار هنری ارسالی را انتخاب و داوری خواهند کرد و امیدواریم بتوانیم با برپایی این جشنواره، گام موثری در توسعه فرهنگ " جان‌بخشی" برداریم.</p>
      <p> </p>
      <figure>
        <img src="https://cdn.asriran.com/files/fa/news/1398/8/19/1035182_886.jpeg"/>
      </figure>
      <p>گفتنی است در پایان این نشست خبری، تفاهم‌نامه میان بیمه دی و انجمن اهدا عضو امضا شد و بیمه دی به صورت رسمی به عنوان حامی فرهنگ " جان‌بخشی" معرفی شد.</p>
    </article>
  </body>
</html>