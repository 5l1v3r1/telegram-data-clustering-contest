<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697720/%D8%A7%D8%B1%D8%AF%D9%86-%D9%BE%D8%B3-%D8%A7%D8%B2-25-%D8%B3%D8%A7%D9%84-%D8%A8%D8%A7%D9%82%D9%88%D8%B1%D9%87-%D9%88-%D8%BA%D9%85%D8%B1-%D8%B1%D8%A7-%D8%A7%D8%B2-%D8%A7%D8%B3%D8%B1%D8%A7%D8%A6%DB%8C%D9%84-%D9%BE%D8%B3-%DA%AF%D8%B1%D9%81%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-10T00:00:00+00:00"/>
    <meta property="og:title" content="اردن پس از 25 سال «باقوره» و «غمر» را از اسرائیل پس گرفت"/>
    <meta property="og:description" content="ملک عبدالله، پادشاه اردن روز یکشنبه به طور رسمی اعمال مجدد حق حاکمیت کشورش بر دو منطقه «باقوره» و «غمر» را که به مدت ۲۵ سال به اسرائیل اجاره داده شده بود اعلام کرد."/>
  </head>
  <body>
    <article>
      <h1>اردن پس از 25 سال «باقوره» و «غمر» را از اسرائیل پس گرفت</h1>
      <address><time datetime="2019-11-10T00:00:00+00:00">10 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/19/1035536_901.jpg"/>
      </figure>
      <p>ملک عبدالله، پادشاه اردن روز یکشنبه به طور رسمی اعمال مجدد حق حاکمیت کشورش بر دو منطقه «باقوره» و «غمر» را که به مدت ۲۵ سال به اسرائیل اجاره داده شده بود اعلام کرد.</p>
      <p>به گزارش یورونیوز؛ بنا به معاهده صلحی که اسرائیل و اردن در سال ۱۹۹۴ میلادی امضاء کرده بودند دو منطقه باقوره و غمر به مدت ۲۵ سال در اختیار اسرائیل قرار گرفته بود.</p>
      <p>پادشاه اردن روز یکشنبه در پارلمان این کشور گفت: «پایان اعتبار متمم‌های توافق صلح درباره باقوره و غمر و حاکمیت کامل خودمان بر این سرزمین‌ها را اعلام می کنم.»</p>
      <p>خبرگزاری فرانسه گزارش داده است که حصاری زرد رنگ در مقابل مسیر منتهی به باقوره و غمر روز یکشنبه نصب شده بود تا مانع از دسترسی اسرائیلی‌ها به این مناطق شود.</p>
      <p>باقوره منطقه‌ای شش کیلومتر مربعی در نزدیکی رود اردن در بخش شمالی مرز اردن با اسرائیل است. غمر نیز حدودا چهار کیلومتر مربع وسعت دارد و در نزدیکی مرز دو کشور در بخش جنوبی قرار گرفته است.</p>
      <p>ملک عبدالله سال گذشته اسرائیل را از قصد خود برای بازپس گیری این مناطق مطلع کرده بود. کشاورزان اسرائیلی طی ۲۵ سال گذشته مشغول فعالیت در باقوره و غمر بودند.</p>
      <p>بنیامین نتانیاهو، نخست وزیر اسرائیل سال گذشته گفته بود که کشورش به دنبال حفظ شرایط موجود در باقوره و غمر است. اما دو طرف بر سر تمدید اجاره این مناطق به توافق نرسیدند.</p>
      <p>رسانه‌های اسرائیلی گزارش داده‌اند که مذاکراتی برای پرداخت خسارت به کشاورزانی که در این مناطق مشغول فعالیت بودند در جریان است.</p>
      <p>ایمن صفدی، وزیر خارجه اردن قرار است روز دوشنبه نشستی خبری در باقوره داشته باشد.</p>
    </article>
  </body>
</html>