<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/novi-zhalbi-za-kasirane-na-izborite.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T19:01:00+00:00"/>
    <meta property="og:title" content="Нови жалби за касиране на изборите"/>
    <meta property="og:description" content="Оспорва се вотът в три столични района, в Горна Оряховица, както и резултатите на Мая Манолова"/>
  </head>
  <body>
    <article>
      <h1>Нови жалби за касиране на изборите</h1>
      <h2>Оспорва се вотът в три столични района, в Горна Оряховица, както и резултатите на Мая Манолова</h2>
      <address>
        <time datetime="2019-11-10T19:01:00+00:00">10 Nov 2019, 19:01</time>
      </address>
      <p>БСП иска да се анулира вотът в Горна Оряховица, както и ще обжалва избора на кметове в три столични района. А инициативният комитет на Мая Манолова ще внесе искане за касиране на изборите в столицата.</p>
      <p>На 11 ноември издигнатите и подкрепени от БСП кандидати за кметове на столичните райони „Искър“, „Люлин“ и „Красна поляна“ Борис Цветков, Мая Александрова и Георги Миланов ще подадат жалби срещу решенията, с които са обявени за избрани кметовете на посочените райони.</p>
      <p>В Горна Оряховица социалистите оспорват третия мандат на Добромир Добрев като посочват, че е имало нарушение на принципа за уседналост. Кандидатът на ГЕРБ спечели на балотаж пред Явор Божанков от БСП.</p>
      <p>Инициативният комитет за издигането на Мая Манолова за граждански кандидат за кмет на София ще внесе жалба в Общинската избирателна комисия, в столицата, съобщиха от екипа на Манолова.</p>
      <p>В жалбата са посочени доказателства за груби нарушения на изборните правила на местните избори за кмет в София.</p>
      <p>Мая Манолова ще направи изявление пред медиите по повод искането за касиране на изборните резултати. На същото място, в 14:30 ч., нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване.</p>
      <p> </p>
    </article>
  </body>
</html>