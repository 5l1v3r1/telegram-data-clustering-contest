<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596700/foniko-perasma-tou-kyklona-mpoulmpoul-stin-india-stous-20-oi-nekroi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T19:34:00+00:00"/>
    <meta property="og:title" content="Φονικό πέρασμα του κυκλώνα Μπουλμπούλ στην Ινδία - Στους 20 οι νεκροί"/>
    <meta property="og:description" content="Ο κυκλώνας Μπουλμπούλ, που έπληξε το Μπανγκλαντές και την Ινδία συνοδευόμενος από θυελλώδεις ανέμους και καταρρακτώδεις βροχές, έχει στοιχίσει την ζωή σε..."/>
  </head>
  <body>
    <article>
      <h1>Φονικό πέρασμα του κυκλώνα Μπουλμπούλ στην Ινδία - Στους 20 οι νεκροί</h1>
      <address><time datetime="2019-11-10T19:34:00+00:00">10 Nov 2019, 19:34</time> by <a rel="author">SigmaLive</a></address>
      <p>Ο κυκλώνας Μπουλμπούλ, που έπληξε το Μπανγκλαντές και την Ινδία συνοδευόμενος από θυελλώδεις ανέμους και καταρρακτώδεις βροχές, έχει στοιχίσει την ζωή σε τουλάχιστον 20 ανθρώπους κι έχει αναγκάσει 2 εκατομμύρια κατοίκους του Μπανγκλαντές να περάσουν τηνν νύχτα σε καταφύγια.</p>
      <p>Ο κυκλώνας, που συνοδεύεται από ανέμους ταχύτητας 120 χλμ/ώρα, σάρωσε χθες το βράδυ τις παράκτιες περιοχές των δύο χωρών, οδηγώντας τις αρχές να κλείσουν αεροδρόμια και λιμάνια.</p>
      <p>Δέκα άνθρωποι έχασαν την ζωή τους στην πολιτεία της Δυτικής Βεγγάλης, στην ανατολική Ινδία, εκ των οποίων οι δύο, όταν δέντρα καταπλάκωσαν τις οικίες τους κι ένας όταν τον χτύπησαν κλαδιά στην Καλκούτα, μεταδίδει το πρακτορείο ειδήσεων Press Trust of India.</p>
      <p>Άλλοι δύο άνθρωποι πέθαναν στην γειτονική πολιτεία Οντίσα, αναφέρει το Press Trust of India.</p>
      <p>Στο Μπανγκλαντές, τουλάχιστον 8 άνθρωποι σκοτώθηκαν, οι πέντε από πτώσεις δέντρων, ενώ τουλάχιστον 20 τραυματίστηκαν. Επιπλέον, πέντε άνθρωποι αγνοούνται έπειτα από το ναυάγιο ενός αλιευτικού σκάφους στον ποταμό Μέγκνα.</p>
      <p>Ο κυκλώνας έχει ήδη καταστρέψει 4.000 σπίτια, έγινε γνωστό από τον γραμματέα της υπηρεσίας διαχείρισης καταστροφών Σαχ Καμάλ.</p>
      <p>Την ίδια ώρα, 2,1 εκατομμύρια άνθρωποι εγκατέλειψαν τις εστίες τους και μεταφέρθηκαν σε περισσότερα από 5.500 καταφύγια.</p>
      <p>Πηγή: ΑΠΕ - ΜΠΕ </p>
    </article>
  </body>
</html>