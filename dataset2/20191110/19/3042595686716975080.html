<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-at-alle-skal-snakke-norsk/71798935"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T19:56:57+00:00"/>
    <meta property="og:title" content="Vil at alle skal snakke norsk"/>
    <meta property="og:description" content="Arbeiderpartiets Jonas Gahr Støre og Fellesforbundets Jørn Eggum har røyket fredspipe og lanserer det de kaller Norgesmodellen. Strengere krav til norsk språk på arbeidsplassen er ett av tiltakene."/>
  </head>
  <body>
    <article>
      <h1>Vil at alle skal snakke norsk</h1>
      <h2>Arbeiderpartiets Jonas Gahr Støre og Fellesforbundets Jørn Eggum har røyket fredspipe og lanserer det de kaller Norgesmodellen. Strengere krav til norsk språk på arbeidsplassen er ett av tiltakene.</h2>
      <address><time datetime="2019-11-10T19:56:57+00:00">10 Nov 2019, 19:56</time> by <a rel="author">Mats Rønning</a></address>
      <p>I et møterom på Stortinget sitter representanter fra Fellesforbundet og Arbeidepartiet samlet til møte. Stemninga er tilsynelatende god. Gammelt gruff om MDG-samarbeid, oljas framtid og industriens plass og betydning virker å ha mattet noe av.</p>
      <p>I alle fall smiler begge bredt, Aps energi- og klimapolitiske talsmann Espen Barth Eide og LO-sluggeren Roar Abrahamsen fra Fellesforbundets største lokallag i Bergen. For et halvt år siden var tonen en annen.</p>
      <p>- 45 Fellesforbund-tillitsvalgte tilknyttet Ap har vært samlet på en konferanse her i dag og det kom til uttrykk en unison oppfatning av vi ikke har tillit til Espen Barth Eide som klimapolitisk talsperson, sa Roar Abrahamsen til <a href="https://www.vg.no/nyheter/innenriks/i/707ko9/industri-grasrota-i-ap-har-ikke-tillit-til-barth-eide">VG </a>6. mai.</p>
      <p>Da hadde Ap-leder Jonas Gahr Støre innledet det som avisa beskrev som «operasjon overtalelse». Støre skulle prøve å overbevise LO-organiserte i industrien som hadde brutt med Ap om å melde seg inn igjen.</p>
      <h3>- Frustrasjonen har et ansikt</h3>
      <p>En annen som var til stede på fredagens møte på Stortinget var Richard Storevik i Fellesforbundet. Han slo fast i overfor Dagbladet etter Ap-landsmøtet i vår at han ville melde seg ut av partiet.</p>
      <p>
        <b>- Jeg er kjempeskuffet og litt tom for ord. Dette kommer til å slå hardt ut, dessverre, sa Storevik.</b>
      </p>
      <p>Overfor VG fulgte han opp på møtet i Bergen 6. mai. Henvendt til Ap-leder Jonas Gahr Støre fortalte han at frustrasjonen hadde fått navn og ansikt.</p>
      <p>
        <b>- Den heter Espen Barth Eide, sa Storevik.</b>
      </p>
      <p>Mange av industriforbundene i LO var rasende da Ap-landsmøtet gikk bort fra kompromisset som åpnet for konsekvensutredning av deler av havområdene utenfor Lofoten, Vesterålen og Senja. Aps holdning til EUs energimarkedsbyrå Acer har også provosert, i likhet med ønsket fra enkelte i partiet om å endre den såkalte leterefusjonsordningen.</p>
      <p>For mange ble klimapolitisk talsperson Espen Barth Eide skyteskiva, noe han ikke minst fikk merke da han i valgkampen lanserte ideen om et forpliktende samarbeid med MDG også på riksplan.</p>
      <p>Da fikk selv Fellesforbundets leder Jørn Eggum nok. Overfor TV 2 beskrev han Barth Eide som «ingenting».</p>
      <p>- Hvilken posisjon har egentlig han? Han er ingenting. Han er en vanlig stortingsrepresentant fra Oslo, sa Eggum.</p>
      <h3>Blitt bedre</h3>
      <p>Nå sitter kamphanene samlet rundt et møtebord på Stortinget og bedyrer at dialogen mellom Ap og Fellesforbundet bedre enn på lenge.</p>
      <p>
        <b>Overfor Dagbladet avviser Espen Barth Eide at det er et anstrengt eller dårlig forhold mellom ham selv og representanter fra de industritunge LO-forbundene. Stemningen er god, ifølge ham.</b>
      </p>
      <p>Jørn Eggum sier det er noe annet å sitte i et møterom og delta i en offentlig og tilspisset debatt. Han anslår at han selv, Roar Abrahamsen og Espen Barth Eide er enige om 80 prosent.</p>
      <p>- Så har vi selvsagt forskjellig standpunkt når det gjelder deler av petroleumspolitikken, sier Eggum til Dagbladet. Han beskriver fredagens møte som godt og nyttig.</p>
      <p>- Og det tror jeg Espen og Roar er enig om. De er enige om det meste, og så har vi noe vi må prate mer om.</p>
      <h3>Samarbeidsavtale</h3>
      <p>Etter at det gjennom store deler av vinteren og våren hadde stormet i forholdet mellom Ap-ledelsen og tillitsvalgte i industrien, <a href="https://www.dagbladet.no/nyheter/skal-hindre-nye-lovese-sjokk/71151096">ble et nytt samarbeidsorgan mellom Fellesforbundet og Ap etablert før sommeren.</a></p>
      <p>Hensikten med samarbeidsorganet som altså møttes på Stortinget fredag, var å få utmeldte partimedlemmer tilbake og hindre framtidige stridssaker.</p>
      <p>- Dette er på mange måter en formalisering av dette arbeidet i etterkant av vårt landsmøte. Det har vært spennende og gode diskusjoner. Partiet har respondert positivt, sier Eggum.</p>
      <h3>Lover å lytte</h3>
      <p>Ap-leder Jonas Gahr Støre følger opp. Han sier planleggingen av en ny, felles industrikonferanse allerede er godt i gang. Han sier Ap-ledelsen skal bli enda flinkere til å lytte til grasrota i industrien.</p>
      <p>- Her får vi tilbakemeldinger uten filter til programprosessen i Arbeiderpartiet. Vårt svar er klart: Vi skal utvikle og ikke avvikle norsk olje- og gassnæring. Det er uro og stort engasjement når det gjelder omstillingen som vi står overfor, men jeg har ikke møtt en eneste klimafornekter i fagbevegelsen, sier Støre.</p>
      <p>Han sier mange i LO har tilkjennegitt frustrasjon overfor regjeringen, men også overfor ham selv og Arbeiderpartiet.</p>
      <p>- Vi skal aktivt møte den uroen ved å være til stede, framholder Ap-lederen.</p>
      <h3>«Norgesmodellen»</h3>
      <p>Et konkret politisk initiativ fra Ap er allerede kommet på plass i dialogen med LOs største forbund i privat sektor. Og Støre kommer allerede nå med et glassklart løfte om snarlig handling dersom Ap og de rødgrønne vinner valget i 2021</p>
      <p>
        <b>- Dette er noe vi skal gjøre før vi henger fra oss frakken, sier han.</b>
      </p>
      <p>Han varsler storopprydding i norsk arbeidsliv og henter inspirasjon fra Ap-styrte kommuner og fylkeskommuner landet rundt.</p>
      <p>- Vi har samlet en rekke lokale erfaringer som har fått ulike navn, Trøndelagsmodellen, Skiensmodellen og så videre. De skal vi nå samle i en ny modell som skal bli nasjonal. Vi kaller den «Norgesmodellen», sier han.</p>
      <h3>Fem krav</h3>
      <p>Støre trekker spesielt fram fem ulike modeller, blant dem Trøndelagsmodellen, der krav om norsk språk står sentralt.</p>
      <p>Konkret tar denne modellen til orde for å kontraktsfeste at all kommunikasjon mellom nøkkelpersoner som hovedregel skal foregå på norsk, eventuelt engelsk.</p>
      <p>Kravet som også tidligere er blitt heist av Arbeiderpartiet, får full tilslutning fra Jørn Eggum.</p>
      <p>- For helse, miljø og sikkerhet, det sosiale og for å sikre kvalitet på arbeidet, så må man kunne kommunisere. Da er et felles språk viktig, sier Eggum.</p>
      <p>- Er du i Norge, så er det viktig at man snakker norsk språk. Men så er vi jo blitt flinkere til å snakke engelsk, sier Eggum og framholder at bruk av engelsk også er et alternativ enkelte steder.</p>
      <h3>Setter av budsjettmidler</h3>
      <p>tillegg til språkkravet fra Trøndelag, hentes det fra Rogaland et krav om at en leverandør ikke kan ha flere enn et ett ledd av underentreprenører, med mindre byggherre åpner for dette.</p>
      <p>Fra Oslo kommer kravet om at minst 10 prosent av arbeidstimene skal utføres av lærlinger. Fra Telemark kravet om at tilbyder skal dokumentere at majoriteten av de ansatte (også innleide) er faglærte og fra Nordland utviklingen av en læreplassgaranti.</p>
      <p>
        <b>Når Arbeiderpartiet mandag presenterer sitt alternative budsjett, settes det av penger til å styrke Arbeidstilsynet, politiet og Skatteetatetatens innsats mot arbeidslivskriminalitet og sosial dumping med 138,5 millioner kroner.</b>
      </p>
      <p>Arbeiderpartiet foreslår også å opprette enda et Arbeidslivskriminalitetssenter, for å nå målet om at hele landet skal dekkes av slike sentre.</p>
    </article>
  </body>
</html>