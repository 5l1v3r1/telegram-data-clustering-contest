<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/sports/story/196919/panathinaikos-aek-3-2-apisteyti-anatropi-kai-prasini-niki"/>
    <meta property="og:site_name" content="CNN.gr"/>
    <meta property="article:published_time" content="2019-11-10T19:46:09+00:00"/>
    <meta property="og:title" content="Παναθηναϊκός-ΑΕΚ 3-2: Απίστευτη ανατροπή και «πράσινη» νίκη"/>
    <meta property="og:description" content="Παρότι βρέθηκε πίσω στο σκορ με 2-0 ως το 67ο λεπτό ο Παναθηναϊκός τελικά επικράτησε 3-2 της ΑΕΚ στο ΟΑΚΑ για την 10η αγωνιστική της Super League 1."/>
  </head>
  <body>
    <article>
      <h1>Παναθηναϊκός-ΑΕΚ 3-2: Απίστευτη ανατροπή και «πράσινη» νίκη</h1>
      <h2>Παρότι βρέθηκε πίσω στο σκορ με 2-0 ως το 67ο λεπτό ο Παναθηναϊκός τελικά επικράτησε 3-2 της ΑΕΚ στο ΟΑΚΑ για την 10η αγωνιστική της Super League 1. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Γεράσιμος Λυμπέρης, CNN Greece 21:46 , 10 November 2019 - 23:58</p>
      <p>Σε ένα από τα πιο συναρπαστικά αθηναϊκά ντέρμπι του αιώνα, ο Παναθηναϊκός νίκησε την ΑΕΚ, παρότι βρισκόταν πίσω στο σκορ 2-0 μέχρι το μέσον του β΄ ημιχρόνου από γκολ των Μπακάκη (18΄), Ολιβέιρα (36΄).</p>
      <p>Όμως οι Μακέντα (67΄), Περέα (70΄) έφεραν το ματς στα ίσια και ο Δημήτρης Κολοβέτσιος στο 88΄ έγραψε το τελικό 3-2, με το οποίο οι «πράσινοι» ανέβηκαν στην 8η θέση της Super League μετά από δέκα αγωνιστικές. Αντίθετα,<b> η ΑΕΚ παραμένει τρίτη</b>, αλλά η απόστασή της από την κορυφή αυξήθηκε πλέον στους εννέα βαθμούς.</p>
      <p>Με τον Βέρντε να τραβάει στη γραμμή τον Ινσούα και να ανοίγει διάδρομο στους Λιβάγια, Ολιβέιρα, η ΑΕΚ είχε βρει τη... μαγική συνταγή στο πρώτο ημίχρονο. Δεν είναι τυχαίο που όλες οι επικίνδυνες επιθέσεις της δημιουργήθηκαν από δεξιά, με τον Ιταλό να έχει συμμετοχή στη δημιουργία του πρώτου γκολ. Το σημείωσε με «οβίδα» ο Μιχάλης Μπακάκης στο 18΄ και ήταν το πρώτο της καριέρας του στη Super League. Ο Παναθηναϊκός είχε τις δικές του καλές στιγμές, με κορυφαία αυτή του Χατζηγιοβάνη στο 31΄, όμως η ΑΕΚ πήγε με προβάδισμα δύο γκολ στα αποδυτήρια. Το 0-2 πέτυχε στο 36΄ ο Ολιβέιρα σε γκολ που ήταν «φωτοτυπία» του νικητήριου με τον Ατρόμητο: κόρνερ Λιβάγια, κεφαλιά Μάνταλου και ο Πορτογάλος μπαίνει με τη μπάλα στα δίχτυα.</p>
      <p>Επιβεβλημένες οι διορθωτικές κινήσεις από τον πάγκο του Παναθηναϊκού, με τους Περέα και Χατζηθεοδωρίδη να αντικαθιστούν τους Μπουζούκη, Ινσούα στο δεύτερο μισό της αναμέτρησης.</p>
      <p>Όμως ήταν η ΑΕΚ που <b>μπήκε πιο δυνατά</b> και στο 51΄ ο Ολιβέιρα είχε δοκάρι. Ο Παναθηναϊκός έμεινε «ζωντανός» παρότι αδυνατούσε να ακολουθήσει το ρυθμό των –τύποις- φιλοξενούμενων. Μια εντυπωσιακή ατομική προσπάθεια του Μακέντα, αρκούσε για να φέρει να πάνω-κάτω. Ο Ιταλός μείωσε στο 67΄, το ντέρμπι άρχισε ξανά και τρία λεπτά αργότερα ο Περέα έγραψε το 2-2 με πλασέ από κοντά. Η ψυχολογία είχε αλλάξει «στρατόπεδο» και ήταν η σειρά του Κωστένογλου να προσπαθήσει με διορθωτικές κινήσεις (Αλμπάνης, Γιακουμάκης) να επαναφέρει την ηρεμία στην ομάδα του.</p>
      <p>Το ντέρμπι ολοκληρώθηκε με μία από αυτές τις ιστορίες που μόνο το ποδόσφαιρο μπορεί να γράψει. Στο 86΄ ο Δημήτρης Κολοβέτσιος πέρασε στον αγωνιστικό χώρο και στο 88΄ σημείωσε το νικητήριο γκολ με κεφαλιά μετά από κόρνερ του Ζαχίντ. Ο ποδοσφαιριστής που φόρεσε τη φανέλα της ΑΕΚ στη μεγάλη επιστροφή της στη Super League και σήκωσε το κύπελλο του 2016, δεν πανηγύρισε το γκολ, το οποίο έστειλε στα ουράνια περίπου 10.000 φίλους του Παναθηναϊκού, απόψε στο ΟΑΚΑ.</p>
      <p><b>ΠΑΝΑΘΗΝΑΪΚΟΣ (Μάκης Αγγελίνας):</b> Διούδης, Γιόχανσον, Ινσούα (46΄ Χατζηθεοδωρίδης), Σένκεφελντ, Πούγγουρας, Δώνης, Κουρμπέλης, Ζαχίντ, Χατζηγιοβάνης (86΄ Κολοβέτσιος), Μπουζούκης (46΄ Περέα), Μακέντα.</p>
      <p><b>ΑΕΚ (Νίκος Κωστένογλου):</b> Μπάρκας, Μπακάκης, Σβάρνας, Τσιγκρίνσκι, Χουλτ, Κρίστιτσιτς (46΄ Σιμάο), Σιμόες, Βέρντε (80΄ Γιακουμάκης), Λιβάγια, Μάνταλος, Ολιβέιρα (73΄ Αλμπάνης).</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/sports/story/196913/kypello-elladas-ekplixi-apo-promithea-apekleise-ton-panathinaiko-opap">Κύπελλο Ελλάδας: Έκπληξη από Προμηθέα, απέκλεισε τον Παναθηναϊκό ΟΠΑΠ</a>
        </li>
        <li>
          <a href="https://www.cnn.gr/news/sports/story/196738/panathinaikos-kanei-efesi-gia-tin-poini-toy-doni">Παναθηναϊκός: Κάνει έφεση για την ποινή του Δώνη</a>
        </li>
        <li>
          <a href="https://www.cnn.gr/news/sports/story/196715/d-giannakopoylos-h-symfonia-me-pitino-erxetai-na-prostethei-se-ena-protathlima-me-ygeia">Δ. Γιαννακόπουλος: Η συμφωνία με Πιτίνο έρχεται να προστεθεί σε ένα πρωτάθλημα με υγεία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/337/panathinaikos">ΠΑΝΑΘΗΝΑΙΚΟΣ</a>
        </li>
        <li>
          <a href="https://www.cnn.gr/eidhseis/tag/1204/aek">ΑΕΚ</a>
        </li>
        <li>
          <a href="https://www.cnn.gr/eidhseis/tag/24445/panathhnaikos-aek">ΠΑΝΑΘΗΝΑΪΚΟΣ-ΑΕΚ</a>
        </li>
        <li>
          <a href="https://www.cnn.gr/eidhseis/tag/210/super-league">SUPER LEAGUE</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196959/snapshot/21876362.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196970/snapshot/2613917-1.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196950/snapshot/2750665.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196958/snapshot/dendias-tourkia.jpg"/>
      </figure>
    </article>
  </body>
</html>