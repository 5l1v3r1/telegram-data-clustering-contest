<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/10/xojaylida-odamlarni-645-million-somga-uxlatgan-ayol-qolga-olindi-u-ozini-hokimning-onasi-deb-tanishtirgan/?utm_source=Telegram_Bot"/>
    <meta property="og:site_name" content="Daryo"/>
    <meta property="article:published_time" content="2019-11-10T19:03:00+00:00"/>
    <meta property="og:title" content="Xo‘jaylida odamlarni 645 million so‘mga “uxlatgan” ayol qo‘lga olindi. U o‘zini “hokimning onasi” deb tanishtirgan"/>
    <meta property="og:description" content="Xo‘jayli tumanida “hokimning onasiman, hokimning opasiman” deb odamlarni 645 millon so‘mga “uxlatgan” ayol qo‘lga olindi, deb yozadi “Xabar” “Saidahmadov blogi”ning xabariga asoslanib."/>
  </head>
  <body>
    <article>
      <h1>Xo‘jaylida odamlarni 645 million so‘mga “uxlatgan” ayol qo‘lga olindi. U o‘zini “hokimning onasi” deb tanishtirgan</h1>
      <address>
        <time datetime="2019-11-10T19:03:00+00:00">10 Nov 2019, 19:03</time>
      </address>
      <p>Xo‘jayli tumanida “hokimning onasiman, hokimning opasiman” deb odamlarni 645 millon so‘mga “uxlatgan” ayol qo‘lga olindi, deb <a href="https://xabar.uz/a55">yozadi</a> “Xabar” “Saidahmadov blogi”ning <a href="https://t.me/saidahmadov_blogi/884">xabariga asoslanib</a>.</p>
      <figure>
        <img src="https://s.daryo.uz/wp-content/uploads/2019/11/2583-680x408.jpg"/>
      </figure>
      <p>Xo‘jayli tumanida firibgarlik jinoyatlarini sodir etib yurgan Tamara Madreymova ismli ayol huquqni muhofaza qilish organlari tomonidan olib borilgan tezkor ishlari natijasida qo‘lga olingan.</p>
      <p>Tamara Madreymova muqaddam 5 marotaba firibgarlik jinoyatlarini sodir etib, sudlanganiga qaramay, 2018-yil dekabridan 2019-yil avgustiga qadar fuqaro S.J. bilan tanishib, o‘zini “Xo‘jayli tumani hokimining opasiman” barcha muammolaringizni o‘zim hal qilaman, yer olib beraman hamda “Nukus shahar Markaziy bozordagi buzilgan 9 ta do‘koningizning pullarini undirib beraman”, deb aldab, uning jami 645 000 000 so‘m naqd pullarini qo‘lga kiritib, qaytarib bermagan.</p>
      <p>“Eng asosiysi, xavfli retsidivist hisoblangan T.Madreymova mobil telefon orqali o‘z ovozini o‘zgartirib gaplashgan. Ya’ni «men hokimning onasiman, hokimning opasiman” degan hiyla-nayranglari bilan odamlarni g‘aflatda qoldirgan», – deyiladi xabarda.</p>
      <p>Xo‘jayli tumani hokimligining qo‘shimcha qilishicha, hozirgi vaqtda tumani IIB Tergovchilari tomonidan Jinoyat kodeksining 168-moddasi 4-qismi “a” bandi (firibgarlik yo‘li bilan juda ko‘p miqdorda zarar yetkazish) bilan jinoyat ishi qo‘zg‘atilib, Tamara Madreymova tegishli tartibda, qamoqqa olingan.</p>
      <p>Tergov natijasi bo‘yicha qo‘shimcha ma’lumot beriladi.</p>
      <figure>
        <img src="https://s.daryo.uz/wp-content/uploads/2019/11/photo_2019-11-10_17-59-37-2-484x600.jpg"/>
        <figcaption>Foto: “Xabar.uz”</figcaption>
      </figure>
    </article>
  </body>
</html>