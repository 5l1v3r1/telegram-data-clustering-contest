<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/bambino-10-anni-perso-1.4879560?utm_referrer=https%3A%2F%2Fzen.yandex.com"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-10T19:47:34+00:00"/>
    <meta property="og:title" content="Bologna, bambino di 10 anni si perde e chiede aiuto ai carabinieri"/>
    <meta property="og:description" content="I militari hanno ritrovato i genitori. Il papà: &quot;Ha pedalato per un chilometro per raggiungere la stazione Mazzini e chiedere aiuto&quot;"/>
  </head>
  <body>
    <article>
      <h1>Bologna, bambino di 10 anni si perde e chiede aiuto ai carabinieri</h1>
      <h2>I militari hanno ritrovato i genitori. Il papà: "Ha pedalato per un chilometro per raggiungere la stazione Mazzini e chiedere aiuto"</h2>
      <address><time datetime="2019-11-10T19:47:34+00:00">10 Nov 2019, 19:47</time> by <a rel="author">NICOLETTA TEMPERA</a></address>
      <p>Bologna, 11 novembre 2019 - <b>Ha perso</b> di vista la mamma e, non riuscendo più a trovarla, si è fatto una pedalata di un chilometro fino alla più vicina stazione dei carabinieri. Protagonista, un bambino di 10 anni che, sabato pomeriggio, si è presentato fuori dalla stazione Mazzini di via Oretti, guidata dal maresciallo maggiore Piergiorgio Madonno, a chiedere aiuto. «E lì ha trovato dei militari gentilissimi che immediatamente lo hanno messo a suo agio, aiutandolo a rintracciare la mamma, che intanto lo cercava disperata in tutto il quartiere», racconta Paolo, il papà del bambino.</p>
      <p><b>Dove si sono persi di vista suo figlio e sua moglie?</b><br/>«Marika era andata a prendere il bambino a catechismo, erano tutti e due in bicicletta. Più o meno alla rotonda di viale Lincoln mia moglie non ha visto più nostro figlio. Dovevano passare a fare spesa al NaturaSì e così, non riuscendo a rintracciarlo in strada, è andata a cercarlo al supermercato, pensando fosse andato lì».</p>
      <p><b>Il bambino però si era diretto già dai carabinieri.</b><br/>«Io e mia moglie gli abbiamo insegnato che, in situazioni di difficoltà, deve rivolgersi ai carabinieri. E lui ha seguito alla lettera l’insegnamento. Ha pedalato fino in via Oretti, seguendo i cartelli stradali. All’inizio aveva sbagliato ingresso, così ha fatto il giro e si è fermato davanti al cancello. Si vergognava un po’ di suonare, ma i militari di guardia lo hanno visto dalle telecamere e lo hanno subito fatto entrare».</p>
      <p><b>Era spaventato?</b><br/>«È un bambino sveglio, come ha dimostrato. Ai carabinieri che gli chiedevano cosa gli fosse accaduto e se avesse bisogno di aiuto ha spiegato di essersi perso e di aver deciso di andare in caserma perché sapeva di poter trovare chi potesse dargli una mano».</p>
      <p><b>Sua moglie intanto era preoccupatissima.</b><br/>«Ovviamente. Infatti il bambino, che sa a memoria il numero di mia moglie e pure il suo codice fiscale, lo ha subito riferito ai militari che hanno provato a chiamare la mamma. Ma Marika era al telefono con me, perché erano momenti molto concitati e stavamo tutti cercando il piccolo. Quando finalmente ha risposto è corsa alla stazione Mazzini col cuore in gola. È stato nostro figlio per primo a rassicurarla di stare bene. E si era anche divertito in questa avventura: i carabinieri lo hanno subito messo a suo agio, facendogli vedere le divise e i modellini delle macchine dell’Arma. Come tutti i bambini, ne va matto».</p>
      <p><b>Voi abitate in zona? </b><br/>«Abitiamo molto vicino alla zona dove mamma e figlio si sono persi di vista, ma lui sapeva che in casa non c’era nessuno e anche mio fratello, che vive poco distante da noi, probabilmente non c’era. Ha preferito la strada più sicura, anche per non far preoccupare la mamma».</p>
      <p><b>Un’avventura a lieto fine, insomma.</b><br/>«Sì e vorrei ringraziare i carabinieri della Mazzini per la squisita sensibilità e per la professionalità dimostrate, riuscendo subito a rintracciarci e rassicurandoci che il bambino stava bene. Sono stati momenti di panico, ma per fortuna nostro figlio si è affidato alle persone giuste».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>