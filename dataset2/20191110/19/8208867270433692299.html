<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/10/news/premier_league_il_liverpool_stende_il_city_e_prende_il_largo-240798017/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T19:57:00+00:00"/>
    <meta property="og:title" content="Inghilterra, il Liverpool prende il largo: 3-1 al Manchester City"/>
    <meta property="og:description" content="I Reds si aggiudicano il big match del 12° turno ad Anfield e volano a 34 punti, 9 in più della squadra di Guardiola, scavalcata anche da Chelsea e"/>
  </head>
  <body>
    <article>
      <h1>Inghilterra, il Liverpool prende il largo: 3-1 al Manchester City</h1>
      <h2>I Reds si aggiudicano il big match del 12° turno ad Anfield e volano a 34 punti, 9 in più della squadra di Guardiola, scavalcata anche da Chelsea e Leicester. Per gli uomini di Klopp in gol Fabinho, Salah e Manè, accorcia Silva nel finale per i campioni in carica che reclamano due rigori. Vince il Manchester United</h2>
      <address>
        <time datetime="2019-11-10T19:57:00+00:00">10 Nov 2019, 19:57</time>
      </address>
      <p><b>LONDRA (Inghilterra)</b> - E' un Liverpool sempre più protagonista in Premier League. La squadra di Juergen Klopp nel big match della 12esima giornata supera per 3-1 il Manchester City campione in carica e mette la freccia in classifica, consolidando il primato: 34 punti per i Reds, con nove lunghezze di vantaggio sulla formazione di Pep Guardiola, ora al quarto posto alle spalle di Leicester e Chelsea, alla pari a quota 26.</p>
      <h3>Fabinho, Salah e Manè stendono il City</h3>
      <p>Ad Anfield Road i campioni d'Europa segnano due gol nei primi tredici minuti. Ha aperto Fabinho (6′) con un destro micidiale dalla distanza. Una azione che ha fatto arrabbiare molto Guardiola, visto che nella stessa azione c'era stato un tocco di braccio in area Reds apparso abbastanza netto. Il raddoppio di Salah al 13', con un preciso colpo di testa dopo una velocissima azione di contropiede. Il tris in avvio di secondo tempo con Manè (51′), lesto in una deviazione di testa sotto misura. I citizens hanno reagito più che altro di nervi, accorciando le distanze con Bernardo Silva al 78′ e reclamando un altro rigore, ma di fatto la partita era già ampiamente indirizzata.</p>
      <h3>Vincono Manchester United e Wolverhampton</h3>
      <p>Vittoria convincente all'Old Trafford del Manchester United, che ha sconfitto per 3-1 il Brighton. Doppio vantaggio iniziale per i Red Devils, che chiudono il primo tempo 2-0 con la rete di Pereira e l'autogol di Propper. Nella ripresa gli ospiti accorciano con Dunk al 64′ ma è Rashford, due minuti più tardi, a chiudere la gara e a fissare il risultato sul 3-1. La formazione di Solskjaer sale al settimo posto della Premier con 16 punti. Nell'altra gara del pomeriggio il Wolverhampton ha sconfitto 2-1 l'Aston Villa con i gol di Neves e Jimenez. Inutile la rete dei "villains" allo scadere con Trezeguet. Pochi minuti nel finale per l'ex attaccante del Milan Patrick Cutrone.</p>
    </article>
  </body>
</html>