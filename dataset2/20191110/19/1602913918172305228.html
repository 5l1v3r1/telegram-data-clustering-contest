<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/klaus-iohannis-am-reusit-sa-invingem-psd-mai-mult-ca-oricand-in-ultimii-30-de-ani-18564401"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T19:08:43+00:00"/>
    <meta property="og:title" content="Klaus Iohannis: Am reuşit să învingem PSD mai mult ca oricând în ultimii 30 de ani"/>
    <meta property="og:description" content="Klaus Iohannis, cotat de sondaje pe primul loc în cadrul primului tur al alegerilor prezidenţiale, a afirmat, la ora 21.00, că rezultatul votului arată că românii au învins PSD."/>
  </head>
  <body>
    <article>
      <h1>Klaus Iohannis: Am reuşit să învingem PSD mai mult ca oricând în ultimii 30 de ani</h1>
      <address>
        <time datetime="2019-11-10T19:08:43+00:00">10 Nov 2019, 19:08</time>
      </address>
      <p>Klaus Iohannis, cotat de sondaje pe primul loc în cadrul primului tur al alegerilor prezidenţiale, a afirmat, la ora 21.00, că rezultatul votului arată că românii au învins PSD.</p>
      <p>"Dragi români, victorie. Am reuşit să învingem PSD-ul mai mult decât oricând în ultimii 30 de ani. Niciodată românii nu au votat atât de mult şi atât de clar împotriva PSD-ului şi acest lucru pentru România înseamnă un pas enorm înainte. Sigur rezultatele oficiale vor veni mâine, însă datele de exit poll arată deja că milioane de români din ţară şi din Diaspora au votat pentru proiectul nostru, pentru o Românie normală şi pentru a continua procesul important de schimbarea în bine în România", a declarat Klaus Iohannis.</p>
      <p>"Am crezut mereu în români şi în implicarea lor, iar participarea lor în aceste zile e o mare bucurie şi realizare pentru democraţia din România. Vreau să mulţumesc celor care mi-au acordat încrederea, celor de dreapta, dar şi celor care nu cred într-un partid anume, ci cred într-o Românie normală. Lupta noastră este de înlăturare a PSD de la putere ca să nu mai ţină România prizonieră şi captivă în trecut. Am făcut un pas mare în această direcţie. Nu este încă pasul decisiv. Mai este de lucru. Aceşti ani au fost ani de luptă şi ani de rezistenţă şi am ţinut piept împreună asalturilor deosebit de agresive ale PSD. Dacă nu ne-am fi opus PSD ar fi reuşit să destructureze tot ce s-a construit în România în ultimii ani, instituţii democratice, stat de drept", a maia spus Iohannis.</p>
    </article>
  </body>
</html>