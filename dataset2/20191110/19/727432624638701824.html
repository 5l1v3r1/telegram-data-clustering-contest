<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/foretrekker-du-kaldt-soverom/71793376"/>
    <meta property="og:site_name" content="Dinside"/>
    <meta property="article:published_time" content="2019-11-10T19:00:00+00:00"/>
    <meta property="og:title" content="Foretrekker du kaldt soverom?"/>
    <meta property="og:description" content="Da er det én ting du bør gjøre - hver uke."/>
  </head>
  <body>
    <article>
      <h6 class="kicker">Fuktighet på soverommet</h6>
      <h1>Foretrekker du kaldt soverom?</h1>
      <h2>Da er det én ting du bør gjøre - hver uke.</h2>
      <address><time datetime="2019-11-10T19:00:00+00:00">10 Nov 2019, 19:00</time> by <a rel="author">Linn Merete Rognø</a></address>
      <p>Nå som det er kaldt ute, fyrer vi opp varmen inne. På soverommet er det likevel mange av oss som foretrekker å ha det ekstra kjølig for å sove godt.</p>
      <p>Men har du det kaldt på soverommet, er det én ting som er særlig viktig å gjøre, minst en gang i uken.</p>
      <related>
        <a href="https://www.dinside.no/bolig/ser-du-disse-flekkene-pa-madrassen-bor-du-ta-grep-snarest/70723147"/>
      </related>
      <h3>- La soverommet tørke</h3>
      <p>For en god natts søvn, bør det ikke være altfor varmt på soverommet. Den ideelle temperaturen ligger på 15-18 grader, <a href="https://www.dinside.no/bolig/sa-kaldt-bor-soverommet-ditt-vaere/61011704">ifølge søvnekspertene</a>.</p>
      <p>Men liker du å ha det kaldere enn dette, bør du passe på at det ikke går utover inneklimaet:</p>
      <p>- En voksen person svetter rundt en halv liter eller mer væske i løpet av natten. Svette og pust skaper kondens. Et kaldt soverom kan derfor føre til fuktproblemer, sier Grethe Amdal, helsefaglig rådgiver hos Landsforeningen for hjerte- og lungesyke (LHL).</p>
      <p>Derfor er det viktig å lufte godt for å få ut fuktigheten, understreker hun.</p>
      <p>
        <b>Men etter at du har luftet, bør du sørge for å varme opp igjen soverommet:</b>
      </p>
      <related>
        <a href="https://www.dinside.no/bolig/det-kan-ta-arevis-a-bli-kvitt-lukten/70513000"/>
      </related>
      <p>- Hvis du liker å ha det veldig kaldt på soverommet og om senga i tillegg står inntil en yttervegg, og at fuktigheten i sengetøyet ikke tørker helt ut, kan det oppstå muggsopp. Derfor bør kalde soverom tørkes ut minst en gang i uka, sier Amdal.</p>
      <p>Kai Gustavsen, fagsjef inneklima hos Astma- og Allergiforbundet (NAAF), råder deg derfor til å ha en varmekilde på soverommet, som en ovn eller varmekabler. Bruk av varmekilder bidrar til at soverommet ikke blir nedkjølt og fuktig.</p>
      <aside>God luft på soverommet<br/>   •  <b>Luft før sengetid:</b> Du kan med fordel lufte ut av rommet i 10-15 minutter før du legger deg. Sørg for at det er gjennomtrekk.<br/>   •  <b>Om du sover med åpent vindu: </b>Temperaturforskjellen mellom luften ute og inne bør ikke være ekstrem. Du bør ha vindu lukket på natten gjennom de kalde vintermånedene.<br/>   •  <b>Luft om morgenen:</b> Det er også viktig å lufte godt hver morgen, da slipper du ut fukten som har oppstått i løpet av natten. Dette gjelder særlig i vintermånedene, om du sover med lukket vindu.<br/>   •  <b>Tørk fukt av overflater:</b> Hvis det har dannet seg kondens på vegger og vinduer i løpet av natten, tørk det av så ikke fukten trekker inn i byggematerialene som på sikt kan danne fuktsopp.<br/>   •  <b>Skru opp varmen på dagen:</b> Det er greit at soverommet ikke er like varmt som de andre rommene - så lenge temperaturforskjellen ikke overstiger 5 grader.<br/>   •  <b>Avstand mellom seng og yttervegg:</b> La seng og andre møbler stå cirka 10 centimeter fra veggen. Luft mellom vegg og møbler minsker risikoen for muggsopp.<br/>Kilde: <a href="https://www.idenyt.dk/ovrigt/myte-du-skal-sove-koligt-om-natten/">Idenyt.dk</a></aside>
      <p>- I tillegg til å varme opp soverommet, bør det være god luftsirkulasjon i rommet. Da er det viktig med luftventiler, og å sjekke at disse er åpnet og ikke tettet igjen, sier Gustavsen.</p>
      <h3>Husk dette når du lufter</h3>
      <p>Om muggsopp oppstår som følge av dårlig luftsirkulasjon i et kaldt soverom, kan det på sikt føre til luftveisproblemer for dem som sover der, ifølge Amdal.</p>
      <p>- Dessuten vil tung luft gjøre oss trøtte, ukonsentrerte og gi hodepine, sier hun.</p>
      <p>Om du åpner opp vinduet for å lufte, bør du samtidig være obs på klima og miljø utendørs, anbefaler Gustavsen.</p>
      <p>- Bor du ved en veldig trafikkert vei, og soveromsvinduet vender ut mot veien, bør du ikke la vinduet stå åpent når trafikkrushet er på sitt verste. Vent heller til trafikken har roet seg. Da unngår du at eksos og svevestøv kommer inn i boligen, sier han.</p>
      <h3>Flere på samme soverom</h3>
      <p>For mange småbarnsforeldre er det en kjent sak at barna kan komme tuslende opp i senga i løpet av natta. Men når hele familien sover på det samme soverommet, er dette også noe som kan være med på å forringe luftkvaliteten i rommet.</p>
      <p>- Det avhenger av hvor god ventilasjon man har i boligen, men luften kan bli dårligere om mange sover sammen. Og er man syk, så vil de andre lettere bli smittet om man sover tett, sier Amdal.</p>
      <aside>Vil du vite mer?<br/>På NAAFs nettside finner du flere filmer om hva du kan gjøre dersom mugg oppstår i boligen.<br/>Filmene ser du <a href="https://www.naaf.no/fokusomrader/inneklima/fakta-om-inneklima/fukt-og-mugg/filmer-om-fukt-i-bolig/">her</a>.</aside>
      <p>
        <b>Jo flere personer man er på samme soverom, jo fuktigere kan luften bli.</b>
      </p>
      <p>- Og om du ser at det er mye kondens på vinduene når du våkner, er det et tydelig tegn på at forbedringer bør utføres, sier Gustavsen.</p>
      <p>Er du bekymret for dette, kan du måle fuktigheten ved hjelp av en luftfuktmåler, eller et hygrometer. Hygrometer fås i mange prisklasser, fra drøye hundrelappen til flere tusen kroner.</p>
      <p>
        <b><a href="https://www.dinside.no/bolig/du-trenger-ikke-denne/61860327">I denne saken</a> kan du lese om hva luftfuktigheten i huset bør ligge på.</b>
      </p>
      <related>
        <a href="https://www.dinside.no/bolig/har-julepynten-statt-kaldt-siden-i-fjor-da-bor-du-vaere-obs-pa-en-ting/70500841"/>
      </related>
    </article>
  </body>
</html>