<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620856/%D8%A7%D8%B1%D8%AF%D9%88%D8%BA%D8%A7%D9%86-%DB%B3%DB%B6%DB%B5-%D9%87%D8%B2%D8%A7%D8%B1-%D9%BE%D9%86%D8%A7%D9%87%D8%AC%D9%88%DB%8C-%D8%B3%D9%88%D8%B1%DB%8C-%D8%A7%D8%B2-%D8%AA%D8%B1%DA%A9%DB%8C%D9%87-%D8%A8%D9%87-%DA%A9%D8%B4%D9%88%D8%B1%D8%B4%D8%A7%D9%86-%D8%A8%D8%A7%D8%B2%DA%AF%D8%B4%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T19:16:00+00:00"/>
    <meta property="og:title" content="اردوغان: ۳۶۵ هزار پناهجوی سوری از ترکیه به کشورشان بازگشتند"/>
    <meta property="og:description" content="«رجب طیب اردوغان» رئیس جمهوری ترکیه روز یکشنبه خبر داد که ۳۶۵ هزار پناهجوری سوری از ترکیه به سوریه بازگشتند و در «منطقه امن» در شمال این کشور اسکان یافتند."/>
  </head>
  <body>
    <article>
      <h1>اردوغان: ۳۶۵ هزار پناهجوی سوری از ترکیه به کشورشان بازگشتند</h1>
      <address>
        <time datetime="2019-11-10T19:16:00+00:00">10 Nov 2019, 19:16</time>
      </address>
      <p>
        <i>«رجب طیب اردوغان» رئیس جمهوری ترکیه روز یکشنبه خبر داد که ۳۶۵ هزار پناهجوری سوری از ترکیه به سوریه بازگشتند و در «منطقه امن» در شمال این کشور اسکان یافتند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری آناتولی ترکیه، اردوغان طی مراسمی در آنکارا گفت که ۳۶۵ هزار سوری توانستند به منازل خود در مناطقی برگرداند که نیروهای ترکیه امنیت آن را تامین کردند.</p>
      <p>وی ضمن اینکه عملیات نظامی ترکیه در شمال سوریه را موفقت آمیز خواند گفت: بازگشت این تعداد از سوری ها به کشورشان کافی نیست. یا کنفرانس جمع آوری کمک برای آماده سازی مناطق امن برگزار می کنیم یا از طریق طرح ها و برنامه هایمان زمینه بازگشت سوری ها را به کشورشان فراهم می کنیم.</p>
      <p>رئیس جمهوری ترکیه پیش از این نیز اروپایی ها را تهدید کرد و گفت که اگر اوضاع بخوبی پیش نرود، مجبور خواهیم شد، درهای ترکیه را برای رفتن آوارگان به اروپا باز کنیم.</p>
      <p>اردوغان ادامه داد: نیروهای ترکیه همچنان به تعقیب و مقابله با سازمان های تروریستی در داخل و خارج این کشور ادامه می دهد.</p>
      <p>رئیس جمهوری ترکیه همچنین از سخنان مخالفان این کشور درباره اینکه دلیلی برای ماندن نیروهای ترکیه در سوریه وجود ندارد، انتقاد کرد.</p>
      <p>وی گفت: طرف هایی هستند که می خواهند از طریق سازمان های تروریستی ترکیه را غرق خون کنند.</p>
      <p>اردوغان درباره فتنه افکنی در ترکیه نیز گفت: هر کس به دنبال ایجاد فتنه در میان مردم ترکیه باشد همانند گذشته تلاشش محکوم به شکست است.</p>
      <p>وی در بخش دیگری از سخنانش با اشاره به تلاش ها برای ایجاد بی ثباتی در ترکیه از طریق اقتصاد نیز تصریح کرد: این تلاش ها محکوم به شکست است و اقتصاد ترکیه همه توطئه ها را خنثی می کند.</p>
      <p>اردوغان افزود: ترکیه امروز ۷۰ درصد تجهیزات نظامی و دفاعی خود را با امکانات و توان داخلی خود می سازد و والاترین هدف ما در این راستا این است که صنایع دفاعی و نظامی ما ۱۰۰ درصد تولید داخل باشد.</p>
      <p>بدنبال حمله ۱۷ مهرماه ترکیه به شمال شرق سوریه که آن را "چشمه صلح" نامگذاری کرد، بسیاری از کشورهای اروپایی از جمله فرانسه، آلمان، جمهوری چک، هلند، نروژ و فنلاند صادرات سلاح را به آنکارا متوقف کرده‌اند.</p>
    </article>
  </body>
</html>