<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620859/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D8%B9%D9%84%D9%85%E2%80%8C%D8%A7%E2%80%8C%D9%84%D9%87%D8%AF%DB%8C-%D9%85%D9%87%D9%85%D8%A7%D9%86%E2%80%8C%E2%80%8C%D8%AE%D8%A7%D9%86%D9%87-%D8%A7%D9%85%D8%A7%D9%85-%D8%B1%D8%B6%D8%A7-%D8%B9-%D8%B1%D8%A7-%D9%85%D8%AD%D9%84-%D8%AA%D9%81%D8%B1%DB%8C%D8%AD-%D8%B9%D8%AF%D9%87%E2%80%8C%D8%A7%DB%8C-%D9%86%DA%A9%D9%86%DB%8C%D8%AF%E2%80%8C-%D8%AF%D8%B1-%D9%85%D8%B4%D9%87%D8%AF-%D8%A7%D8%B5%D9%84-%D8%A8%D8%B1-%D8%AA%D9%88%D8%B3%D8%B9%D9%87-%D8%B2%DB%8C%D8%A7%D8%B1%D8%AA-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T19:22:00+00:00"/>
    <meta property="og:title" content="آیت‌الله علم‌ا‌لهدی: «مهمان‌‌خانه» امام رضا (ع) را محل تفریح عده‌ای نکنید‌ / در مشهد اصل بر «توسعه زیارت» است"/>
    <meta property="og:description" content="امام جمعه مشهدمقدس با تاکید بر اینکه فرهنگ پذیرایی از زائران پیاده باید مردمی باقی بماند گفت: در مشهد اصل بر «توسعه زیارت» است."/>
  </head>
  <body>
    <article>
      <h1>آیت‌الله علم‌ا‌لهدی: «مهمان‌‌خانه» امام رضا (ع) را محل تفریح عده‌ای نکنید‌ / در مشهد اصل بر «توسعه زیارت» است</h1>
      <address>
        <time datetime="2019-11-10T19:22:00+00:00">10 Nov 2019, 19:22</time>
      </address>
      <p>
        <i>امام جمعه مشهدمقدس با تاکید بر اینکه فرهنگ پذیرایی از زائران پیاده باید مردمی باقی بماند گفت: در مشهد اصل بر «توسعه زیارت» است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله سیداحمد علم‌الهدی در جمع خادمان زائران پیاده علی بن موسی‌الرضا (ع) ضمن تشکر از فعالیت‌های ارزشمند آنان‌ اظهار داشت: ارزش عملی فعالیت شما عزیزان غیر از قرب ولایت رضوی و کسب توجهات خاصه امام هشتم (ع)، تحصیل یک آبرومندی برای مردم مشهد بود.</p>
      <p>وی ادامه داد: این‌که زائرانی با پای پیاده در هوای سرد و گرم، مسیرهای ناهموار را طی کردند، آمدند به زیارت امام رضا (ع) و امام هشتم نیز همسایگانی دارند که در مواجهه با پیاده‌روی به سمت حرم مطهر بی‌تفاوت نیستند، ایجاد آبرو برای این شهر است.</p>
      <figure>
        <img src="https://aftabnews.ir/files/fa/news/1398/8/19/357629_487.jpg"/>
      </figure>
      <p>نماینده ولی‌فقیه در خراسان رضوی با بیان این‌که نقش خواهران در این حرکت ارزشمند، بیش از برادران است، گفت: کسانی که برای حفظ حرمت علی بن موسی‌الرضا، خانم‌ها بودند؛ امروز نیز خانم‌ها در خانه‌شان را باز کردند، زندگی خودشان را زیر پای مهمان‌های امام رضا (ع) ریختند که خانه و زندگی خودشان را در اختیار زوار علی بن موسی‌الرضا (ع) قرار دادند.</p>
      <p>وی با تمجید از خدمات اصناف و مجموعه‌های مختلف در پذیرایی از زائران پیاده امام هشتم، خاطرنشان کرد: این حرکت و برنامه باید در حوزه مردمی خودش باقی بماند، در حوزه صنفی شکل دیگری پیدا می‌کند؛ این شکل پذیرایی حوزه مردمی است، این‌که یک خانم، خانه خود را، فرش و زندگی خودش را زیر پای زائر امام رضا (ع) می‌اندازد، بسیار فرق می‌کند با کسی که مثلاً مسافرخانه‌اش را در اختیار زائر قرار می‌دهد.</p>
      <p>امام جمعه مشهد گفت: نوع پذیرایی‌هایی که در منازل برای زائران انجام شده بسیار قابل‌تقدیر است، تنها پذیرایی اسکان نبوده، پذیرایی نهار، شام و حمل‌ونقل بوده، این کار جز از سوی خانواده‌ای که با عشق امام رضا (ع)، همه امکانات زندگی‌اش را زیر پای زائر امام رضا (علیه‌السلام) ریخته، شدنی نیست.</p>
      <p>آیت‌الله علم‌الهدی با بیان این‌که فرهنگ ما، فرهنگ مجاور امام رضا (ع) است، یادآور شد: تفاوت مشهد با دیگر شهرها این است که مجاور دارد، شهروند با تفسیر عمومی دیگر شهرها ندارد؛ شهروند یعنی کسی که در این شهر زندگی می‌کند، زندگی خود را دارد و از همه امکانات آبادانی و عمران شهری برخوردار است، مسؤولیت‌های اداره و تأمین شهر را هم به‌عنوان شهروند عهده‌دار است اما یک مشهدی، قبل از همه این حرف‌ها، مجاور امام رضا (ع) است؛ خانه، خانه امام رضا (ع) است و در خانه امام رضا (ع) دارند خدمتگزاری برای امام رضا (ع) می‌کنند، معنای مجاور این هست.</p>
      <p>وی بیان کرد: کسی که به مشهد می‌آید، گردشگر نیست، اگر کسانی به‌عنوان گردشگری به مشهد می‌آیند، اشتباه می‌کنند، گردشگری در مکان‌های دیگر با امکانات بیشتر وجود دارند که می‌توانند بهتر نیز استفاده کنند، کسی که به مشهد می‌آید، زائر است و چیزی که برایش اصالت دارد، زیارت است.</p>
      <p>عضو مجلس خبرگان رهبری بیان کرد: در این شهر هر اقدامی تحت عنوان سرمایه‌گذاری برای توسعه لذایذ و گردشگری‌ها صورت گرفت، نه‌ تنها به نتیجه نرسید بلکه سرمایه‌گذار آن خار و ذلیل شد.</p>
      <p>وی با بیان این‌که «مهمان‌خانه» امام رضا (ع) را محل تفریح و عیاشی عده‌ای نکنید، یادآور شد: اگر می‌خواهید سرمایه‌گذاری کنید، جریان توسعه زیارت را گسترش دهید.</p>
      <p>آیت‌الله علم‌الهدی با بیان این‌که در مسئله زائران پیاده نواقصی داریم که باید مسئولان در حل این مشکلات اقدام کنند، تصریح کرد: خبر دارم زائران نیشابور، تا ملک‌آباد برای تطهیر و نمازشان مشکل داشتند، مسئله در جاده آمدن زائران پیاده باید حل شود، قول دادند کنار گذری در جاده قوچان و کلات نیز ایجاد شود تا عزیزان از وسط جاده تردد نکنند و مورد مخاطره قرار نگیرند.</p>
      <p>وی ابراز امیدواری کرد تا خدمات مجاوران علی بن موسی‌الرضا (ع) به زائران پیاده آن حضرت هر سال بهتر از سال قبل اتفاق بیفتد و مشهد، شهر خوبی برای زائران علی بن موسی‌الرضا باشد.</p>
    </article>
  </body>
</html>