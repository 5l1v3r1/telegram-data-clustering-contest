<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/kelemen-hunor-rezultatul-la-alegeri-este-bun-vom-avea-mai-multe-voturi-decat-in-2009-sau-2014-18564602"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T19:51:14+00:00"/>
    <meta property="og:title" content="Kelemen Hunor: Rezultatul la alegeri este bun, vom avea mai multe voturi decât în 2009 sau 2014"/>
    <meta property="og:description" content="Preşedintele UDMR, Kelemen Hunor, consideră că rezultatul pe care l-a obţinut la alegerile prezidenţiale este bun, pe proiecţia UDMR urmând să fie înregistrate mai multe voturi decât în 2009 sau 2014."/>
  </head>
  <body>
    <article>
      <h1>Kelemen Hunor: Rezultatul la alegeri este bun, vom avea mai multe voturi decât în 2009 sau 2014</h1>
      <address><time datetime="2019-11-10T19:51:14+00:00">10 Nov 2019, 19:51</time> by <a rel="author" href="https://www.zf.ro/autor/vasile-magradean" target="_blank">Vasile Magradean</a></address>
      <p>Preşedintele UDMR, Kelemen Hunor, consideră că rezultatul pe care l-a obţinut la alegerile prezidenţiale este bun, pe proiecţia UDMR urmând să fie înregistrate mai multe voturi decât în 2009 sau 2014.</p>
      <p>Kelemen Hunor a declarat, duminică, la Cluj-Napoca, într-o conferinţă de presă susţinută după prezentarea exit-poll-urilor, că mulţumeşte pentru rezultat comunităţii maghiare, dar şi românilor care l-au votat.</p>
      <p>„Avem un rezultat bun, 4,6%, care, sigur după rezultatul final, se va modifica în sus, în jos, vom vedea, dar este un rezultat bun. Pe proiecţia noastră vom avea mai multe voturi decât în 2009 sau în 2014. Vreau să le mulţumesc tuturor celor care ne-au susţinut, m-au susţinut, comunităţii maghiare, românilor care au votat şi care au înţeles mesajul nostru, mesajul de respect, de încredere şi acele puncte pe care noi am accentuat din programul nostru, cele două surse importante, resurse importante pentru o ţară, oamenii şi natura, educaţie, protecţia mediului, economie, sănătate rămân acele puncte cu care noi vom merge mai departe fiindcă campania s-a terminat, dar munca nu se va termina nici astăzi, nici mâine, vom continua”, a spus Kelemen.</p>
      <p>Întrebat cu ce gânduri priveşte spre turul 2, liderul UDMR a precizat că aşteaptă rezultatele finale, pentru că nu se ştie, încă, care vor fi finaliştii.</p>
      <p>„Iohannis a intrat în turul 2, nu se poate schimba nimic, vom vedea şi vom mai discuta. Probabil că în această săptămână vom avea o şedinţă cu colegii noştri din Consiliul Permanent, miercuri, dacă reuşim să organizăm această şedinţă, atunci vom spune mai mult. Dar în această seară nu pot să intru în alte detalii”, a adăugat Kelemen Hunor.</p>
      <p>Exit poll-ul realizat de institutele de sondare CURS-Avangarde în primul tur al alegerilor prezidenţiale arată că Klaus Iohannis a obţinut 39%, Viorica Dăncilă -22,5%, Dan Barna-16,4%, Mircea Diaconu-7,9%, Theodor Paleologu-6,1%, Kelemen Hunor-3,9%, Ramona Bruynseels- 1,9%, Alexandru Cumpănaşu-1,2%.</p>
    </article>
  </body>
</html>