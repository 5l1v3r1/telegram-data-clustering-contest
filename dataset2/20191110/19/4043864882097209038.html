<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231566/"/>
    <meta property="og:site_name" content="Українська правда"/>
    <meta property="article:published_time" content="2019-11-10T19:31:59+00:00"/>
    <meta property="og:title" content="Вбили адвоката, який захищав підозрюваного у справі Вороненкова"/>
    <meta property="og:description" content="На Житомирщині вбили адвоката Святослава Пархоменка, який захищав підозрюваного в організації вбивства депутата Держдуми РФ Дениса Вороненкова – Олександра Лося."/>
  </head>
  <body>
    <article>
      <h1>Вбили адвоката, який захищав підозрюваного у справі Вороненкова</h1>
      <address>
        <time datetime="2019-11-10T19:31:59+00:00">10 Nov 2019, 19:31</time>
      </address>
      <p>На Житомирщині вбили адвоката Святослава Пархоменка, який захищав підозрюваного в організації вбивства депутата Держдуми РФ Дениса Вороненкова – Олександра Лося.</p>
      <p><b>Джерело</b>: інший адвокат підозрюваних у вбивстві Вороненкова Владислав Добош у <a href="https://www.facebook.com/VadyslavDobosh/posts/1650373565097992">Facebook</a>, <a href="https://zt.npu.gov.ua/news/aktualno/na-zhitomirshhini-policziya-rozpochala-kriminalne-provadzhennya-za-faktom-vbivstva-na-polyuvanni/">поліція Житомирської області</a></p>
      <p><b>Пряма мова Добоша</b>: "На жаль, інформацію про загибель Святослава Пархоменка мені підтвердили в Коростишівському райвідділі поліції".</p>
      <p><b>Деталі</b>: За його словами, смерть нібито пов'язана з конфліктом на полюванні.</p>
      <p>"Досить дивна ситуація, знаючи Святослава. І зазвичай полювання – досить зручна ситуація", - вважає Добош.</p>
      <p>Разом з тим, <b>поліція Житомирщини</b> повідомила, що 10 листопада у лісовому масиві на межі Коростишівського та Радомишльського районів під час полювання виник конфлікт між єгерями та мисливцями.</p>
      <p>У результаті смертельне вогнепальне поранення отримав директор громадської організації "Радомишльські мисливці", ще одного чоловіка з тяжким пораненням госпіталізовано.</p>
      <p><b>Дослівно</b> <b>поліція</b>: "Попередньо встановлено, що між сторонами виник конфлікт, у ході якого було застосовано вогнепальну зброю. У результаті смертельну травму отримав 41-річний киянин. Також ще одного чоловіка, 52-річного жителя Київської області, було госпіталізованого з тяжким вогнепальним пораненням".</p>
      <p><b>Деталі</b>: Інші учасники конфлікту доставлені до поліції для встановлення усіх причин та обставин події. Усі вони жителі Радомишльського та Коростишівського районів віком від 17 до 55 років.</p>
      <p>Попередня кваліфікація події - ст. 15 (Замах на злочин), ст.115 (Умисне вбивство) та ст. 263 (Незаконне поводження зі зброєю) Кримінального кодексу України.</p>
      <p>Згідно з даними сайту <a href="https://youcontrol.com.ua/catalog/company_details/36402523/">YouControl</a>, керівником та одним із засновників ГО "Радомишльські мисливці" є Святослав Пархоменко.</p>
      <p><b>Що було раніше</b>: 25 жовтня адвокат Святослав Пархоменко, захисник Олександра Лося, підозрюваного в організації вбивства Вороненкова, повідомив, що в перестрілці в Шевченківському районі Харкова <a href="https://www.pravda.com.ua/news/2019/10/25/7230079/">був убитий Володимир Борох</a> – один зі свідків у справі про вбивство Вороненкова.</p>
      <p>У столичній прокуратурі <a href="https://www.pravda.com.ua/news/2019/10/25/7230084/">заявили</a>, що свідчення убитого Бороха не є ключовими у справі про вбивство Вороненкова.</p>
      <p><b>Передісторія</b>:</p>
      <ul>
        <li>Дениса <a href="https://www.pravda.com.ua/news/2017/03/23/7139031/">Вороненкова вбили </a>пострілом у центрі Києва 23 березня 2017 року. Вбивцю Павла Паршова поранив охоронець колишнього російського депутата – і він помер у лікарні.</li>
        <li>У вбивці Вороненкова був спільник – Ярослав Левенець, із 2012 року він перебуває в розшуку за економічні злочини.</li>
        <li>Олександр Лось, як вважає слідство, був разом із Левенцем співорганізатором злочину, а саме організовував двох водіїв і кілера.</li>
        <li>Ярослав Тарасенко був водієм "Ланоса", в якому приїхав кілер. Його затримали 16 липня 2017 року.</li>
        <li>У вересні 2017 року генеральний прокурор Юрій Луценко заявив, що замовник убивства перебуває на території Росії і має активні контакти зі злочинними колами та спецслужбами, а "виконавці, переважно, громадяни України".</li>
        <li>Пізніше стало відомо, що в організації вбивства підозрюється громадянин Росії <a href="https://www.pravda.com.ua/news/2017/10/9/7157788/">Володимир Тюрін</a> – колишній цивільний чоловік вдови Вороненкова Марії Максакової. У березні 2018 року його оголосили в розшук в Україні.</li>
        <li>22 жовтня 2019 року Печерський райсуд Києва <a href="https://www.pravda.com.ua/news/2019/10/22/7229786/">скасував </a>підозру росіянину Володимиру Тюріну в замовленні вбивства екс-депутата Держдуми РФ Дениса Вороненкова.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/10/25/7230084/"/>
        <a href="https://www.pravda.com.ua/news/2019/10/25/7230079/"/>
        <a href="https://www.pravda.com.ua/news/2019/10/22/7229786/"/>
      </related>
    </article>
  </body>
</html>