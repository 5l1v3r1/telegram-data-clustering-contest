<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kronika/ropar-ga-je-brutalno-pretepel"/>
    <meta property="og:site_name" content="Primorske novice"/>
    <meta property="article:published_time" content="2019-11-10T19:54:22+00:00"/>
    <meta property="og:title" content="Ropar ga je brutalno pretepel"/>
    <meta property="og:description" content="Koprski policisti še preiskujejo okoliščine brutalnega ropa, ki se je zgodil v soboto sredi belega dne ob Šmarski cesti. Napadenega moškega iz okolice Kopra so odpeljali v izolsko bolnišnico, kjer so se kasneje z njimi pogovorili policisti."/>
  </head>
  <body>
    <article>
      <h1>Ropar ga je brutalno pretepel</h1>
      <address><time datetime="2019-11-10T19:54:22+00:00">10 Nov 2019, 19:54</time> by <a rel="author">Sijan Pretnar</a></address>
      <p>
        <b>Koprski policisti še preiskujejo okoliščine brutalnega ropa, ki se je zgodil v soboto sredi belega dne ob Šmarski cesti. Napadenega moškega iz okolice Kopra so odpeljali v izolsko bolnišnico, kjer so se kasneje z njimi pogovorili policisti.</b>
      </p>
      <figure>
        <img src="https://static.primorske.si/foto/highres/kronika/719138_259-lidl.jpg"/>
        <figcaption>Pretepeni moški je na pomoč poklical s parkirišča pred Lidlom. </figcaption>
      </figure>
      <p><b>KOPER</b> &gt; Za zdaj še neznani storilec je 62-letnega moškega iz okolice Kopra ob Šmarski cesti napadel v soboto okoli 12.30. Do 62-letnika, ki je bil pri eni od tamkajšnjih trgovin, je neznanec prišel iznenada in ga takoj fizično napadel. Najprej ga je večkrat udaril, nato ga je zbil na tla in ga še kar brcal ter od njega terjal denar.</p>
      <p>62-letnik mu je iz žepa dal ves denar, ki ga je imel pri sebi, a to napadalcu ni bilo dovolj. Pregledal je še njegov avto, ki je bil parkiran v bližini, nato pa je pobegnil. Pretepeni domačin se je nato zatekel na parkirišče bližnje trgovine Lidl, od koder je poklical na pomoč policijo, je okoliščine sobotnega dogajanja pojasnila <b>Anita Leskovec</b> s koprske policijske uprave. Poškodovanega moškega so odpeljali v izolsko bolnišnico, kjer so se policisti z njim pogovorili, opisal pa je tudi roparja. 62-letnega domačina, ki naj bi ga že odpustili iz bolnišnice, je napadel mlajši moški, visok od 180 do 190 centimetrov. Oblečen je bil v sivo trenirko s kapuco.</p>
      <p>Policisti so že v soboto občane, ki bi kaj vedeli o dogodku, prosili, da jim pomagajo s koristnimi informaciji in jih čim prej sporočijo na številko 113 ali na anonimni telefon policije 080 1200. Po naših podatkih je ropar moškemu iz okolice Kopra vzel manjšo vsoto denarja, vse kaže, da ga je poznal ali pa vsaj opazoval dogajanje.</p>
    </article>
  </body>
</html>