<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/liverpool-porazil-ve-slagru-obhajce-titulu-manchester-city-3-1/1819101?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T19:40:00+00:00"/>
    <meta property="og:title" content="Liverpool porazil ve šlágru obhájce titulu Manchester City 3:1"/>
    <meta property="og:description" content="Londýn - Fotbalisté Liverpoolu porazili ve šlágru anglické ligy obhájce titulu Manchester City 3:1 a mají na svého soupeře v čele tabulky náskok už devět bodů. Na druhý Leicester mají svěřenci trenéra Jürgena Kloppa k dobru osm bodů. Vyšší náskok měl v Premier League po 12. kole pouze Manchester United v sezoně 1993/94 (devět bodů)."/>
  </head>
  <body>
    <article>
      <h1>Liverpool porazil ve šlágru obhájce titulu Manchester City 3:1</h1>
      <address><time datetime="2019-11-10T19:40:00+00:00">10 Nov 2019, 19:40</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Fotbalisté Liverpoolu porazili ve šlágru anglické ligy obhájce titulu Manchester City 3:1 a mají na svého soupeře v čele tabulky náskok už devět bodů. Na druhý Leicester mají svěřenci trenéra Jürgena Kloppa k dobru osm bodů. Vyšší náskok měl v Premier League po 12. kole pouze Manchester United v sezoně 1993/94 (devět bodů).</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573309845_anglie.jpg"/>
        </figure>
        <figure>
          <img src="https://i3.cn.cz/6/1573330210_P201911090670401.jpg"/>
        </figure>
        <figure>
          <img src="https://i3.cn.cz/6/1573398198_P201911100437801.jpg"/>
        </figure>
        <figure>
          <img src="https://i3.cn.cz/6/1573405059_P201911100530301.jpg"/>
        </figure>
      </slideshow>
      <p>Stále neporažený suverén aktuální sezony Liverpool se ujal vedení už v šesté minutě, kdy Fabinho zpracoval míč zhruba 25 metrů od branky a parádní ranou ho poslal přesně k tyči. Ve 13. minutě uklidil Salah v plné rychlosti hlavou do sítě centr Andrewa Robertsona a Liverpool vedl 2:0.</p>
      <p>"Moji hráči byli od začátku absolutně soustředění na výkon. Hráli jsme skvěle," řekl po utkání kouč Liverpoolu Jürgen Klopp.</p>
      <p>"Citizens" přidali na aktivitě a také začali hrozit před Alissonem. Největší šanci měl po rychlé kombinaci levý bek Angelino, jeho tečovaná střela ale skončila na tyči.</p>
      <p>"Reds" ještě nikdy neprohráli domácí utkání Premier League, ve kterém vedli o dva góly a ani tentokrát nepřipustili drama. V 51. minutě zvýšil náskok přesnou hlavičkou na zadní tyči Sadio Mané. Senegalský útočník vstřelil v tomto kalendářním roce před svými fanoušky 16. ligový gól a je v tomto ohledu nejlepší v Premier League.</p>
      <p>V dresu obhájců titulu se neprosadil nejlepší střelec týmu Sergio Agüero, který odehrál 250. ligový zápas za City. Až v 78. minutě snížil Bernardo Silva.</p>
      <p>"Není jednoduché reagovat na dvougólovou ztrátu tak, jak jsme to dokázali my. Byl to jeden z nejlepších výkonů, který jsme pod mým vedením předvedli," hledal po utkání pozitiva trenér poražených Pep Guardiola.</p>
      <p>"Citizens" nevyhráli na Anfieldu v 17. ligovém zápase v řadě a propadli se na čtvrté místo. O bod více mají druhý Leicester i třetí Chelsea.</p>
      <p>"V podobné pozici jsme byli i loni. Je teprve listopad a čeká nás ještě spousta zápasů, Liverpool teprve bude hrát u nás na Etihad. Nikdy se nevzdáme," řekl záložník Bernardo Silva.</p>
      <p>Manchester United porazil Brighton 3:1 a dostal se v tabulce o bod před svého soupeře na sedmou pozici. Domácí tým zápas zvládl, přestože trenér Ole Gunnar Solskjaer poslal na hřiště nejmladší základní jedenáctku této sezony Premier League.</p>
      <p>"Rudí ďáblové" udeřili dvakrát hned v úvodu zápasu. V 17. minutě se prosadil tečovanou střelou Andreas Pereira a vzápětí si srazil míč do vlastní sítě Davy Propper. United dali na Old Trafford dva góly v prvním poločase teprve podruhé v tomto kalendářním roce. V 64. minutě snížil kapitán Brightonu Lewis Dunk, ale na jeho trefu bleskově odpověděl Anthony Martial.</p>
      <p>Po třech remízách bodoval naplno Wolverhampton, který porazil Aston Villu 2:1 a má stejně bodů jako United. V závěru poločasů skórovali Rúben Neves a nejlepší střelec "Vlků" Raúl Jiménez, který dal pátý gól v sezoně. V nastavení už jen snížil po rohovém kopu Trézéguet a Aston Villa prohrála potřetí v řadě.</p>
      <p>Leicester porazil 2:0 Arsenal a po čtvrté výhře za sebou se posunul na druhé místo tabulky. Třetí je o skóre Chelsea, jež zdolala stejným výsledkem Crystal Palace a naplno bodovala dokonce pošesté v řadě.</p>
      <p>Klíčovým mužem Leicesteru proti Arsenalu byla jeho dlouholetá opora Jamie Vardy, jenž je s 11 góly nejlepším střelcem soutěže. Anglický útočník nejprve v 68. minutě otevřel skóre a o sedm minut později přihrál na druhý gól Jamesi Maddisonovi. Arsenal nevyhrál počtvrté za sebou a v tabulce je šestý. </p>
      <p>Chelsea se v londýnském derby poprvé prosadila v 52. minutě zásluhou Tammyho Abrahama. Dvaadvacetiletý anglický útočník se stal po Arjenu Robbenovi druhým nejmladším hráčem "Blues", který nastřílel v Premier League deset branek. V tabulce střelců je druhý za Vardym. Vítězství svěřenců trenéra Franka Lamparda pojistil v 79. minutě Christian Pulisic.</p>
      <p>Tottenham doma remizoval se Sheffieldem United 1:1 a popáté za sebou nedokázal zvítězit. Spurs se ujali vedení v 58. minutě po gólu Son Hung-mina. Na zásah korejského útočníka odpověděl obránce George Baldock. Sheffield neprohrál v soutěži v pátém utkání v řadě, přičemž potřetí remizoval.</p>
      <p>Burnley si poradilo s West Hamem 3:0 a zvítězilo po třech porážkách v lize. "Kladiváři" nevyhráli šesté kolo po sobě.</p>
      <p>Everton si ze Southamptonu odvezl výhru 2:1. Předposlední Southampton naplno nebodoval v sedmém duelu v řadě.</p>
      <p>Newcastle zdolal Bournemouth 2:1. "Straky" od 14. minuty prohrávaly, ale v rozmezí 42. až 52. minuty DeAndre Yedlin a Ciaran Clark skóre obrátili.</p>
      <h4>Anglická fotbalová liga - 12. kolo:</h4>
      <p><i>Pátek:</i> Norwich - Watford 0:2 (2. Deulofeu, 52. Gray)</p>
      <p><i>Sobota: </i>Chelsea - Crystal Palace 2:0 (52. Abraham, 79. Pulisic), Burnley - West Ham United 3:0 (11. Barnes, 44. Wood, 54. vlastní Jiménez), Newcastle - Bournemouth 2:1 (42. Yedlin, 52. Clark - 14. Wilson), Southampton - Everton 1:2 (50. Ings - 4. Davies, 75. Richarlison), Tottenham - Sheffield United 1:1 (58. Son Hung-min - 78. Baldock), Leicester - Arsenal 2:0 (68. Vardy, 75. Maddison).</p>
      <p><i>Neděle: </i>Manchester United - Brighton 3:1 (17. Pereira, 19. vlastní Propper, 66. Rashford - 64. Dunk), Wolverhampton - Aston Villa 2:1 (41. Neves, 84. Jiménez - 90.+2 Trézéguet), Liverpool - Manchester City 3:1 (6. Fabinho, 13. Salah, 51. Mané - 78. B. Silva).</p>
      <p>
        <b>Tabulka:</b>
      </p>
      <ul>
        <li>1. | Liverpool | 12 | 11 | 1 | 0 | 28:10 | 34</li>
        <li>2. | Leicester | 12 | 8 | 2 | 2 | 29:8 | 26</li>
        <li>3. | Chelsea | 12 | 8 | 2 | 2 | 27:17 | 26</li>
        <li>4. | Manchester City | 12 | 8 | 1 | 3 | 35:13 | 25</li>
        <li>5. | Sheffield United | 12 | 4 | 5 | 3 | 13:9 | 17</li>
        <li>6. | Arsenal | 12 | 4 | 5 | 3 | 16:17 | 17</li>
        <li>7. | Manchester United | 12 | 4 | 4 | 4 | 16:12 | 16</li>
        <li>8. | Wolverhampton | 12 | 3 | 7 | 2 | 16:15 | 16</li>
        <li>9. | Bournemouth | 12 | 4 | 4 | 4 | 15:15 | 16</li>
        <li>10. | Burnley | 12 | 4 | 3 | 5 | 17:18 | 15</li>
        <li>11. | Brighton | 12 | 4 | 3 | 5 | 15:17 | 15</li>
        <li>12. | Crystal Palace | 12 | 4 | 3 | 5 | 10:16 | 15</li>
        <li>13. | Newcastle | 12 | 4 | 3 | 5 | 11:18 | 15</li>
        <li>14. | Tottenham | 12 | 3 | 5 | 4 | 18:17 | 14</li>
        <li>15. | Everton | 12 | 4 | 2 | 6 | 13:18 | 14</li>
        <li>16. | West Ham United | 12 | 3 | 4 | 5 | 14:20 | 13</li>
        <li>17. | Aston Villa | 12 | 3 | 2 | 7 | 17:20 | 11</li>
        <li>18. | Watford | 12 | 1 | 5 | 6 | 8:23 | 8</li>
        <li>19. | Southampton | 12 | 2 | 2 | 8 | 11:29 | 8</li>
        <li>20. | Norwich | 12 | 2 | 1 | 9 | 11:28 | 7</li>
      </ul>
    </article>
  </body>
</html>