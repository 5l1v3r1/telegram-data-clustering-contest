<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639292/%DA%A9%D8%B4%D9%81%DB%8C%D8%A7%D8%AA-%D8%AC%D9%87%D8%A7%D9%86%DB%8C-%D8%AA%D8%B1%DB%8C%D8%A7%DA%A9-%D8%A7%D8%B2-%D8%B3%D9%88%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%DB%B9%DB%B0-%D8%AF%D8%B1%D8%B5%D8%AF-%D8%B1%D8%B3%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T19:26:00+00:00"/>
    <meta property="og:title" content="کشفیات جهانی تریاک از سوی ایران به ۹۰ درصد رسید"/>
    <meta property="og:description" content="دبیرکل ستاد مبارزه با مواد مخدر خبر داد: کشفیات جهانی تریاک از سوی ایران از ۷۶ درصد به ۹۰ درصد رسیده است."/>
  </head>
  <body>
    <article>
      <h1>
        <a href="https://www.bultannews.com/fa/news/639292/%DA%A9%D8%B4%D9%81%DB%8C%D8%A7%D8%AA-%D8%AC%D9%87%D8%A7%D9%86%DB%8C-%D8%AA%D8%B1%DB%8C%D8%A7%DA%A9-%D8%A7%D8%B2-%D8%B3%D9%88%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%DB%B9%DB%B0-%D8%AF%D8%B1%D8%B5%D8%AF-%D8%B1%D8%B3%DB%8C%D8%AF">کشفیات جهانی تریاک از سوی ایران به ۹۰ درصد رسید</a>
      </h1>
      <h2>دبیرکل ستاد مبارزه با مواد مخدر خبر داد: کشفیات جهانی تریاک از سوی ایران از ۷۶ درصد به ۹۰ درصد رسیده است.</h2>
      <address><time datetime="2019-11-10T19:26:00+00:00">10 Nov 2019, 19:26</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اسکندر مومنی در بازدید از انسدادهای مرزی واقع در<b> میرجاوه</b> ضمن درود به روان پاک شهدای منطقه میرجاوه گفت: یکی از برنامه‌های سفر مسئولان ستاد به این استان، بازدید از مرزهای میرجاوه بود که مباحث مربوط به انسداد مرز و جلوگیری از ورود <b>مواد مخدر</b> از طریق مبادی کشور مورد بررسی قرار گرفت.</p>
      <p>وی افزود<b>: سیستان و بلوچستان</b> و دستگاه‌های مقابله‌ای و استانداری استان، تاکنون اقدامات خوبی به منظور جلوگیری از ورود مواد مخدر به کشور انجام داده‌اند.</p>
      <p>دبیرکل ستاد مبارزه با مواد مخدر بیان داشت: سیستان و بلوچستان در خط مقدم مبارزه با مواد مخدر در ایران و همچنین در دنیا قرار دارد و همه توانش را معطوف برای مبارزه جهانی با بلیه شوم مواد مخدر و ایجاد امنیت کرده است.</p>
      <p>مومنی گفت: براساس اعلام سازمان ملل در سال‌جاری، سهم کشفیات تریاک جهان از سوی جمهوری اسلامی ایران از ۷۶ درصد به ۹۰ درصد رسیده است، یعنی ایران به تنهایی ۹۰ درصد تریاک جهان را کشف می‌کند و همچنین ۶۷ درصد مرفین جهان را ایران کشف می‌کند.</p>
      <p>وی افزود: ایران قریب به دو هزار کیلومتر مرز را با موانعی همچون دیوارکشی، ایجاد پاسگاه مرزی، سیستم‌های اپتیکی، سیم خاردار و حفر کانال مسدود و میلیاردها دلار هزینه کرده است که البته این‌ها صرفاً هزینه‌های مادی هستند و در بخش هزینه‌های معنوی ایران تاکنون بیش از ۳ هزار و ۸۰۰ شهید در راه مبارزه جهانی با مواد مخدر تقدیم نظام کرده است.</p>
      <p>دبیرکل ستاد مبارزه با مواد مخدر بیان داشت: بسیاری از هزینه های ایران در مبارزه با مواد مخدر به منظور جلوگیری از ترانزیت مواد مخدر به کشورهای اروپایی است و این در حالیست که این کشورها که مدعی حقوق بشر هستند، در این راه نه تنها کمکی نمی‌کنند بلکه سنگ‌اندازی هم می‌کنند.</p>
      <p>مومنی گفت: ایجاد لابراتوارها در کشور افغانستان در سالجاری، موجب تولید شیشه و مواد مخدر صنعتی به بالاترین حد شده است که این یک هشدار جدی برای همه دنیا است.</p>
      <p>وی تاکید کرد: درست است که ایران با مواد مخدر در حال مبارزه است اما دنیا نیز باید مسئولیت خود را در این زمینه بپذیرد.</p>
      <p>دبیرکل ستاد مبارزه با مواد مخدر بیان داشت: در هفت ماهه نخست سالجاری، حدود ۶۰۰ تن مواد مخدر در ایران کشف شده است که نسبت به سال گذشته، ۱۵ درصد افزایش داشته است و از این میزان، ۱۵۴ تن از سوی سیستان و بلوچستان کشف شده است.</p>
      <p>وی همچنین با حضور در تعدادی از برجک ها و پاسگاه های مرزی از زحمات و تلاش های مرزبان های دلاور تقدیر و تشکر کرد.</p>
      <p>بازدید از مرزهای سیستان و بلوچستان، دیدار با خانواده‌های شهدا، شرکت در همایش بزرگ یاریگران زندگی با هدف پیشگیری از اعتیاد و آسیب‌های اجتماعی و مواد مخدر و شرکت در جلسه شورای هماهنگی مبارزه با مواد مخدر استان از برنامه‌های سفر دو روزه دبیرکل ستاد مبارزه با مواد مخدر به سیستان و بلوچستان می‌باشد.</p>
    </article>
  </body>
</html>