<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/diyabeti-bulunan-1-milyon-kisi-kor-olma-riski-tasiyor-2218193"/>
    <meta property="og:site_name" content="Posta"/>
    <meta property="article:published_time" content="2019-11-10T19:11:35+00:00"/>
    <meta property="og:title" content="Diyabeti bulunan 1 milyon kişi kör olma riski taşıyor"/>
    <meta property="og:description" content="Türk Oftalmoloji Derneği Üyesi Prof. Dr. Ziya Kapran, diyabetin etkilediği organların başında gözün retina tabakasının geldiğini belirterek, Türkiyede 1 milyon diyabete bağlı körlük riski olan çalışan nüfus var. 11 milyon diyabet hastasının yüzde 10u ağır retina hastalığı olduğu için görmelerini tamamen kaybetme tehlikesi ile karşı karşıya. dedi."/>
  </head>
  <body>
    <article>
      <h1>Diyabeti bulunan 1 milyon kişi kör olma riski taşıyor</h1>
      <address>
        <time datetime="2019-11-10T19:11:35+00:00">10 Nov 2019, 19:11</time>
      </address>
      <h3>Türk Oftalmoloji Derneği Üyesi Prof. Dr. Ziya Kapran, diyabetin etkilediği organların başında gözün retina tabakasının geldiğini belirterek, "Türkiye'de 1 milyon diyabete bağlı körlük riski olan çalışan nüfus var. 11 milyon diyabet hastasının yüzde 10'u ağır retina hastalığı olduğu için görmelerini tamamen kaybetme tehlikesi ile karşı karşıya." dedi.</h3>
      <p>Türk Oftalmoloji Derneği 53. Ulusal Kongresi, Antalya'nın Kemer ilçesinde yapıldı.</p>
      <h3>7 milyon olan diyabetli sayısı 11 milyona çıktı</h3>
      <p>Kongre kapsamında düzenlenen basın toplantısında Dernek Üyesi <a href="https://www.posta.com.tr/haberler/prof.-dr.-ziya-kapran">Prof. Dr. Ziya Kapran</a>, diyabetin <a href="https://www.posta.com.tr/haberler/goz-sagligi">göz sağlığı</a> üzerindeki önemini vurgulayarak, "Türkiye'de maalesef şeker hastalığı patlaması var. Son 10 yılda <a href="https://www.posta.com.tr/haberler/diyabet">diyabet</a> hastası sayısı iki kat artarak Avrupa'nın da üzerine çıktı iki kat arttı. Daha önce 7 milyon olan diyabetli sayısı 11 milyona çıktı. Özellikle 18-45 yaş arasındaki genç nüfus diyabete bağlı görme kaybı yaşıyor." ifadelerini kullandı.</p>
      <h3>"Diyabet hastalarının yüzde 35'inin gözünde bir hastalık var''</h3>
      <p>Dünyada 300 milyon diyabet hastası olduğunu bildiren Kapran, 20 yıl sonra bu sayının 1 milyara ulaşacağının tahmin edildiğini belirtti. Türkiye'de diyabetin artış hızının Avrupa'nın üç katı, dünyadaki diğer ülkelerin de iki katı olduğuna dikkati çeken Kapran, yaşam tarzındaki değişiklikler, daha az egzersiz, beslenme alışkanlıklarındaki değişiklikler ve günün önemli bir bölümünün masa başında geçirilmesinin diyabetli hasta sayısının artmasına neden olduğuna işaret etti.</p>
      <p>Prof. Dr. Kapran, diyabet hastalarının büyük bir bölümünün hastalıklarının farkında olmadıklarını dile getirerek, "Diyabet hastalarının yüzde 35'inin gözünde bir hastalık var. Retina bölgesinde "diyabetik retinopati" hastalığını oluşuyor. Diyabetik retinopati erken fark edilirse tedaviden olumlu sonuç alınabiliyor." dedi.</p>
      <figure>
        <img src="https://i.pstimaj.com/img/75/640x0/5dc860a966a97cd7e9b24788"/>
      </figure>
      <p>
        <b>Diyabet hastalarının göz muayenelerinin yakından takip edilmesi gerektiğini dile getiren Kapran, şöyle devam etti:</b>
      </p>
      <p>"Türkiye'de 1 milyon diyabete bağlı <a href="https://www.posta.com.tr/haberler/korluk">körlük</a> riski olan çalışan nüfus var. Etrafımızdaki ülkelerden daha yüksek bir durumdayız. 11 milyon hastasının yüzde 10 u ağır retina hastalığı olduğu için görmelerini tamamen kaybetme tehlikesi ile karşı karşıya. Bunların çoğunu tedavi edebiliyoruz. Ağır döneme getirmemek lazım. Sağlık Bakanlığı ile diyabetin azaltılmasına yönelik çalışma yürütüyoruz."</p>
      <h3>"Sokakta oynayan çocukta miyop yavaş ilerliyor"</h3>
      <p>Dernek Genel Sekreteri Prof. Dr. İzzet Can de erişkinlerde görülen göz hastalıklarının çocuklarda da görüldüğüne dikkati çekerek, glokom, katarakt, retinopati, kapak düşüklükleri gibi rahatsızlıkların bunlar arasında olduğunu söyledi.</p>
      <p>Çocuklarda en sık görülen görme sorunlarının başında şaşılık geldiğini ifade eden Can, "Şaşılığın toplumda görülme oranı yüzde 2. Bu oldukça önemli bir rakam. Şaşılıkların da 60-80 arasında alt tipi var. Bazıları sadece gözlükle bazıları ise hem gözlük hem cerrahi ile tedavi edilebiliyor. Şaşılığın önlenmesi için bütün çocukların yenidoğan döneminde mutlaka bir göz muayenesinden geçmeleri gerekiyor. Doğuştan katarakt konusu atlanırsa, aile ihmal eder doktor görmezse geri dönüşümsüz bir göz tembelliği sorunu ihtimali çok yüksektir." açıklamasında bulundu.</p>
      <h3>Göz tembelliği varsa kullanılan tedaviler 10 yaşına kadar geçerli oluyor</h3>
      <p>Prof. Dr. Can, çocuklarda 2 yaş döneminin, yakın görme sisteminin gelişme yaşı olduğunu ifade ederek, "O dönemden önce ya da o dönemde çocuğu bir göz hekiminin görmesinde yarar var. Göz tembelliği varsa kullanılan tedaviler 10 yaşına kadar geçerli oluyor. 10 yaşından sonra çocuk maalesef sakat kalıyor. Çocuk normal görünse bile ilk 10 yaşta mutlaka bir muayeneden geçirilmesi gerekiyor. 7-8 yaş arası da köprüden önce son çıkıştır. Çocuğun bir gözü iyi, diğeri az görüyorsa aileler bunu atlıyorlar." diye konuştu.</p>
      <figure>
        <img src="https://i.pstimaj.com/img/75/640x0/5dc860b3ae298b393499380f"/>
      </figure>
      <p>
        <b>Çocuklarda uzağı görememe, miyop sorununun da genellikle 13-14 yaşlarında başlayarak ilerleme sürecine girdiğine işaret eden Can, bu konuda da ailelere şu uyarıyı yaptı:</b>
      </p>
      <p>"Çocuğunuzda miyop ilerlemesin istiyorsanız tabletlere, cep telefonlarına daha az baktırmalısınız. Çocuğun izleyeceği süre günde 40 dakikayı geçmemeli. Tabletlerin özellikle miyop ilerlemesinde ciddi rol oynadığı araştırmalarla da ortaya kondu. Araştırmalara göre özellikle sokakta oynayan çocuklarda miyopun da daha az ilerlediği tespit edildi." </p>
      <p>AA</p>
      <p>BUNLARI OKUDUN MU?</p>
      <figure>
        <a href="https://www.posta.com.tr/saadet-zinciri-onecoin-vurguncusu-tum-dunyada-araniyor-2218226">
          <img src="https://i.pstimaj.com/img/100/180x95/5dc8fa5d66a97cf26a672739"/>
        </a>
      </figure>
      <p>
        <a href="https://www.posta.com.tr/saadet-zinciri-onecoin-vurguncusu-tum-dunyada-araniyor-2218226">1 Saadet zinciri OneCoin vurguncusu tüm dünyada aranıyor</a>
      </p>
      <figure>
        <a href="https://www.posta.com.tr/cemal-hunal-cekicle-ev-basti-2218227">
          <img src="https://i.pstimaj.com/img/100/180x95/5dc8fbfdae298b5401be02c9"/>
        </a>
      </figure>
      <p>
        <a href="https://www.posta.com.tr/cemal-hunal-cekicle-ev-basti-2218227">2 Cemal Hünal çekiçle ev bastı</a>
      </p>
      <figure>
        <a href="https://www.posta.com.tr/tarkan-ve-kizinin-orman-yuruyusu-2218225">
          <img src="https://i.pstimaj.com/img/100/180x95/5dc8fa9166a97cf2692b01c7"/>
        </a>
      </figure>
      <p>
        <a href="https://www.posta.com.tr/tarkan-ve-kizinin-orman-yuruyusu-2218225">3 Tarkan ve kızının orman yürüyüşü</a>
      </p>
      <figure>
        <a href="https://www.posta.com.tr/gunay-musaveyadan-new-york-sokaklarinda-mayolu-poz-2218224">
          <img src="https://i.pstimaj.com/img/100/180x95/5dc8f722ae298b54cece8d3b"/>
        </a>
      </figure>
      <p>
        <a href="https://www.posta.com.tr/gunay-musaveyadan-new-york-sokaklarinda-mayolu-poz-2218224">4 Günay Musaveya'dan New York sokaklarında mayolu poz</a>
      </p>
      <figure>
        <a href="https://www.posta.com.tr/silanin-ask-imaji-2218223">
          <img src="https://i.pstimaj.com/img/100/180x95/5dc8f1f5ae298b54cece8d31"/>
        </a>
      </figure>
      <p>
        <a href="https://www.posta.com.tr/silanin-ask-imaji-2218223">5 Sıla'nın aşk imajı</a>
      </p>
      <figure>
        <a href="https://www.posta.com.tr/ozan-dogulu-arya-tipki-amcasi-2218222">
          <img src="https://i.pstimaj.com/img/100/180x95/5dc8f0d4ae298b54cdb627d6"/>
        </a>
      </figure>
      <p>
        <a href="https://www.posta.com.tr/ozan-dogulu-arya-tipki-amcasi-2218222">6 Ozan Doğulu: Arya tıpkı amcası</a>
      </p>
      <figure>
        <a href="https://www.posta.com.tr/alisandan-sinan-akcila-sesi-beni-duygulandirmiyor-2218220">
          <img src="https://i.pstimaj.com/img/100/180x95/5dc8ede666a97ce9596c3c1e"/>
        </a>
      </figure>
      <p>
        <a href="https://www.posta.com.tr/alisandan-sinan-akcila-sesi-beni-duygulandirmiyor-2218220">7 Alişan'dan Sinan Akçıl'a: Sesi beni duygulandırmıyor</a>
      </p>
      <figure>
        <a href="https://www.posta.com.tr/norm-enderden-gulbenli-gonderme-2218218">
          <img src="https://i.pstimaj.com/img/100/180x95/5dc8e87366a97ce9596c3c18"/>
        </a>
      </figure>
      <p>
        <a href="https://www.posta.com.tr/norm-enderden-gulbenli-gonderme-2218218">8 Norm Ender'den Gülben'li gönderme</a>
      </p>
      <figure>
        <a href="https://www.posta.com.tr/berkay-25-milyonluk-aracla-ters-yone-girdi-2218219">
          <img src="https://i.pstimaj.com/img/100/180x95/5dc8eac5ae298b4ab11bc4a9"/>
        </a>
      </figure>
      <p>
        <a href="https://www.posta.com.tr/berkay-25-milyonluk-aracla-ters-yone-girdi-2218219">9 Berkay 2,5 milyonluk araçla ters yöne girdi</a>
      </p>
      <figure>
        <a href="https://www.posta.com.tr/napolyon-hayrani-profesor-sevgilisini-oldurdu-2218217">
          <img src="https://i.pstimaj.com/img/100/180x95/5dc8e7fc66a97ce9ce2a07db"/>
        </a>
      </figure>
      <p>
        <a href="https://www.posta.com.tr/napolyon-hayrani-profesor-sevgilisini-oldurdu-2218217">10 Napolyon hayranı profesör, sevgilisini öldürdü</a>
      </p>
      <related>
        <a href="https://www.posta.com.tr/dunyada-425-milyon-turkiyede-her-7-kisiden-biri-diyabetli-2214619"/>
      </related>
    </article>
  </body>
</html>