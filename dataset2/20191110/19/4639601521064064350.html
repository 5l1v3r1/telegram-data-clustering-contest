<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/sports/panathinaikos-aek-3-2/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T19:32:21+00:00"/>
    <meta property="og:title" content="Παναθηναϊκός – ΑΕΚ 3-2 – Επική αντροπή των «πρασίνων»"/>
    <meta property="og:description" content="Ο Παναθηναϊκός έφερε τα πάνω κάτω στο ΟΑΚΑ (3-2) και τιμώρησε σκληρά την ΑΕΚ. Η Ενωση προηγήθηκε 2-0, αλλά ούτε που κατάλαβε τι την βρήκε. Μεγάλο παιχνίδι από Χατζηγιοβάνη και Γιόχανσον."/>
  </head>
  <body>
    <article>
      <h1>Παναθηναϊκός – ΑΕΚ 3-2 – Επική αντροπή των «πρασίνων»</h1>
      <h2>Ο Παναθηναϊκός έφερε τα πάνω κάτω στο ΟΑΚΑ (3-2) και τιμώρησε σκληρά την ΑΕΚ. Η Ενωση προηγήθηκε 2-0, αλλά ούτε που κατάλαβε τι την βρήκε. Μεγάλο παιχνίδι από Χατζηγιοβάνη και Γιόχανσον.</h2>
      <address><time datetime="2019-11-10T19:32:21+00:00">10 Nov 2019, 19:32</time> by <a rel="author">ΤοΒΗΜΑ Team</a></address>
      <p>Η νίκη της διετίας, η ανατροπή της… δεκαετίας. Η ΑΕΚ προηγήθηκε στο ΟΑΚΑ με 2-0, με γκολ του Μπακάκη και αυτογκόλ του Κουρμπέλη στο πρώτο μέρος. Είχε δοκάρι στο 52′ με τον Ολιβέιρα για να καθαρίσει με… θρίαμβο το ντέρμπι. Και τελικά ο θρίαμβος ήταν πράσινος.</p>
      <p>Με μια επική ανατροπή στο τελευταίο εικοσάλεπτο, με γκολ από Μακέντα, Περέα και Κολοβέτσιο, ο Παναθηναϊκός όχι μόνο επέστρεψε στο ματς, αλλά το γύρισε και έφτασε σε μια τεράστια ανατροπή.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Πρώτη νίκη εντός έδρας για τους πράσινους που πλέον κοιτάζουν τα πλέι οφ, πρώτη φορά που σκοράρει τρία γκολ στο πρωτάθλημα ο Παναθηναϊκός. Ρεσιτάλ τακτικής από τον Δώνη, που είδε το ματς από το μπουθ, σκόραραν οι δύο από τις τρεις αλλαγές (Περέα, Κολοβέτσιος).</p>
      <p>Ο Παναθηναϊκός μπήκε στο γήπεδο με ορμή, με επιθετικότητα και έψαξε να βρει ένα γρήγορο γκολ που θα τον φέρει στη θέση του οδηγού. Είχε δύο καλές στιγμές με σουτ του Κουρμπέλη στο 2′ και ένα γύρισμα του Ζαχίντ στο 8′, που κατέληξε σε αδύναμη προβολή του Μπουζούκη, με την ΑΕΚ να απαντά με ένα πλασέ του Βέρντε από θέση μέσα δεξιά.</p>
      <p>Αυτή ήταν και η πρώτη… προειδοποίηση από τον Ιταλό εξτρέμ, ο οποίος ήταν ο κορυφαίος παίκτης του γηπέδου στο πρώτο μέρος και ανάγκασε τον Δώνη να κάνει τον… ζαλισμένο Ινσούα αλλαγή στο ημίχρονο.</p>
      <p>Από τον Βέρντε, μάλιστα, ξεκίνησε και το πρώτο γκολ της ΑΕΚ. Ο Ιταλός σέντραρε από τα δεξιά στο 18′, ο Διούδης έδιωξε με λάθος τρόπο την μπάλα στέλνοντας της προς τον άξονα, με τον Κρίστιτσιτς να σουτάρει πάνω στα σώματα, την μπάλα να φτάνει στον Μπακάκη και εκείνος με ένα υπέροχο σουτ να τη στέλνει στο παραθυράκι για το 0-1.</p>
      <p>Η ΑΕΚ κυριαρχούσε στο χώρο της μεσαίας γραμμής και βρήκε μετά το γκολ την ευκαιρία να κάνει παιχνίδι αντεπιθέσεων. Άφησε την μπάλα στον Παναθηναϊκό και ήταν… φωτιά στην κόντρα, με Βέρντε, Λιβάγια, Μάνταλο και Ολιβέιρα να ταλαιπωρούν την άμυνα του Παναθηναϊκού σε κάθε τους επαφή.</p>
      <p>Οι πράσινοι προσπαθούσαν κυρίως από τα αριστερά με τον Χατζηγιοβάνη να απειλήσουν, αλλά ο νεαρός μέσος έμοιαζε εντελώς μόνος του, αφού Ζαχίντ, Μπουζούκης και Μακέντα ήταν άφαντοι στο γήπεδο.</p>
      <p>Ο Χατζηγιοβάνης ήταν αυτός μάλιστα που είχε και τη μεγάλη ευκαιρία για την ισοφάριση στο 31′, όταν μπήκε στην περιοχή, έκανε αλλεπάλληλες προσποιήσεις στον Μπακάκη, με τον Μπάρκα να κάνει τρομερή επέμβαση στο σουτ του εξτρέμ του Παναθηναϊκού. Η μπάλα, μάλιστα, πήγε στην εξωτερική πλευρά των διχτύων, μπερδεύοντας τον κόσμο και τον ίδιο τον Χατζηγιοβάνη, ο οποίος πίστεψε πως σκόραρε και έτρεξε να πανηγυρίσει.</p>
      <p>Τέσσερα λεπτά αργότερα, η ΑΕΚ σε μια από τις πολλές αντεπιθέσεις έβγαλε τετ α τετ με τον Ολιβέιρα, αλλά τον Διούδη να διώχνει σε κόρνερ και απ’ αυτό το κόρνερ προήλθε το 0-2. Ο Λιβάγια εκτέλεσε, ο Μάνταλος έπιασε την κεφαλιά προς τα πίσω στο πρώτο δοκάρι και ο Κουρμπέλης στην προσπαθειά του να μαρκάρει τον ελεύθερο Λιβάγια την έστειλε στα δίχτυα της ομάδας του.</p>
      <p>
        <b>Δοκάρι ο Ολιβέιρα, ανατροπή ο Παναθηναϊκός</b>
      </p>
      <p>Ο Δώνης έκανε δύο αλλαγές στο ημίχρονο: έξω ο αρνητικός Ινσούα, μέσα ο Χατζηθεοδωρίδης, έξω ο αρνητικός Μπουζούκης, μέσα ο Περέα. Μετέφερε τον Χατζηγιοβάνη από αριστερά στα δεξιά, πήγε τον Ζαχίντ αριστερά και άλλαξε το σχήμα σε 4-4-2, βάζοντας Περέα και Μακέντα στην περιοχή.</p>
      <p>Η ΑΕΚ ήταν αυτή που στο 52′ άγγιξε τον… θρίαμβο. Σε κόντρα επίθεση και πάλι ο Χουλτ έβγαλε τον Ολιβέιρα σε θέση τετ α τετ, αλλά το πλασέ του σταμάτησε στο οριζόντιο δοκάρι και στη συνέχεια της φάσης ο Διούδης νίκησε τον Βέρντε με κεφαλιά.</p>
      <p>Η ευκαιρία της ΑΕΚ πάγωσε ακόμα περισσότερο το ΟΑΚΑ, ο Παναθηναϊκός δεν έδειχνε ικανός να γυρίσει την κατάσταση, αλλά μια υπέροχη ενέργεια του Μακέντα έβαλε τη σπίθα για να… ανάψει η φωτιά.</p>
      <p>Στο 62′ ο Ιταλός έκανε κούρσα από τα αριστερά, μπήκε στη μεγάλη περιοχή και με υπέροχο τελείωμα με το αριστερό έστειλε την μπάλα στην απέναντι γωνία του Μπάρκα για το 1-2. Τρία λεπτά αργότερα, ο Παναθηναϊκός έφτασε στην ισοφάριση.</p>
      <p>Ο Χατζηγιοβάνης έφυγε από το μαρκάρισμα του Χουλτ από τα δεξιά, γύρισε την πάλα στη μικρή περιοχή και ο Περέα με πλασέ έκανε το 2-2, πετυχαίνοντας το πρώτο του γκολ με την πράσινη φανέλα και βάζοντας… φωτιά στο ΟΑΚΑ.</p>
      <p>
        <b>Εικοσάλεπτο… μαγείας και ανατροπή – έπος του Παναθηναϊκού</b>
      </p>
      <p>Το τελευταίο εικοσάλεπτο ήταν υπέροχο, με την μπάλα να πηγαίνει πάνω – κάτω, με έναν εκπληκτικό ρυθμό και τις δύο ομάδες να κυνηγούν με λυσσασμένο τρόπο τη νίκη. Στο 76′ ο Γιόχανσον έχασε τεράστια ευκαιρία για το 3-2, με την ΑΕΚ να απαντά έξι λεπτά αργότερα όταν ο Γιακουμάκης έφυγε τετ α τετ από δεξιά, αλλά ο Διούδης κράτησε όρθιο τον Παναθηναϊκό.</p>
      <p>Τελικά η… επική ανατροπή για τους πράσινους ήρθε στο 88′. Ο Κολοβέτσιος, που είχε περάσει στο ματς λίγα λεπτά νωρίτερα, σηκώθηκε πιο ψηλά απ’ όλους έπειτα από κόρνερ του Ζαχίντ και με τρομερή κεφαλιά έστειλε την μπάλα στα δίχτυα του Μπάρκα για το 3-2 του Παναθηναϊκού, ολοκληρώνοντας ένα μαγικό δεύτερο ημίχρονο για τον Παναθηναϊκό και χαρίζοντας την πρώτη εντός έδρας νίκη και την πρώτη νίκη σε ντέρμπι την τελευταία διέτια.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>