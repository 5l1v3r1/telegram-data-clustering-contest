<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819172.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T19:57:00+00:00"/>
    <meta property="og:title" content="مصری: قالیباف اعلام کرد کاندیدای مجلس نمی‌شود"/>
    <meta property="og:description" content="به گزارش تسنیم، در حالی که برخی رسانه‌ها خبر از قطعی شدن نامزدی محمد باقر قالیباف داده و اعلام کرده بودند او در صورت حضور سرلیست احتمالی اصولگرایان در تهران خواهد بود، نایب رییس مجلس در خبری اعلام کرده است که عضو مجمع تشخیصمصلحت قصدی برای شرکت در انتخابات ندارد."/>
  </head>
  <body>
    <article>
      <h1>مصری: قالیباف اعلام کرد کاندیدای مجلس نمی‌شود</h1>
      <address>
        <time datetime="2019-11-10T19:57:00+00:00">10 Nov 2019, 19:57</time>
      </address>
      <p>نائب رئیس‌ مجلس شورای اسلامی گفت که روز گذشته از آقای قالیباف درباره نامزدی‌اش در انتخابات مجلس سوال کرده و آقای قالیباف گفته است که قصدی برای حضور در این انتخابات ندارد.</p>
      <p>به گزارش تسنیم، در حالی که برخی رسانه‌ها خبر از قطعی شدن نامزدی محمد باقر قالیباف داده و اعلام کرده بودند او در صورت حضور سرلیست احتمالی اصولگرایان در تهران خواهد بود، نایب رییس مجلس در خبری اعلام کرده است که عضو مجمع تشخیصمصلحت قصدی برای شرکت در انتخابات ندارد.</p>
      <p>عبدالرضا مصری نایب رییس مجلس خبر از ملاقات خود با محمد باقر قالیباف داده است.</p>
      <p>این نماینده مجلس درباره این دیدار گفت: طی دیداری که روز گذشته با دکتر  قالیباف داشتم درباره اخبار مطرح شده درباره نامزدی‌اش در انتخابات سوال کردم که ایشان  با بر شمردن برخی دغدغه‌ها و نکات و مسایل پیرامون شرایط جاری اعلام کرد که قصدی برای حضور در این انتخابات ندارد.</p>
      <p>هفته گذشته بعد از اعلام حضور احتمالی قالیباف در انتخابات مجلس برخی چهره های اصولگرا از این حضور استقبال کرده و خواهان سرلسیتی او شده بودند.</p>
      <p>
        <b>سروری: اختلافی با جبهه پایداری نداریم</b>
      </p>
      <p>پرویز سروری عضو شورای ائتلاف نیروهای انقلاب درباره سطح  تعامل شورای ائتلاف با جبهه پایداری گفت: مذاکرات ما با دوستان پایداری شروع شده و باتوجه به شناختی که از دوستان پایداری داریم، مدلی که امروز در شورای ائتلاف در پیش گرفته‌ایم مدلی است که این دوستان را نیز اقناع می‌کند و گمان می‌کنم در نهایت بتوانیم به یک نگاه مشترک برسیم. به طور کلی بنده اینکه عده‌ای از اختلافات میان اعضای شورای ائتلاف و جبهه پایداری سخن می‌گویند را رد می‌کنم و قطعا دیدگاه‌های مشترک زیادی میان ما و دوستان پایداری وجود دارد و با ادامه روند کنونی بدون شک به یک وحدت رویه نیز خواهیم رسید.</p>
      <p>سروری درباره برخی گمانه‌زنی‌ها مبنی بر سرلیستی قالیباف بویژه با توجه به عدم کاندیداتوری حدادعادل در انتخابات تصریح کرد: ما به موضوع لیست و سرلیست تاکنون نپرداختیم و این موضوع را در مکان و زمان خودش مطرح می‌کنیم. علاوه بر این مدل ما مانند گذشته نیست که شورای مرکزی بخواهد درباره کاندیداها مداخله‌ای داشته باشد و نظری در این رابطه بدهد. </p>
      <p>عضو شورای ائتلاف نیروهای انقلاب همچنین درباره نحوه بسته شدن لیست ائتلاف اصولگرایان در استان قم که اخیرا از سوی احمد امیرآبادی نماینده کنونی قم در مجلس رسانه‌ای شد، خاطرنشان کرد: در استان قم از آنجا که دوستان ما بسیاری از مراحل بستن لیست را پیش از شروع بکار شورای ائتلاف انجام داده بودند، یک توافقاتی صورت گرفت که این استان بر اساس مدلی که در دوره‌های گذشته برای گزینش نامزدهای نهایی پیاده می‌شده، عمل شود. اما در دیگر شهرستان‌ها تقریبا مجموعه کار بر اساس همان فرآیندی است که از سوی شورای ائتلاف پیش از این اعلام شده است.</p>
      <p>وی در پایان با بیان اینکه بستن لیست‌ها بر اساس یک فرآیند کاملا انتخاباتی خواهد بود، گفت: پس از تشکیل مجامع شهرستانی، این مجامع سه الی ۵ برابر کرسی‌های آن شهر در مجلس  را انتخاب می‌کنند و این نفرات را به نظرسنجی مردم می‌گذارند و این نظرسنجی است که در نهایت  مشخص می‌کند که چه افرادی نامزدهای نهایی یک شهرستان خواهند بود.</p>
    </article>
  </body>
</html>