<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/2019/11/10/v-novi-stevilki-primorskih-novic-preberite"/>
    <meta property="og:site_name" content="Primorske novice"/>
    <meta property="article:published_time" content="2019-11-10T19:10:46+00:00"/>
    <meta property="og:title" content="V novi številki Primorskih novic preberite"/>
    <meta property="og:description" content="Pošta Slovenije je naposled storila korak k uporabnikom pošte v Jagodju in sprejela odločitev, da tamkajšnje pošte še ne bo zaprla. To je velika zmaga za tamkajšnje prebivalce, ki so tudi z zbiranjem podpisov skušali preprečiti zaprtje."/>
  </head>
  <body>
    <article>
      <h1>V novi številki Primorskih novic preberite</h1>
      <address><time datetime="2019-11-10T19:10:46+00:00">10 Nov 2019, 19:10</time> by <a rel="author">Spletno uredništvo</a></address>
      <p>
        <b>Pošta Slovenije je naposled storila korak k uporabnikom pošte v Jagodju in sprejela odločitev, da tamkajšnje pošte še ne bo zaprla. To je velika zmaga za tamkajšnje prebivalce, ki so tudi z zbiranjem podpisov skušali preprečiti zaprtje.</b>
      </p>
      <figure>
        <img src="https://static.primorske.si/foto/highres/istra/719130_f162posta_jagodje02t.jpg"/>
        <figcaption>Pošta Slovenije je naposled storila korak k uporabnikom pošte v Jagodju in sprejela odločitev, da tamkajšnje pošte še ne bo zaprla.  Foto: Tomaž Primožič/FPA</figcaption>
      </figure>
      <h3>Poštni delavci jutri stavkajo</h3>
      <p>“Vodstvo Pošte Slovenije nam je ponujalo 1,5 milijona evrov poslovne uspešnosti v enkratnem znesku, v zameno pa naj bi stavko preklicali. Za nas to ni sprejemljivo,” je povedal vodja Sindikata poštnih delavcev <b>Saša Gržinič</b> po zadnjih pogajanjih o stavkovnih zahtevah. Na njih z vodstvom Pošte niso našli skupnega jezika in tako bodo danes opolnoči začeli stavkati.</p>
      <h3>Dobra slovenska glasba naj preživi brez kvot</h3>
      <p>Ustavno sodišče je pred dnevi razveljavilo določbe Zakona o medijih, ki določajo kvote slovenske glasbe, a le, ko se nanašajo na zasebne radijske postaje. Po enotni oceni sodnikov določbe niso skladne z načelom pravne države, saj niso jasne in pomensko določljive.</p>
      <h3>Bo mestni avtobus v Kopru brezplačen za upokojence?</h3>
      <p>Ministrica za infrastrukturo <b>Alenka Bratušek</b>, ki je s 1. julijem prihodnje leto pripravila brezplačne prevoze za upokojence v javnem medkrajevnem prometu, je pozvala občine, naj upokojencem to omogočijo tudi na mestnih avtobusih. V Mestni občini Koper uradnega poziva Bratuškove nimajo, a pobudi ne nasprotujejo.</p>
      <h3>Javorjeva stanovanja bi kupila občina</h3>
      <p>42 neprofitnim stanovanjem v pivški občini se bo morda pridružilo še deset. Občina Pivka namerava namreč sodelovati na javni dražbi za nakup stanovanj propadlega Javorja, ki jih večinoma zasedajo neprofitni najemniki. S tem želi reševati morebitne stanovanjske probleme. Stečajni upravitelj pa je prodajo zato predlagal v paketu.</p>
      <h3>Mladi verjamejo v potencial rudarskih hiš in dediščino kot poslovno priložnost</h3>
      <p>Mladi iz društva Idrija 2020 bodo z dodatno pomočjo evropskega denarja prihodnje leto zagnali laboratorij Heritage Lab, ki jim je lani in letos prinesel evropski nagradi za ideji nadgradnje rudarske dediščine. Cilj je razvoj čim več turističnih produktov. Nadaljevali bodo tudi z oživljanjem značilnih rudarskih hiš.</p>
      <h3>Za izboljšanje položaja agrarnih skupnosti</h3>
      <p>Da slovenska zakonodaja ne upošteva značilnosti in posebnosti agrarnih skupnosti, člani agrarnih skupnosti po vsej Sloveniji poudarjajo že 25 let. Konec prejšnjega tedna so se v Divači zbrali predstavniki več ministrstev in služb, ki bodo v delovni skupini skrbeli za izboljšanje zakonodaje na tem področju.</p>
      <h3>Ogenj mu je vzel dom</h3>
      <p>Vaščan Mirna je v soboto proti jutru opazil, da gori sosedova hiša in poklical na pomoč. Iz hiše so domačini še pravočasno rešili lastnika, gasilci pa so požar pogasili, a so ognjeni zublji notranjost hiše povsem uničili.</p>
      <h3>Harmonika čez vse vrste mej</h3>
      <p>Nova Gorica z okolico bo od torka do nedelje odeta v zvoke harmonike. Harmonikada, ki jo prireja KUD Krea, pa ni še en festival narodnozabavne glasbe. Nasprotno, na šestih koncertih bodo priznani glasbeniki in zasedbe ta instrument predstavili v vsej njegovi raznolikosti.</p>
      <h3>V Brdih je padla sedmica</h3>
      <p>Zadnja tekma 17. kroga druge slovenske nogometne lige ni postregla z martinovim presenečenjem. Briško vino je v sončni nedelji teknilo le Koprčanom, gostitelji pa so popili sedem golov.</p>
      <h3>Koprčanke ostajajo prve v mestu</h3>
      <p>Niti največji navijači koprskega ženskega odbojkarskega kluba niso pričakovali, da bi se lahko prvi sosedski obračun sezone končal s tako zanesljivo zmago rumeno-modrih. Dekletom iz ankaransko-hrvatinskega kluba v soboto ni uspevalo skoraj nič, medtem ko so “gostje” na Markovcu prikazale predstavo brez nihanj, kar je najbolj vplivalo na razplet dvoboja.</p>
    </article>
  </body>
</html>