<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620813/%D8%BA%D8%B1%D9%88%DB%8C%D8%A7%D9%86-%D8%B3%D8%AE%D9%86%D8%A7%D9%86-%D9%BE%D9%86%D8%A7%D9%87%DB%8C%D8%A7%D9%86-%D8%AF%D8%B1%D8%A8%D8%A7%D8%B1%D9%87-%D9%85%D8%AD%D8%A7%DA%A9%D9%85%D9%87-%D9%85%D8%B0%D8%A7%DA%A9%D8%B1%D9%87%E2%80%8C%DA%A9%D9%86%D9%86%D8%AF%DA%AF%D8%A7%D9%86-%D8%AA%D8%AD%D8%AA%E2%80%8C-%D8%AA%D8%A7%D8%AB%DB%8C%D8%B1-%D8%B7%DB%8C%D9%81-%D8%A7%D8%AD%D9%85%D8%AF%DB%8C%E2%80%8C%D9%86%DA%98%D8%A7%D8%AF-%D8%A7%D8%B3%D8%AA-%D8%AA%D9%86%D8%AF%D8%B1%D9%88%D9%87%D8%A7-%D8%AF%D8%B3%D8%AA-%D8%A7%D8%B2-%D8%AE%D8%B1%D8%A7%D8%A8%DA%A9%D8%A7%D8%B1%DB%8C-%D8%A8%D8%B1%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T14:53:00+00:00"/>
    <meta property="og:title" content="غرویان: سخنان پناهیان درباره محاکمه مذاکره‌کنندگان تحت‌ تاثیر طیف احمدی‌نژاد است/ تندروها دست از خرابکاری بردارند"/>
    <meta property="og:description" content="محسن غرویان گفت: حرکات و سخنان تند به نظر می‌رسد با مدیریت طیف احمدی‌نژاد است. در واقع آنها به طیف احمدی‌نژاد وابسته‌اند و چون به فکر این هستند که بعد از دولت روحانی روی کار بیایند، سعی دارند جامعه را ملتهب کنند تا خودشان را منجی کشور قلمداد کنند."/>
  </head>
  <body>
    <article>
      <h1>غرویان: سخنان پناهیان درباره محاکمه مذاکره‌کنندگان تحت‌ تاثیر طیف احمدی‌نژاد است/ تندروها دست از خرابکاری بردارند</h1>
      <address>
        <time datetime="2019-11-10T14:53:00+00:00">10 Nov 2019, 14:53</time>
      </address>
      <p>
        <i>محسن غرویان گفت: حرکات و سخنان تند به نظر می‌رسد با مدیریت طیف احمدی‌نژاد است. در واقع آنها به طیف احمدی‌نژاد وابسته‌اند و چون به فکر این هستند که بعد از دولت روحانی روی کار بیایند، سعی دارند جامعه را ملتهب کنند تا خودشان را منجی کشور قلمداد کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسن غرویان با اشاره به صحبت‌های اخیر پناهیان که خواستار محاکمه مذاکره‌کنندگان توافق هسته‌ای شده بود، گفت: برای بررسی چنین رفتارهایی می‌توان به چند نکته اشاره کرد. اول اینکه باید گفت این‌گونه حرکات و سخنان تند به نظر می‌رسد با مدیریت طیف احمدی‌نژاد است.</p>
      <p>او ادامه داد: در واقع آنها به طیف احمدی‌نژاد وابسته‌اند و چون به فکر این هستند که بعد از دولت روحانی روی کار بیایند، سعی دارند جامعه را ملتهب کنند تا خودشان را منجی کشور نشان دهند.</p>
      <p>وی افزود: همچنین آنها به دلیل دنبال این هستند که شکست‌های انتخاباتی سال‌های گذشته را به نوعی جبران کنند و به همین دلیل صلاح خودشان را در سیاه‌نمایی می‌بینند.</p>
      <p>مدرس فلسفه اسلامی حوزه علمیه قم در ادامه گفت:‌ تلاش‌های تندروها همچنین نشان می‌دهد حتی خودشان را جلوتر از رهبری می‌بینند. من خودم در جلسه‌ای بودم که آقای ظریف گفتند از نیویورک با رهبری تماس گرفته و ایشان گفته‌اند: «شما مذاکرات را با صلابت ادامه بدهید.» مقام معظم رهبری حتی برداشتن گام‌های هسته‌ای را خیلی علنی تایید کردند و گفتند بعد از خروج آمریکا از برجام باید طبق توافق هسته‌ای تعهدات‌مان را کاهش بدهیم.</p>
      <p>غرویان توضیح داد: شرح این شرایط نشانگر آن است که حرف‌هایی که درباره برجام زده می‌شود و تخریب‌هایی که علیه مذاکره‌کنندگان صورت می‌گیرد،‌ کارهایی غیرقانونی هستند و با هدف و نیت سیاسی پیگیری می‌شوند. البته مردم ایران مردمی باهوش و نکته‌سنج هستند. به همین دلیل این پیام را باید به افراطیون داد که در آینده‌ای نزدیک مجبور به تحمل حاشیه‌نشینی خواهند شد.</p>
      <p>این چهره حوزوی همچنین تاکید کرد: در سال‌های اخیر، مخصوصاً بعد از روی کار آمدن دولت روحانی و مجلس دهم، بازندگان انتخاباتی هنوز با شکست کنار نیامده‌اند. آنها به جای اینکه بروند و ایرادهایشان را اصلاح کنند و به فکر این باشند که برنامه‌های مدونی برای اداره کشور ترتیب دهند تا از این طریق بتوانند مردم را به رأی دادن ترغیب کنند، به طور دائم حاشیه‌سازی می‌کنند و ترجیح‌شان را سیاه‌نمایی و تخریب دیگری گذاشته‌اند تا بار دیگر فرصت حضور در دولت و مجلس را به دست آورند.</p>
      <p>محسن غرویان در پایان گفت: توصیه‌ مشفقانه به تندروها این است که دست از خرابکاری و تحرکات ضرررسان بردارند، چراکه کشور سختی‌های زیادی را تجربه می‌کند. به همین دلیل لازم است همه گروه‌ها اولویت را مصالح نظام بدانند.</p>
    </article>
  </body>
</html>