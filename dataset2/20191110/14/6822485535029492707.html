<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819117.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T14:54:00+00:00"/>
    <meta property="og:title" content="ناجا: مرزبانان ربوده‌شده در میرجاوه در سلامت هستند"/>
    <meta property="og:description" content="به گزارش تسنیم، سردار قاسم رضایی ظهر امروز در نشست خبری با اصحاب رسانه سیستان و بلوچستان که در ستاد فرماندهی مرزبانی استان برگزار شد، با اشاره به موضوع مرزبانان ربوده‌شده در مرز میرجاوه، اظهار داشت: طبق آخرین اطلاعاتی که در اختیار داریم دو مرزبان ربوده شده در سلامت کامل هستند اما همچنان زمان آزادی آنها مشخص نیست."/>
  </head>
  <body>
    <article>
      <h1>ناجا: مرزبانان ربوده‌شده در میرجاوه در سلامت هستند</h1>
      <address>
        <time datetime="2019-11-10T14:54:00+00:00">10 Nov 2019, 14:54</time>
      </address>
      <p>فرمانده مرزبانی نیروی انتظامی با اشاره به موضوع مرزبانان ربوده‌شده در مرز میرجاوه گفت: طبق آخرین اطلاعاتی که در اختیار داریم دو مرزبان ربوده‌شده در سلامت کامل هستند اما همچنان زمان آزادی آنها مشخص نیست.</p>
      <p>به گزارش تسنیم، سردار قاسم رضایی ظهر امروز در نشست خبری با اصحاب رسانه سیستان و بلوچستان که در ستاد فرماندهی مرزبانی استان برگزار شد، با اشاره به موضوع مرزبانان ربوده‌شده در مرز میرجاوه، اظهار داشت: طبق آخرین اطلاعاتی که در اختیار داریم دو مرزبان ربوده شده در سلامت کامل هستند اما همچنان زمان آزادی آنها مشخص نیست.</p>
      <p>به لحاظ امنیت و همکاری با کشورهای همسایه وضعیت مناسبی در کشور وجود دارد و با وجود اینکه دنیای استکبار توطئه‌های فراوانی برای دنیا و جمهوری اسلامی ایران دارد اما هیچ کدام از آنها به دلیل هوشیاری و همکاری مردم و همچنین رهبری پیامبر گونه رهبر معظم انقلاب به نتیجه نرسیده است.</p>
      <p>فرمانده مرزبانی ناجا با اشاره به اینکه امنیت امروز مرزهای کشور را مدیون حلقه ناگسستنی بین رهبر معظم انقلاب و مردم هستیم، ادامه داد: وحدت میان رهبری و مردم بالاترین توان قدرتی و قدرت نرم جمهوری اسلامی را نشان می‌دهد که هیچ سلاحی در برابر این وحدت تاب و توان ندارد.</p>
      <p>وی بیان کرد: در حوزه‌های تعاملی در مرزهای غرب کشور وضعیت بسیار خوبی داریم به طوری که امسال نزدیک به 7 میلیون نفر جمعیت از 4 مرز تعریف شده تردد قانونی بدون هیچ حادثه‌ای داشتند که می‌توان گفت این موضوع در جهان سابقه ندارد شرایطی فراهم شود که همه بتوانند در کربلای معلی پرچم جهان اسلام و جهان مستضعفین را برافراشته کنند.</p>
      <p>فرمانده مرزبانی ناجا خاطرنشان کرد: زمانی برابر توطئه‌های استکباری و فتنه هشت سال جنگ در ایران و عراق تبادل آتش و توپ و گلوله بود اما امسال به دلیل عمق آرمان‌های انقلاب اسلامی و مدیریت الهی اسلامی، بیرق امام حسین(ع) و امام رضا(ع) در مرز این دو کشور توسط مرزداران تبادل و در همان جا نیز برافراشته شد.</p>
      <p>سردار رضایی گفت: زمانی که همه اعلام می‌کنند ارتباط بین ایران اسلامی و عراق بسیار بالا رفته و یک قدرت تشکیل شده می‌توان گفت یکی از نمادهای آن همین تبادل بیرق‌ها بوده که این امر دیپلماسی فرهنگی و اجتماعی را نشان می‌دهد، اما هنوز سیستم‌های رسانه‌ای نتوانسته‌اند این موضوع را تبیین کنند که بالاترین قدرت‌های دینی در منطقه جاری شده است.</p>
      <p>وی با بیان اینکه تاکنون با کشورهای قطر، کویت و امارات ارتباط‌های خوبی برقرار شده است، تصریح کرد: در حوزه مرزهای شمال غرب و کشور آذربایجان مشکلات مرزی که در مرزها وجود داشته با تعاملی که در دو سال گذشته برقرار شده برطرف شده است.</p>
      <p>فرمانده مرزبانی ناجا ادامه داد: با توجه به سندی که سازمان ملل اعلام کرده در افغانستان در سال جاری بیش از 9 هزار تن تولید مواد مخدر صورت خواهد گرفت که این موضوع قطعاً منطقه و ما را دچار مشکل می‌کند.</p>
      <p>وی با اشاره به اینکه کشفیات مواد مخدر مرزبانی 60 درصد نسبت به مدت مشابه سال گذشته افزایش یافته است، عنوان کرد: امسال در کل مرزبانی بیش از 57 تن کشفیات مواد مخدر داشته‌ایم که از ورود آن‌ها به کشور جلوگیری شده است.</p>
      <p>سردار رضایی گفت: فرماندهی مرزبانی استان سیستان و بلوچستان موفق شده از ابتدای سال تاکنون نسبت به مدت مشابه سال گذشته 2.5 برابر مواد مخدر بیشتر کشف کند که این آمار در کنار نداشتن تلافات جانی و دستگیری‌های هدفمند مطلوب است.</p>
      <p>وی با اشاره به مدیریت مشترک مرزی با کشور پاکستان، گفت: هنوز بخشی از گروهک‌ها و اشراری که شرارت می‌کنند و جانی‌هایی که تحت تعقیب مقامات قضائی کشور قرار دارند در خاک پاکستان هستند، از این رو باید از طرف دولت پاکستان به این امر رسیدگی شود.</p>
      <p>فرمانده مرزبانی ناجا گفت: کسانی که مزدوری آمریکا و برخی از کشورهای حوزه خلیج فارس را می‌کنند باید ریشه‌کن شوند؛ به عقیده بنده این تعاملی که در حال حاضر بین دولت و نیروهای مرزی پاکستان شروع شده می‌تواند برای مدیریت کنترل مرز مفید باشد.</p>
      <p>وی همگرایی با نظام را یکی از شاخص‌های بارز مردم استان سیستان و بلوچستان عنوان کرد و افزود: اگر جایگاه مرز و مرزبانی را ملی تلقی کنیم باید بگوییم بیش از 80 میلیون نفر مرزبان در کشور داریم چون در واقع مرزنشینان مزبانان واقعی کشور هستند.</p>
      <p>سردار رضایی خاطرنشان کرد: در حال حاضر در هیچ منطقه مرزی کشور مانعی برای سرمایه‌گذاری وجود ندارد و تمام مناطق عموماً آماده سرمایه‌گذاری هستند؛ حق مردمی مانند مردم سیستان و بلوچستان است که تمام سرمایه‌گذران برای سرمایه‌گذاری در این منطقه فراخوان شوند.</p>
    </article>
  </body>
</html>