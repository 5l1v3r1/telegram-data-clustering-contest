<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/age-of-empires-4-novita-x019/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T14:25:00+00:00"/>
    <meta property="og:title" content="Age of Empires 4, il direttore creativo promette molte novità da X019"/>
    <meta property="og:description" content="Age of Empires 4 sarà certamente a X019: il direttore creativo della serie lo ha confermato durante l'ultimo streaming ufficiale della serie."/>
  </head>
  <body>
    <article>
      <h1>Age of Empires 4, il direttore creativo promette molte novità da X019</h1>
      <address><time datetime="2019-11-10T14:25:00+00:00">10 Nov 2019, 14:25</time> by <a rel="author">Luca Salerno</a></address>
      <p>La presenza di <b>Age of Empires 4</b> all’evento <b>X019</b> è ormai di fatto confermata. Nel corso dell’evento di Microsoft arriveranno sicuramente nuove informazioni importanti e magari anche un’eventuale comunicazione sulla <b>data d’uscita</b> sull’atteso nuovo capitolo della serie. Il titolo annunciato ufficialmente <b>due anni fa</b> e sviluppato da <b>Relic Entertainment</b> sarà certamente presente all’evento che si terrà a Londra dal 14 al 16 novembre.</p>
      <p>A confermarlo ancora una volta è stato il direttore creativo della serie <b>Adam Isgreen</b> parlando del prossimo evento Microsoft durante <a href="https://youtu.be/SbgeXAgHaY0?t=2665">l’ultimo streaming ufficiale</a> sul canale YouTube del gioco. Dopo una domanda del community manager Joe Homes su alcuni interrogativi dei giocatori, Isgreen ha detto: <i>“Per chi sarà all’X019 ci saranno molte cose interessanti su Age of Empires. La definitive edition del secondo capitolo sarà sicuramente giocabile”</i>.</p>
      <figure>
        <img src="https://www.tomshw.it/images/images/2019/11/age-of-empire-iv-61868.jpg"/>
      </figure>
      <p>Leggi anche: <a href="https://www.tomshw.it/videogioco/overwatch-2-pausa-primo-capitolo/">Overwatch 2 ha messo in pausa il supporto al primo capitolo</a></p>
      <p>Isgreen ha poi raccomandato ai fan di Age of Empires di seguire le varie dirette dell’evento perché <i>“potrebbe esserci qualcosa di interessante che verrà mostrato”</i>. “<i>Penso che ci sarà molto da divertirsi”</i> ha concluso il direttore creativo.</p>
      <p>Sul sito ufficiale di Age of Empires 4 è intanto apparso <b>un conto alla rovescia</b> che sembra coincidere con l’inizio di X019 e preceduto da una frase inequivocabile: <i>“La prossima avvenuta comincia in…”</i>. Inoltre è quasi certo che ad accompagnare l’annuncio ci sarà anche <b>un nuovo video</b>, probabilmente di gameplay, dato che quello di annuncio era stato diffuso già nel 2017 e in questi due anni i giocatori della serie hanno atteso qualche nuova informazione. Intanto i fan si preparano anche all’ormai imminente uscita di <b>Age of Empires 2: Definitive Edition</b> ovvero una versione celebrativa per il ventennale del più famoso episodio della serie con grafica rinnovata sino a 4K, una colonna sonora rimasterizzata e nuovi contenuti del pacchetto <b>The Last Khans</b> con tre campagne e quattro nuove civiltà.</p>
      <blockquote>Age of Empires 2: Definitive Edition uscirà il prossimo 14 novembre e potete trovarlo anche <a href="https://toms.it/eg3rD">sul negozio di Steam</a>.</blockquote>
    </article>
  </body>
</html>