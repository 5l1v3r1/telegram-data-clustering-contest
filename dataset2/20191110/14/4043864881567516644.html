<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231550/"/>
    <meta property="og:site_name" content="Українська правда"/>
    <meta property="article:published_time" content="2019-11-10T14:00:44+00:00"/>
    <meta property="og:title" content="ЗМІ назвали імена російських донорів партії прем'єра Британії"/>
    <meta property="og:description" content="Консервативна партія британського прем’єр-міністра Бориса Джонсона отримала пожертви від дев’яти росіян, ймовірно пов’язаних з Кремлем."/>
  </head>
  <body>
    <article>
      <h1>ЗМІ назвали імена російських донорів партії прем'єра Британії</h1>
      <address>
        <time datetime="2019-11-10T14:00:44+00:00">10 Nov 2019, 14:00</time>
      </address>
      <p>Консервативна партія британського прем’єр-міністра Бориса Джонсона отримала пожертви від дев'яти росіян, ймовірно пов’язаних з Кремлем.</p>
      <p><b>Джерело:</b> "<a href="https://www.eurointegration.com.ua/news/2019/11/10/7102862/">Європейська правда</a>" з посиланням на <a href="https://www.thetimes.co.uk/">Sunday Times</a> та звіт комітету з питань розвідки та безпеки парламенту, публікацію якого уряд Джонсона <a href="https://www.eurointegration.com.ua/news/2019/11/5/7102667/">заблокував</a>.</p>
      <p><b>Деталі:</b> Звіт мав бути оприлюднений цього тижня, але Джонсон вирішив зачекати з його публікацією на тлі побоювань, що це може коштувати йому електоральних втрат перед майбутніми виборами.</p>
      <p>Втім, видання <a href="https://www.thetimes.co.uk/">Sunday Times</a> оприлюднило деталі звіту, які свідчать про зв’язки російських донорів консерваторів із російським урядом.</p>
      <p>Серед російських донорів консерваторів, названих у звіті, є Александр Темерко, який працював у міністерстві оборони Росії і раніше хвалився, що дружить з прем'єр-міністром. За останні сім років Темерко пожертвував консерваторам понад 1,2 млн фунтів стерлінгів.</p>
      <p>Серед інших донорів - Любов Чернухіна, одружена з Владіміром Чернухіним, колишнім союзником Путіна. Раніше Чернухіна заплатила 160 тисяч фунтів стерлінгів за тенісний матч Джонсона і експрем’єра Кемерона, а за минулий рік пожертвувала понад 450 тисяч фунтів стерлінгів.</p>
      <p>У звіті також містяться занепокоєння з приводу колишнього російського шпигуна Александра Лебедєва, якому належать газети Evening Standard та Independent. Син Лебедєва Євгеній є близьким другом Джонсона і неодноразово приймав його на вечірках у замку в італійській Перуджі у час, коли Джонсон був мером Лондона та міністром закордонних справ.</p>
      <p>Джерела, які бачили звіт, розповіли Times, що причиною блокування публікації документа є висвітлення зв'язків між донорами консерваторів та ФСБ.</p>
      <p>Розслідування Open Democracy цього тижня встановило, що Консервативна партія отримала за останній рік близько 500 тисяч фунтів стерлінгів від російських бізнесменів та їхніх партнерів. Це суттєво більше у порівнянні з попереднім роком, коли такі пожертви становили менше за 350 тисяч фунтів. </p>
      <related>
        <a href="https://www.eurointegration.com.ua/news/2019/11/7/7102729/"/>
        <a href="https://www.eurointegration.com.ua/news/2019/11/5/7102619/"/>
        <a href="https://www.pravda.com.ua/news/2019/11/3/7230862/"/>
      </related>
    </article>
  </body>
</html>