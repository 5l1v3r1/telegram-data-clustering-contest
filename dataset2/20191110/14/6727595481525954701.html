<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/if-your-house-gives-to-the-person-who-demolished-it-how-do-you-feel-says-owaisi-in-ayodhya-verdict722.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T14:12:00+00:00"/>
    <meta property="og:title" content="'നിങ്ങളുടെ വീട്, അതു തകര്‍ത്തയാള്‍ക്കു തന്നെ നല്‍കുന്നു, നിങ്ങള്‍ക്കെന്താണു തോന്നുക?'; അയോധ്യാ വിധിയില്‍ വീണ്ടും ഉവൈസി- വീഡിയോ"/>
    <meta property="og:description" content="AIMIM Asaduddin Owaisi Ayodhya Verdict L.K. Advani India ഹൈദരാബാദ്: ബാബ്‌റി മസ്ജിദ് അനധികൃതമാണെങ്കില്‍ എന്തുകൊണ്ടാണ് അദ്വാനി അതു തകര്‍ക്കാന്‍ ശ്രമിച്ചതെന്ന് എ.ഐ.എം.ഐ.എം പ"/>
  </head>
  <body>
    <article>
      <h1>'നിങ്ങളുടെ വീട്, അതു തകര്‍ത്തയാള്‍ക്കു തന്നെ നല്‍കുന്നു, നിങ്ങള്‍ക്കെന്താണു തോന്നുക?'; അയോധ്യാ വിധിയില്‍ വീണ്ടും ഉവൈസി- വീഡിയോ</h1>
      <address><time datetime="2019-11-10T14:12:00+00:00">10 Nov 2019, 14:12</time> by <a rel="author">ന്യൂസ് ഡെസ്‌ക്</a></address>
      <p>ഹൈദരാബാദ്: ബാബ്‌റി മസ്ജിദ് അനധികൃതമാണെങ്കില്‍ എന്തുകൊണ്ടാണ് അദ്വാനി അതു തകര്‍ക്കാന്‍ ശ്രമിച്ചതെന്ന് എ.ഐ.എം.ഐ.എം പ്രസിഡന്റ് അസദുദ്ദീന്‍ ഉവൈസി. മസ്ജിദ് നിയമവിധേയമായിരുന്നെങ്കില്‍ എന്തിനാണ് അദ്വാനിക്കു ഭൂമി ലഭിച്ചതെന്നും ഉവൈസി ചോദിച്ചു.</p>
      <p>ഉവൈസി സംസാരിക്കുന്നതിന്റെ ഒരു വീഡിയോ ദൃശ്യം പങ്കുവെച്ചാണു ദേശീയമാധ്യമങ്ങള്‍ ഇക്കാര്യം റിപ്പോര്‍ട്ട് ചെയ്തത്. നബിദിനവുമായി ബന്ധപ്പെട്ട ഒരു റാലിയില്‍ ഹൈദരാബാദില്‍ വെച്ചാണ് ഉവൈസി ഇതു പറഞ്ഞതെന്ന് ന്യൂസ് 18 റിപ്പോര്‍ട്ട് ചെയ്തു.</p>
      <p>‘ഒരു വ്യക്തി നിങ്ങളുടെ വീട് തകര്‍ക്കുന്നു. അതിനുശേഷം നിങ്ങള്‍ ഒരു മധ്യസ്ഥന്റെ പക്കല്‍ പോകുന്നു. അയാള്‍ നിങ്ങളുടെ വീട് അതു തകര്‍ത്തയാള്‍ക്കു നല്‍കുന്നു. എന്നിട്ടു നിങ്ങളോട് അയാള്‍ പറയുകയാണ്, നിങ്ങള്‍ക്ക് പകരം ഭൂമി മറ്റൊരിടത്തു നല്‍കാമെന്ന്. നിങ്ങള്‍ക്കെന്താണു തോന്നുക?’- അദ്ദേഹം ചോദിച്ചു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>വിധിയെ എതിര്‍ത്ത തന്നെ വിമര്‍ശിക്കുന്നവര്‍ക്കും അദ്ദേഹം മറുപടി നല്‍കി. വിയോജിപ്പ് ജനാധിപത്യാവകാശമാണെന്നായിരുന്നു അദ്ദേഹം പറഞ്ഞത്.</p>
      <related>
        <a href="https://www.doolnews.com/thomas-issac-against-advani-babri-masjid-demolition-case822.html?utm_source=doolnews&amp;utm_medium=related"/>
      </related>
      <p>‘ബാബ്‌റി മസ്ജിദ് ഞങ്ങളുടെ നിയമപരമായ അവകാശമാണ്. ഞങ്ങള്‍ ഭൂമിക്കു വേണ്ടിയല്ല പോരാടിയത്. ഞങ്ങള്‍ക്ക് ചാരിറ്റിയായി ഒന്നും വേണ്ട. ഞങ്ങളെ യാചകരായി കാണാതിരിക്കുക. ഞങ്ങള്‍ ഈ രാജ്യത്തെ ബഹുമാനിക്കപ്പെടുന്ന പൗരന്മാര്‍ തന്നെയാണ്.</p>
      <p>ബി.ജെ.പിയുടെയും സംഘപരിവാറിന്റെയും കൈയില്‍ ഇത്തരം പള്ളികളുടെ പട്ടികയുണ്ട്. അതുകൊണ്ടുതന്നെ ബാബ്‌റി മസ്ജിദ് കേസ് വളരെ പ്രധാനപ്പെട്ടതാണ്. അവരുടെ കൈയില്‍ പട്ടികയില്ലെന്നാണ് അവര്‍തന്നെ പറയുന്നത്. പിന്നെന്തിനാണ് അവര്‍ കാശിയിലെയും മഥുരയിലെയും പള്ളികള്‍ സംബന്ധിച്ച കേസുകള്‍ പിന്‍വലിക്കുന്നത്.’- അദ്ദേഹം ചോദിച്ചു.</p>
      <p>കോണ്‍ഗ്രസ് വിധിയില്‍ സ്വീകരിച്ച നിലപാടിനെയും നിശബ്ദത പാലിച്ച സമാജ്‌വാദി പാര്‍ട്ടി, ബി.എസ്.പി, എന്‍.സി.പി എന്നിവരെയും അദ്ദേഹം വിമര്‍ശിച്ചു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>സുപ്രീംകോടതിയുടെ വിധിയും വാക്കും പരമോന്നതമായിരിക്കുമെന്നും എന്നാല്‍ അത് ചോദ്യം ചെയ്യപ്പെടാന്‍ കഴിയാത്തതല്ലെന്നും ഉവൈസി നേരത്തേ പറഞ്ഞിരുന്നു. ‘ഇന്ത്യന്‍ ഭരണഘടനയില്‍ മുസ്‌ലിങ്ങളായ ഞങ്ങള്‍ക്ക് പൂര്‍ണവിശ്വാസമുണ്ട്, പക്ഷേ ഞങ്ങള്‍ തുല്യ അവകാശങ്ങള്‍ക്കായി പോരാടുകയായിരുന്നു.</p>
      <related>
        <a href="https://www.doolnews.com/tm-krishna-response-about-ayodhya-verdict.html?utm_source=doolnews&amp;utm_medium=related"/>
      </related>
      <p>ഇത് കേവലം ഒരു ചെറിയ ഭൂമിയുടെ മുകളില്‍ ഉള്ള തര്‍ക്കമായിരുന്നില്ല. യു.പിയില്‍ എവിടെയെങ്കിലും ഒരു അഞ്ചേക്കര്‍ ഭൂമി വാങ്ങാന്‍ മുസ്‌ലിങ്ങള്‍ക്ക് കഴിയുമായിരുന്നു. എന്നാല്‍ മുസ്ലിങ്ങള്‍ അവരുടെ നിയമപരമായ അവകാശങ്ങള്‍ക്ക് വേണ്ടിയായിരുന്നു പോരാടിയത്. നിങ്ങള്‍ മുസ്‌ലിങ്ങളെ സഹായിക്കേണ്ടതില്ല.’- അദ്ദേഹം പറഞ്ഞു.</p>
      <figure>
        <iframe src="https://www.youtube.com/embed/RepZBhtQqbM" width="500" height="281" data-service="Youtube" scrolling="no"/>
      </figure>
    </article>
  </body>
</html>