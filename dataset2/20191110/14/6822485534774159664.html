<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T14:20:00+00:00"/>
    <meta property="og:title" content="از چوپانی و بلال‌فروشی تا اشتغالزایی برای هزار نفر"/>
    <meta property="og:description" content="به گزارش سازمان بسیج سازندگی، «کشاورزی در گلدان» یک رسته شغلی پردرآمد و بدیع است که توسط جوان خوش‌ذوق روستایی در استان خراسان شمالی رونق گرفته است. شاید خیلی عجیب باشد که در گلدانی گوشه خانه، بادمجان پرورش داد و آن را فروخت و درآمد کسب کرد اما حسین امیرپور این کار را کرده است."/>
  </head>
  <body>
    <article>
      <h1>از چوپانی و بلال‌فروشی تا اشتغالزایی برای هزار نفر</h1>
      <address>
        <time datetime="2019-11-10T14:20:00+00:00">10 Nov 2019, 14:20</time>
      </address>
      <p>جوانی که بارها به دلیل ضعف مالی ترک تحصیل کرد اما شکست نخورد</p>
      <h3>به گزارش سازمان بسیج سازندگی، «کشاورزی در گلدان» یک رسته شغلی پردرآمد و بدیع است که توسط جوان خوش‌ذوق روستایی در استان خراسان شمالی رونق گرفته است. شاید خیلی عجیب باشد که در گلدانی گوشه خانه، بادمجان پرورش داد و آن را فروخت و درآمد کسب کرد اما حسین امیرپور این کار را کرده است.</h3>
      <p>حسین امیرپور که این روزها می‌توانیم لقب فعال اقتصاد مقاومتی را به وی بدهیم توانسته با ایده و طرح‌های تازه، تحولی در   کشاورزی منطقه استان خراسان شمالی به وجود آورد. وی متولد ۱۳۷۲ است اما با این سن و سال پایین، با رونق دادن به کشاورزی در گلدان، اشتغالزایی قابل توجهی فراهم کرده است.</p>
      <p>بخشی از افتخارات این فعال اقتصاد مقاومتی و کارآفرین نمونه عبارت است از: لیسانس افتخاری از دانشگاه هاروارد آمریکا، کسب بورسیه تحصیلی از ایتالیا، انتخاب به عنوان کارآفرین نمونه استانی و کشوری در سال‌های ۹۱، ۹۳ و ۹۶.</p>
      <p>
        <b>ترک تحصیل</b>
      </p>
      <p>حسین امیرپور در سال ۱۳۷۲ در روستای قصرقجر از توابع شهرستان بجنورد استان خراسان شمالی در خانواده‌ای روستایی و کشاورز به دنیا آمد. وی تحصیلات ابتدایی و راهنمایی خود را در روستای قصرقجر و سپس مقطع متوسطه را در شهرستان بجنورد گذارند اما   بارها به خاطر مشکلات مالی مجبور به ترک تحصیل شد.</p>
      <p>در مقطع راهنمایی به خاطر نبود مدرسه در روستا، امیرپور باید به مرکز شهرستان مراجعه می‌کرد اما به سبب شرایط مالی نتوانست و سپس برای کمک به خانواده به چوپانی در زادگاهش پرداخت. وی در مقطع متوسطه به دبیرستان شبانه‌روزی رفت و در آنجا هم نتوانست دور از کار باشد، با فروش و پاک کردن سبزیجات توانست دوران دبیرستان را پشت سر بگذراند و مخارج زندگی خود و خانواده را تأمین کند.</p>
      <p>وی حتی بعد از وارد شدن به دانشگاه دست از تلاش برنداشت و با فروش تخم‌مرغ محلی و دم‌نوش‌های زادگاهش در دانشگاه و فروش بلال در خیابان‌های شهر توانست، کار خود را به همگان معرفی کند. او در بین کاسبان بازار به حسین شلپ (برگ) و حسین جوگان (بلال) معروف است. همه اساتید دانشگاه و دانشجویان او را می‌شناختند و علاوه بر تخم‌مرغ محلی و دم‌نوش اگر محصول دیگری هم نیاز داشتند به امیرپور سفارش می‌دادند.</p>
      <p>او توانسته است با مشاوره رایگان به کشاورزان به آنها کمک کند و سالانه بیش از هزاران کشاورز را به کار می‌گیرد می‌کند و دیگر کمتر کسی هست که دغدغه فروش محصولاتش را داشته باشد.</p>
      <p>او رؤیاهایی در سر داشت و برای رسیدن به آنها باید تلاش می‌کرد. بعد از گذراندن مقطع کاردانی تصمیم گرفت برای ثبت شرکت اقدام کند. بعد از به ثبت رساندن شرکتی در زمینه بسته‌بندی دم‌نوش‌های گیاهی، توانست خود را در بازار به مشتریان بشناساند. در سال ۹۳ برای کمک و اشتغال بیشتر به تولید برگ مو پرداخت و بعد از گذشت دو سال توانست تولید برگ مو را به ۳۵۰ تن در سال برساند. وی اکنون با گذشت ۴ سال از شروع کار، سالانه بیش از ۷۰۰ تن برگ مو با کیفیت تولید می‌کند که رهاورد آن اشتغال‌زایی مستقیم برای ۲۵ نفر و هزار نفر به طور غیرمستقیم است.</p>
      <p>امیرپور هم‌اکنون همکاری با بهترین و بزرگترین برندهای خارجی را در کارنامه خود دارد. وی مدیرعامل شرکت کشت و صنعت سبز گیاه سلامت توانا مفخم با نام تجاری (شرکت کشت و صنعت توانا) است که بیش از ۳۸ نوع محصول را در دست تولید دارد که محصولات اصلی و صادراتی شامل (شیره انگور، برگ مو، رب گوجه‌فرنگی) است.</p>
      <figure>
        <img src="http://sazandegi.ir/sites/default/files/u451/myrpwr_2.jpg"/>
      </figure>
      <figure>
        <img src="http://sazandegi.ir/sites/default/files/u451/myrpwr6.jpg"/>
      </figure>
      <p>این کارآفرین موفق در حال حاضر عضو هیئت مدیره کارخانجات توانا تبریز، مؤسس و مدیرعامل هلدینگ توانا است و توانسته با ایده‌هایی که عملی کرده برای بیش از هزار نفر اشتغال ایجاد کند. وی درباره فعالیت خود به ما می‌گوید: علاوه بر اینکه خودم برای کار تلاش زیادی کردم این افتخار را دارم که افراد و سرپرستان خانوار زیادی زیر نظر من مشغول به کار شدند و برخی افراد در شیفت‌های شبانه با فرزندان خود به محل کار حاضر می‌شوند و من هم هیچ محدودیتی در این زمینه اعمال نمی‌کنم تا افراد تصور تحریم نداشته باشند و با خیال راحت نانی بر سر سفره ببرند.</p>
      <p>وی از دوران بی‌پولی‌اش می‌گوید: بارها با مشکل مالی مواجه شدم، حتی مجبور بودم برای امرار معاش زندگی‌ام اقدام به بلال‌فروشی کنم اما وارد هر شغلی که شدم با افتخار به کار مشغول شدم و همین موضوع باعث شد تا احساس شکست نداشته باشم. هنوزم برخی از دوستان من را به لقب گذشته (حسین بلال) صدا می‌زنند و من با افتخار پاسخ می‌دهم.</p>
    </article>
  </body>
</html>