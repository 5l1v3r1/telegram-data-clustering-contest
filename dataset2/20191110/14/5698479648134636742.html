<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/germany-warns-france-against-undermining-nato-security-alliance"/>
    <meta property="og:site_name" content="euronews"/>
    <meta property="article:published_time" content="2019-11-10T14:41:25+00:00"/>
    <meta property="og:title" content="سخنان جنجالی ماکرون؛ آلمان به فرانسه در زمینه تضعیف ناتو هشدار داد"/>
    <meta property="og:description" content="هایکو ماس، وزیر خارجه آلمان در واکنش به سخنان رئیس جمهوری فرانسه نوشت: «زیر سوال بردن ناتو اشتباه خواهد بود. آلمان و اروپا هیچ کدام بدون آمریکا نمی توانند به طور موثر از خود محافظت کنند.»"/>
  </head>
  <body>
    <article>
      <h1>سخنان جنجالی ماکرون؛ آلمان به فرانسه در زمینه تضعیف ناتو هشدار داد</h1>
      <address><time datetime="2019-11-10T14:41:25+00:00">10 Nov 2019, 14:41</time> by <a rel="author">یورونیوز فارسی </a></address>
      <p>هایکو ماس، وزیر خارجه آلمان روز یکشنبه در واکنش به سخنان اخیر امانوئل ماکرون، رئیس جمهوری فرانسه در مورد ناتو به پاریس در زمینه تضعیف سازمان پیمان آتلانتیک شمالی هشدار داد.</p>
      <p>رئیس جمهوری فرانسه چهارشنبه گذشته در گفتگو با هفته نامه «اکونومیست» از «مرگ مغزی» ناتو سخن گفته بود. وی با اشاره به عملیات نظامی ترکیه در شمال سوریه به طور مشخص از ناهماهنگی بین واشنگتن و متحدان اروپایی آمریکا انتقاد کرده بود.</p>
      <p>وزیر خارجه آلمان در واکنش به این سخنان در یادداشتی که در هفته نامه «اشپیگل» منتشر شده است نوشت: «زیر سوال بردن ناتو اشتباه خواهد بود. آلمان و اروپا هیچ کدام بدون آمریکا نمی توانند به طور موثر از خود محافظت کنند.»</p>
      <blockquote>زیر سوال بردن ناتو اشتباه خواهد بود. آلمان و اروپا هیچ کدام بدون آمریکا نمی توانند به طور موثر از خود محافظت کنند.<cite>هایکو ماس <br/>وزیر خارجه آلمان</cite></blockquote>
      <p>هایکو ماس با این حال از طرح امانوئل ماکرون برای تقویت ظرفیت های دفاعی اتحادیه اروپا حمایت کرد. وی نوشت: «به همین دلیل است که ما به همراه فرانسه به سختی در تلاشیم تا اروپایی به وجود بیاوریم که در آن کشورها در زمینه سیاست امنیتی بسیار نزدیکتر با یکدیگر همکاری کنند.»</p>
      <p>وزیر خارجه کابینه آنگلا مرکل، صدراعظم آلمان همچنین بار دیگر خواستار ایجاد «شورای امنیتی اروپا» با مشارکت بریتانیا شد.</p>
      <p>فرانسه به طور سنتی موضعی محتاطانه در قبال ناتو دارد. این کشور با وجود اینکه یکی از بنیانگذاران سازمان پیمان آتلانتیک شمالی است از سال ۱۹۶۶ تا ۲۰۰۹ در برنامه ریزی راهبردی ناتو در زمینه مسائل نظامی شرکت نداشت.</p>
      <p>با این حال سخنان تند امانوئل ماکرون در مورد «مرگ مغزی» ناتو برای بسیاری از صاحبنظران غیرمنتظره بود.</p>
      <p>رئیس جمهوری فرانسه در حالی از نابسامانی و ناهماهنگی در ناتو انتقاد کرده است که اجلاس بعدی این سازمان قرار است روز چهارم دسامبر (۱۳ آذر) در لندن برگزار شود.</p>
      <p>امانوئل ماکرون قرار است روز یکشنبه در برلین با آنگلا مرکل دیدار کند.</p>
    </article>
  </body>
</html>