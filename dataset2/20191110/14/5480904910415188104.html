<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/eurokomisarka-jourova-eu-bude-muset-posilit-hlas-v-ramci-nato/1819380?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T14:55:00+00:00"/>
    <meta property="og:title" content="Eurokomisařka Jourová: EU bude muset posílit hlas v rámci NATO"/>
    <meta property="og:description" content="Praha - Evropská unie bude muset podle eurokomisařky Věry Jourové posílit svou roli v rámci NATO, aby byla spolehlivějším partnerem. Posilování evropského pilíře Severoatlantické aliance doporučil také bývalý předseda Vojenského výboru NATO Petr Pavel. Oba to dnes uvedli v diskusním pořadu České televize Otázky Václava Moravce. Odmítli ale možnost vybudování alternativní kolektivní obrany EU, neboť ke zvýšení bezpečnosti unie by to nevedlo."/>
  </head>
  <body>
    <article>
      <h1>Eurokomisařka Jourová: EU bude muset posílit hlas v rámci NATO</h1>
      <address><time datetime="2019-11-10T14:55:00+00:00">10 Nov 2019, 14:55</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Evropská unie bude muset podle eurokomisařky Věry Jourové posílit svou roli v rámci NATO, aby byla spolehlivějším partnerem. Posilování evropského pilíře Severoatlantické aliance doporučil také bývalý předseda Vojenského výboru NATO Petr Pavel. Oba to dnes uvedli v diskusním pořadu České televize Otázky Václava Moravce. Odmítli ale možnost vybudování alternativní kolektivní obrany EU, neboť ke zvýšení bezpečnosti unie by to nevedlo.</p>
      <p>Jourová i Pavel odmítli nedávné tvrzení francouzského prezidenta Emanuela Macrona, podle něhož je NATO ve stavu mozkové smrti kvůli postoji USA k EU a kvůli turecké invazi do Sýrie. "Myslím, že bychom se měli vyvarovat všeho, co způsobí, že se v Kremlu bude slavit," uvedla Jourová s poukazem na to, že Macronovo vyjádření uvítala mluvčí ruské diplomacie.</p>
      <p>"Nemyslím, že by někomu prospělo oslabovat NATO," přidal se Pavel. Macronovo vyjádření dal do souvislosti se snahou francouzského prezidenta prosadit svou představu evropské integrace a posílit roli Francie v EU.</p>
      <p>EU plánuje posílit svou obranyschopnost budováním společné infrastruktury a technologického rozvoje, uvedla Jourová. Po roce 2020 na to chce vyčlenit až 17 miliard eur (zhruba 425 miliard korun), zatímco do příštího roku to bude jen kolem 600 milionů eur (zhruba 15 miliard korun).</p>
    </article>
  </body>
</html>