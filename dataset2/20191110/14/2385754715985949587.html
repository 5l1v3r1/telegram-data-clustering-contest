<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596664/gg-akel-i-kypros-den-prokeitai-na-sothei-me-tous-pyrgous-kai-ta-diavatiria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T14:42:00+00:00"/>
    <meta property="og:title" content="ΓΓ ΑΚΕΛ: Η Κύπρος δεν πρόκειται να σωθεί με τους πύργους και τα διαβατήρια"/>
    <meta property="og:description" content="Ο μόνος δρόμος που μπορεί να σώσει τον τόπο, που μπορεί να δημιουργήσει την προοπτική για να έχει η πατρίδα μας μέλλον, είναι ένας έντιμος συμβιβασμός όπως..."/>
  </head>
  <body>
    <article>
      <h1>ΓΓ ΑΚΕΛ: Η Κύπρος δεν πρόκειται να σωθεί με τους πύργους και τα διαβατήρια</h1>
      <address><time datetime="2019-11-10T14:42:00+00:00">10 Nov 2019, 14:42</time> by <a rel="author">sigmalive</a></address>
      <p>Ο μόνος δρόμος που μπορεί να σώσει τον τόπο, που μπορεί να δημιουργήσει την προοπτική για να έχει η πατρίδα μας μέλλον, είναι ένας έντιμος συμβιβασμός όπως προνοείται από το συμφωνημένο πλαίσιο, δήλωσε ο ΓΓ του ΑΚΕΛ Άντρος Κυπριανού, καλώντας παράλληλα τον Πρόεδρο της Δημοκρατίας Νίκο Αναστασιάδη, ενόψει της συνάντησης της 25ης του Νιόβρη, «να εργαστεί σκληρά ώστε να επαναρχίσει ουσιαστικός διάλογος που θα οδηγήσει σε λύση στο συμφωνημένο πλαίσιο».</p>
      <p>Σε ομιλία του στην Αντικατοχική Εκδήλωση Κερύνειας που πραγματοποιήθηκε το πρωί στο τέρμα της Λήδρας, ο κ. Κυπριανού είπε ότι «σήμερα είμαστε εδώ για να επαναβεβαιώσουμε, ότι το ΑΚΕΛ εκφράζοντας την πλειοψηφία του κυπριακού λαού επιμένει να παλεύει μέχρι τη δικαίωση του τόπου μας», προσθέτοντας ότι «μέσα στο θολό τοπίο που έχει δημιουργήσει η Κυβέρνηση Αναστασιάδη- ΔΗΣΥ, στην καταρράκωση θεσμών και αξιών, μέσα στην εικόνα της γενικής διάλυσης που έχουν δημιουργήσει, εμείς επιμένουμε να παλεύουμε για τη λύση και επανένωση».<br/><br/>«Δεν θέλουμε και δεν πρόκειται να συμβιβαστούμε ούτε με την κατοχή, ούτε με τον ιμπεριαλισμό», προσθέτοντας ότι «αυτό που επιδιώκουμε είναι ένας έντιμος συμβιβασμός με τους Τουρκοκύπριους συμπατριώτες μας».<br/><br/>«Καλέσαμε και εξακολουθούμε να καλούμε τον κ. Αναστασιάδη να αξιοποιήσει όσα πέτυχε ο Δημήτρης Χριστόφιας στις συνομιλίες προς όφελος της υπόθεσης της Κύπρου. Να συνειδητοποιήσει έστω και τώρα το θανάσιμο κίνδυνο που απειλεί την Κύπρο με τη διχοτόμηση», ανέφερε.<br/><br/>Είπε ακόμη ότι «η Τουρκία έχει ξεπεράσει κάθε όριο προκλητικής και επιθετικής συμπεριφοράς», προσθέτοντας ότι αυτό «το βιώνουμε στην ΑΟΖ, στα τετελεσμένα που επιχειρεί στην Αμμόχωστο και το παρατεταμένο αδιέξοδο στις συνομιλίες».<br/><br/>Ανέφερε ότι η Τουρκία «εποικίζει συστηματικά την πατρίδα μας και τη φορτώνει στρατεύματα» και «αν το Κυπριακό οδηγηθεί σε τέλμα, σύντομα τα πράγματα θα πάρουν αρνητική πορεία με καταστροφικές συνέπειες για την Κύπρο» και πρόσθεσε ότι «πλέον κινδυνεύουμε και από τα τετελεσμένα».<br/><br/>Πολλοί ιδιοκτήτες κατεχόμενων περιουσιών, σύμφωνα με τον κ. Κυπριανού, «συμβιβάζονται με τα ψίχουλα που τους αποζημιώνει η Επιτροπή» και «πουλούν τις περιουσίες τους για να ανταποκριθούν στις υποχρεώσεις τους», ενώ «άλλοι τόσοι αργοσβήνουν μέσα στους συνοικισμούς» με τη γενιά που έζησε την Κύπρο ενωμένη, όπως είπε, να φεύγει σιγά-σιγά με τον καημό της επιστροφής.<br/><br/>Ο ΓΓ του ΑΚΕΛ είπε ότι «οφείλουμε τώρα να προβληματιστούμε τι πρέπει να κάνουμε ώστε να αντιμετωπίσουμε τις τουρκικές προκλήσεις» και «τι πρέπει να κάνουμε για να επανενώσουμε επιτέλους τον τόπο μας» και πρόσθεσε ότι «ο κ. Αναστασιάδης οφείλει να δώσει σε όλα αυτά πολιτικές απαντήσεις».<br/><br/>«Πολιτικές απαντήσεις που θα βασίζονται στο συμφωνημένο πλαίσιο, δεν θα προβαίνουν σε υποχωρήσεις και θα χαρακτηρίζονται από αποφασιστικότητα και ανοιχτό μυαλό», ανέφερε.<br/><br/>Ανέφερε επίσης ότι «αν επαναρχίσουν διαπραγματεύσεις ο δρόμος δεν θα είναι στρωμένος με ροδοπέταλα», αλλά «θα είναι πολύ δύσκολος» και «θα χρειάζεται συνέχεια και συνέπεια, καθαρό μυαλό, απαλλαγμένο από αγκυλώσεις και σκοπιμότητες, αποφασιστικότητα και ξεκάθαρος στόχος».<br/><br/>«Θέλουμε οι επόμενες γενιές να ζήσουν στην χώρα μας ειρηνικά, σε συνθήκες ασφάλειας, με διασφαλισμένα τα ανθρώπινα δικαιώματα και τις βασικές ελευθερίες τους», πρόσθεσε.<br/><br/>Ο κ. Κυπριανού είπε ότι «είναι πραγματικά αδιανόητο, κάθε φορά που τονίζουμε αυτά τα πράγματα, κάθε φορά που προειδοποιούμε ότι είμαστε στο παρά πέντε της διχοτόμησης, ο κ. Αναστασιάδης και ο ΔΗΣΥ να υπονοούν ότι εκφράζουμε αλλότρια συμφέροντα», προσθέτοντας ότι «το ΑΚΕΛ εκφράζει την Κύπρο, εκφράζει τον αγωνιζόμενο κυπριακό λαό. Εκφράζει την αγωνία αυτού του τόπου για ζωή».</p>
      <p>«Εμείς δεν θέλουμε να αποκοιμίζουμε το λαό με μεγάλα λόγια, την ώρα που ο εφιάλτης του χτυπά την πόρτα» και «δεν κάνουμε ρητορική των μπαλκονιών με φανφάρες και κούφιες ρητορείες», ανέφερε, προσθέτοντας ότι το ΑΚΕΛ προτιμά να λέει την αλήθεια όσο σκληρή και αν είναι.<br/><br/>«Προτιμούμε να πούμε στο λαό ειλικρινά και έντιμα τις θέσεις μας. Ο μόνος δρόμος που μπορεί να σώσει τον τόπο, που μπορεί να δημιουργήσει την προοπτική για να έχει η πατρίδα μας μέλλον, είναι ένας έντιμος συμβιβασμός όπως προνοείται από το συμφωνημένο πλαίσιο», πρόσθεσε.<br/><br/>Ανέφερε ότι «η Κύπρος δεν πρόκειται να σωθεί με τους πύργους και τα διαβατήρια, με τα καζίνο και τις αρπαχτές» και πρόσθεσε ότι «η Κύπρος θα σωθεί μόνο αν επανενωθεί».<br/><br/>«Η Κύπρος θα έχει μέλλον μόνο όταν θα έχουμε καταφέρει να την επανενώσουμε, μόνο όταν ο λαός της ενωμένος θα ξεκινήσει να κτίζει το κοινό του μέλλον», πρόσθεσε.<br/><br/>Ο ΓΓ του ΑΚΕΛ είπε ότι «η Κύπρος θα σωθεί αν καταφέρουμε να συμφωνήσουμε λύση που θα μας απαλλάσσει από την κατοχή, λύση διζωνικής δικοινοτικής ομοσπονδίας στην οποία θα κατοχυρώνονται και θα διασφαλίζονται τα ανθρώπινα δικαιώματα και οι βασικές ελευθερίες όλων των Κυπρίων πολιτών».<br/><br/>Λύση, συνέχισε, «βασισμένη στα ψηφίσματα των Ηνωμένων Εθνών, τις Συμφωνίες Υψηλού Επιπέδου, στο Διεθνές και Ευρωπαϊκό Δίκαιο» και «λύση που θα αποστρατιωτικοποιεί την Κύπρο και θα αποκλείει τα όποια εγγυητικά ή δικαιώματα επέμβασης στα εσωτερικά ζητήματα της χώρας από ξένες δυνάμεις».<br/><br/>«Λύση που θα επανενώνει το έδαφος, το λαό, τους θεσμούς και την οικονομία στο πλαίσιο δικοινοτικής, διζωνικής ομοσπονδίας με πολιτική ισότητα όπως αυτή περιγράφεται στα κείμενα των Ηνωμένων Εθνών. Λύση που θα οδηγεί σε ενωμένο κράτος, συνέχεια της Κυπριακής Δημοκρατίας», πρόσθεσε.</p>
      <p>Αναφερόμενος στην εκδήλωση για την Κερύνεια, ο κ. Κυπριανού είπε ότι «ο αείμνηστος Δημήτρης Χριστόφιας, ως ηγέτης του κόμματος και έπειτα ως Πρόεδρος της Βουλής και Πρόεδρος της Δημοκρατίας έδινε πολιτικό αγώνα για απελευθέρωση και επανένωση με την Κερύνεια στη καρδιά του».</p>
      <p>Αναφέροντας ότι η Κύπρος και η Ιστορία θα θυμούνται τον Δημήτρη Χριστόφια και για όσα πέτυχε για τους Κερυνειώτες όταν διαπραγματευόταν το Κυπριακό, ο ΓΓ του ΑΚΕΛ είπε ότι «είναι εξαιρετικής σημασίας η σύγκλιση που επιτεύχθηκε μαζί με τον Ταλάτ», η οποία αφορά «την εφαρμογή των τριών ελευθεριών, δηλαδή διακίνηση, εγκατάσταση και απόκτηση περιουσίας με το πέρας των μεταβατικών περιόδων μετά τη λύση».<br/><br/>Αναφέροντας ότι δεν μας τους έφερε η αγαπημένη θάλασσα της Κερύνειας που κέντησε τις καρδιές όσων την ατένιζαν από το λιμανάκι με όνειρα και ελπίδα για το μέλλον, ο κ. Κυπριανού είπε ότι «τους έφερε ο ιμπεριαλισμός με τα άνομα σχέδια του» και «τους άνοιξαν την κερκόπορτα αυτοί που παρίσταναν τους υπερ-έλληνες».<br/><br/>«Τους έφεραν αυτοί που ανέμιζαν τα καλάσνικωφ παριστάνοντας τους υπερ-πατριώτες. Τους έφεραν και γέμισαν την πατρίδα μας με πρόσφυγες, ξεριζωμένους, νεκρούς και αγνοούμενους», κατέληξε.</p>
    </article>
  </body>
</html>