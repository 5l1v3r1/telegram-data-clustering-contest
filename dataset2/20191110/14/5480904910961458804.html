<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/analytici-cez-si-v-cislech-za-tri-ctvrtleti-mezirocne-polepsi/1819371?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T14:30:00+00:00"/>
    <meta property="og:title" content="Analytici: ČEZ si v číslech za tři čtvrtletí meziročně polepší"/>
    <meta property="og:description" content="Praha - Energetická společnost ČEZ si meziročně polepší v hospodářských výsledcích za tři čtvrtletí roku. Shodli se na tom analytici, které oslovila ČTK. Čistý zisk firmy od začátku ledna do konce září by podle nich měl vzrůst z loňských 9,1 miliardy korun na více než 13,5 miliardy Kč, tržby pak ze 129,3 miliardy korun na zhruba 145 miliard korun. Analytici míní, že důvodem jsou především vyšší velkoobchodní ceny elektřiny. Výsledky za devět měsíců oznámí ČEZ v úterý ráno."/>
  </head>
  <body>
    <article>
      <h1>Analytici: ČEZ si v číslech za tři čtvrtletí meziročně polepší</h1>
      <address><time datetime="2019-11-10T14:30:00+00:00">10 Nov 2019, 14:30</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Energetická společnost ČEZ si meziročně polepší v hospodářských výsledcích za tři čtvrtletí roku. Shodli se na tom analytici, které oslovila ČTK. Čistý zisk firmy od začátku ledna do konce září by podle nich měl vzrůst z loňských 9,1 miliardy korun na více než 13,5 miliardy Kč, tržby pak ze 129,3 miliardy korun na zhruba 145 miliard korun. Analytici míní, že důvodem jsou především vyšší velkoobchodní ceny elektřiny. Výsledky za devět měsíců oznámí ČEZ v úterý ráno.</p>
      <p>Analytik Komerční banky Bohumil Trampota upozornil, že i přes pozitivní trend lze najít několik událostí, které v minulém čtvrtletí ovlivnily hospodaření firmy negativně. "Neplánovaně byl celé čtvrtletí mimo provoz druhý blok jaderné elektrárny Dukovany. ČEZ musel také vrátit společnosti SŽDC (Správa železniční dopravní cesty) asi 1,3 miliardy korun ve sporu o nasmlouvanou, ale neodebranou elektřinu," řekl ČTK.</p>
      <p>I přes tyto skutečnosti Trampota čeká, že firma potvrdí celoroční hospodářské cíle. ČEZ dříve avizoval, že v letošním roce předpokládá zvýšení provozního zisku EBITDA na 57 až 59 miliard korun a růst čistého zisku, očištěného o mimořádné vlivy, na 17 až 19 miliard korun. Loni dosáhla firma zisku EBITDA 49,5 miliardy korun a očištěného čistého zisku 13,1 miliardy korun. Představitelé firmy několikrát zopakovali, že výsledky roku 2018 považují za pomyslné dno.</p>
      <p>Mírnou úpravu letošních cílů ČEZ očekává analytik České spořitelny Petr Bártek. "Vzhledem k prohranému sporu se SŽDC očekáváme snížení celoročního výhledu EBITDA na spodek původně stanoveného rozmezí (57 až 59 miliard korun). Upravený čistý zisk za devět měsíců by ale měl dosáhnout na asi 80 procent středu celoročního výhledu, takže čekám jeho ponechání na nezměněné úrovni 17 až 19 miliard Kč. To podporuje výhled na růst dividendy z loňských 24 Kč k úrovni okolo 30 Kč na akcii," doplnil.</p>
      <p>Výhled na další kvartály bude podle analytika portálu Capitalinked.com Radima Dohnala záviset mimo jiné na tom, zda společnost skutečně prodá hnědouhelnou elektrárnu Počerady skupině Sev.en Energy finančníka Pavla Tykače za smluvně domluvené dvě miliardy korun. "Odborníci mají za to, že férová cena je spíše deset miliard korun. Je také otázkou za kolik a zda se prodají bulharská aktiva a jestli nebude raději pozastaven prodej aktiv v Rumunsku. Samozřejmě nadále je pro hospodaření a kurz akcií společnosti pozitivní výhled na pokračující nárůst ceny elektřiny v Evropě a zejména Německu," dodal.</p>
      <p>ČEZ je největší česká energetická firma. Majoritním akcionářem firmy je stát, který drží přes ministerstvo financí 70 procent akcií. Hlasování na valné hromadě společnosti tak vesměs končí podle přání resortu.</p>
    </article>
  </body>
</html>