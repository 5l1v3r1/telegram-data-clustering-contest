<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T14:05:00+00:00"/>
    <meta property="og:title" content="جزئیات فصل دوم «عصر جدید»"/>
    <meta property="og:description" content="مهر نوشت: سید بشیر حسینی داور مسابقه «عصر جدید» درباره شرکت کنندگان فصل دوم «عصر جدید» که بنابر اعلام احسان علیخانی قرار است زمستان امسال روی آنتن شبکه سه سیما برود، بیان کرد: «عصر جدید» در فصل اول یک ویژگی داشت و آن، این بود که حرفه‌ای‌ها هنوز آن را جدی نگرفته بودند و این مربوط به زمانی است که این مسابقه فراخوان داده بود و ویدئو‌ها را دریافت می‌کرد و شرکت‌کننده‌ها برای حضور در مسابقه ثبت نام می‌کردند."/>
  </head>
  <body>
    <article>
      <h1>جزئیات فصل دوم «عصر جدید»</h1>
      <address>
        <time datetime="2019-11-10T14:05:00+00:00">10 Nov 2019, 14:05</time>
      </address>
      <p>داور عصر جدید ضمن تشریح جزییاتی از فصل دوم این برنامه، بر ادامه غافلگیری‌ها و جذابیت‌های پنهان فرآیند کشف استعداد‌های تازه در کشور تاکید کرد.</p>
      <p>مهر نوشت: سید بشیر حسینی داور مسابقه «عصر جدید» درباره شرکت کنندگان فصل دوم «عصر جدید» که بنابر اعلام احسان علیخانی قرار است زمستان امسال روی آنتن شبکه سه سیما برود، بیان کرد: «عصر جدید» در فصل اول یک ویژگی داشت و آن، این بود که حرفه‌ای‌ها هنوز آن را جدی نگرفته بودند و این مربوط به زمانی است که این مسابقه فراخوان داده بود و ویدئو‌ها را دریافت می‌کرد و شرکت‌کننده‌ها برای حضور در مسابقه ثبت نام می‌کردند.</p>
      <p>وی ادامه داد: صادقانه باید گفت ما در فصل اول «عصر جدید» با خیلی از حرفه‌ای‌ها ارتباط گرفتیم و پیشنهاد کردیم در این مسابقه حضور داشته باشند، اما این افراد بیان کردند که برای شأن کاری و فضای حرفه‌ای کارشان متناسب نیست که در «عصر جدید» حضور پیدا کنند.</p>
      <p>
        <b>حرفه‌ای‌ها می‌گفتند شأن و پرستیژ ما بالاتر است!</b>
      </p>
      <p>حسینی در توضیح بیشتر برای دعوت از این حرفه‌ای‌ها در حوزه‌های مختلف مسابقه عنوان کرد: ما به صورت جسته و گریخته به حرفه‌ای‌ها پیشنهاد‌هایی دادیم یا عوامل برنامه به خواننده حرفه‌ای و به مجری و بازیگر حرفه‌ای پیشنهاد داده بودند، ولی این افراد پیشنهاد‌ها را رد کرده بودند و بیان کرده بودند که شان، کار و پرستیژ شغل و حرفه آن‌ها خیلی بالاتر از این است که بخواهند به عنوان شرکت کننده در برنامه حضور یابند.</p>
      <p>وی در واکنش به اینکه چرا در برنامه استعدادیابی از این افراد دعوت شده است، توضیح داد: بسیاری از حرفه‌ای‌ها، استعدادهایشان تا حدی شکوفا شده است، اما از آن حد بالاتر نرفتند، اما یکی از اتفاقاتی که در «عصر جدید» رخ داد این بود که نشان داد که خیلی از ادم‌هایی که کار حرفه‌ای انجام می‌دادند آنچنان که خودشان هم می‌گفتند کل عمر حرفه‌ای‌شان یک طرف و حضور و بروزی که در «عصر جدید» داشتند طرف دیگر این زندگی حرفه‌ای بود. ما خواستیم این حرفه‌ای‌ها هم افق بالاتری را تجربه کنند، چون استعداد نهایت ندارد و هرکسی تا هر جایی آمده باشد می‌تواند به افق‌های بالاتری هم راه یابد. حضور در رقابت هم به نوعی جسارت نیازمند است و خیلی‌ها از ترس شکست وارد میدان نشدند و خیلی‌ها هم شان خود را بالاتر از برنامه می‌دانستند.</p>
      <p>وی اضافه کرد: با این حال فصل دوم «عصر جدید» به گونه‌ای است که برخی آنقدر تاثیر رسانه‌ای این برنامه را دیده‌اند که آماده‌اند در هر جایگاهی که هستند در این رقابت شرکت کنند حتی اگر شکست بخورند.</p>
      <p>
        <b>این پلتفرم در جهان هم برای حرفه‌ای‌ها محدودیت ندارد</b>
      </p>
      <p>حسینی در پاسخ به این سوال که آیا باز هم به حرفه‌ای‌ها برای حضور در «عصر جدید» پیشنهاد شده است؟ اظهار کرد: ما هم این پیشنهاد را مطرح کرده‌ایم و هم باز هم پیشنهاد می‌دهیم. «عصر جدید» هیچ محدودیتی قائل نیست آنچنان که این پلتفرم در فضای جهانی هم برای حرفه‌ای‌ها محدودیتی قائل نیست و شاید یکی از زیبایی‌ها همین باشد که حرفه‌ای‌ها حضور داشته باشند تا برنامه جدی‌تر و جذاب‌تر باشد و در عین حال کسانیکه در مسیر حرفه‌ای شدن هستند در کنار حرفه‌ای‌ها بهتر دیده شوند. به نظرم این ترکیب فضا را خیلی جذاب‌تر می‌کند و ما معتقد هستیم که اماتور‌ها یا تازه کار‌ها گاهی گل‌هایی طلایی می‌زنند که حرفه‌ای‌ها نمی‌توانند چنین کار‌هایی را انجام دهند.</p>
      <p>فکر می‌کنم منتقدانی که منصف بوده‌اند تا به حال جواب خود را گرفته‌اند آن‌ها هم که بیشتر به دنبال بهانه جویی هستند و فکر می‌کنند با زدن هر برنامه یا اتفاق مبارکی می‌توانند خود را نشان دهند فکر می‌کنم اینگونه راحت‌تر باشند</p>
      <p>وی در واکنش به تغییرات فصل جدید «عصر جدید» و اتفاقات شگفت‌انگیز این مسابقه اظهار کرد: بخواهیم یا نخواهیم «عصر جدید» مملو از شگفتی‌هاست، این شگفتی‌ها در فصل اول هم قابل پیش‌بینی نبود و بسیاری می‌گفتند که نمی‌توان رقابت جذابی را شاهد بود، چون به اندازه کافی فرد بااستعداد نداریم. ما نه تنها این نوید را درباره اتفاقات شگفت‌انگیز می‌دهیم بلکه خودمان هم منتظر هستیم که ببینیم چه ستاره‌هایی از کجا می‌درخشند بدون اینکه تصور دقیقی در این باره داشته باشیم. البته آن بخش که خبرهایش به ما رسیده خیلی جذاب است، ولی بخش جذاب‌تر آن کوه یخی است که ۹۰ درصدش زیر آب است.</p>
      <p>داور «عصر جدید» در واکنش به اینکه این مسابقه ابتدا با انتقادات زیادی مواجه بود و به تدریج انتقادات کمتر شد درباره فصل جدید این برنامه و انتقاداتی که می‌تواند در برداشته باشد، اظهار کرد: کافیست که استقبال مردم را در نظر بگیرند در عین حال تا الان جلساتی برای نقد و بررسی برنامه برگزار شده است و فکر می‌کنم منتقدانی که منصف بوده‌اند تا به حال جواب خود را گرفته‌اند آن‌ها هم که بیشتر به دنبال بهانه جویی هستند و فکر می‌کنند با زدن هر برنامه یا اتفاق مبارکی می‌توانند خود را نشان دهند، فکر می‌کنم اینگونه راحت‌تر باشند.</p>
      <p>
        <b>امید به درخشش نوجوانان در فصل دوم «عصر جدید»</b>
      </p>
      <p>وی در بخش دیگر سخنان خود گفت: متاسفانه واقعیت تلخ این است که ما هنوز نوجوانان را به عنوان یک رده هویتی مستقل نشناخته ایم و در تقسیم‌بندی‌ها عمدتا وقتی خواسته‌ایم به نوجوانان رسمیت دهیم گفته‌ایم کودک و نوجوان و این دو را با هم دیده‌ایم.</p>
      <p>وی ادامه داد: ما مجموع برنامه‌های این دو گروه سنی را هم با هم در نظر گرفته‌ایم و این دو گروه مستقل نبوده‌اند. البته اتفاقی که در شبکه امید رخ داده است امیدآفرین است، اما فکر می‌کنم تخصیص یک شبکه کاری ضروری و لازم است، اما کافی نیست.</p>
      <p>داور «عصر جدید» با تاکید بر پتانسیل این برنامه برای نوجوان یاداور شد: ما در «عصر جدید» هم امیدمان بر این است که نوجوانان در این فضا بیشتر و فعال‌تر بدرخشند، چون کشف استعداد برای چنین فضا‌هایی است.</p>
      <p>وی اضافه کرد: شاید حتی کودکان بیشتر از نوجوانان اهمیت داشته باشند و هرچه سن پایین‌تر باشد استعدادیابی برای شکوفایی فرصت بهتری است، اما در دنیا به این شکل است که رده نوجوانی بسیار مورد توجه است و آنقدر این رده سنی مهم شده است که دانشگاه مستقلی برای مطالعات نوجوانان تشکیل شده است.</p>
      <p>حسینی عنوان کرد: درواقع ما جدای از حوزه عملی که کم کاری کرده ایم در حوزه‌های علمی هم کم کاری کرده‌ایم و تمام امید ما در این فضا این است که نوجوانان خودشان خود را پیدا کرده و نشان دهند.<br/>‌<br/><b>می‌خواهیم به گودزیلا‌های دهه ۸۰ نزدیک شویم!</b></p>
      <p>داور «عصر جدید» در ادامه گفت: مشکل خیلی از فضا‌های ما این است که یک قشری آمده و برای قشر دیگری سیاست‌گذاری کرده است و گویی این سیاست‌گذاری برای قشر مورد نظر نوعی تحمیل بوده است و آنچه که دوست داشته‌اند برایشان اتفاق نیفتاده است.</p>
      <p>وی در پایان گفت: اکنون تلاش ما این است که به گودزیلا‌ها و هیولا‌های دهه ۸۰ نزدیک شویم (این‌ها اصطلاحاتی است که خودشان هم به تدریج به رسمیت می‌شناسند)، اما فکر می‌کنم اتفاق درست این است که بتوانیم بسترسازی کنیم و زمینه را فراهم کنیم تا خود بچه‌ها به میدان بیایند.</p>
    </article>
  </body>
</html>