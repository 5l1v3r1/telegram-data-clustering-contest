<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119142-bregu-rcc-podrzava-sve-inicijative-na-stvaranju-jedinstvenog-trzista-u-regionu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T14:25:05+00:00"/>
    <meta property="og:title" content="Bregu: RCC podržava sve inicijative na stvaranju jedinstvenog tržišta u regionu"/>
    <meta property="og:description" content="Generalna sekretarka Saveta za regionalnu saradnju (RCC) Majlinda Brega izjavila je danas u Ohridu da ta organizacija podržava sve inicijative koje doprinose stvaranju jedinstvenog tržišta u regionu Zapadnog Balkana, po uzoru na tržište Evropske unije, zasnovano na četiri temeljne slobode kretanja.&quot;Takve inicijative treba u potpunosti da se ugledaju na modele Evropske unije, da stvore odskočnu dasku ka našoj potpunoj integraciji u Uniju. Hitno treba raditi na odlučnom uklanjanju barijera u našem regionu&quot;, rekla je Bregu posle drugog sastanka lidera Zapadnog Balkana u okviru incijative popularno nazvane &quot;mali Šengen&quot;.Bregu je kazala da je RCC u julu na Samitu Zapadnog Balkana u Poznanju predstavio ideju kretanja širom regiona s ličnim kartama i da Savet pozdravlja sve iskrene inicijative o procesima liberalizacije, bilo da se radi o transportu, trgovini, kretanju ljudi, digitalizaciji ili nekoj drugoj oblasti, saopštio je RCC.&quot;Očekujemo da će ovaj proces zacrtati viziju, dati novu dinamiku i pospešiti nadogradnju…"/>
  </head>
  <body>
    <article>
      <h1>Bregu: RCC podržava sve inicijative na stvaranju jedinstvenog tržišta u regionu</h1>
      <address>
        <time datetime="2019-11-10T14:25:05+00:00">10 Nov 2019, 14:25</time>
      </address>
      <slideshow>
        <figure>
          <img src="https://static.beta.rs/thumbs/WB%20Leaders%20Mtg,%20Ohrid_1573396500.742x371.jpg"/>
        </figure>
        <figure>
          <img src="https://static.beta.rs/thumbs/Beta-lga12tkyvb.556x371.jpg"/>
        </figure>
      </slideshow>
      <p><b>Generalna sekretarka Saveta za regionalnu saradnju (RCC) Majlinda Brega izjavila je danas u Ohridu da ta organizacija podržava sve inicijative koje doprinose stvaranju jedinstvenog tržišta u regionu Zapadnog Balkana, po uzoru na tržište Evropske unije, zasnovano na četiri temeljne slobode kretanja.</b><br/><br/>"Takve inicijative treba u potpunosti da se ugledaju na modele Evropske unije, da stvore odskočnu dasku ka našoj potpunoj integraciji u Uniju. Hitno treba raditi na odlučnom uklanjanju barijera u našem regionu", rekla je Bregu posle drugog sastanka lidera Zapadnog Balkana u okviru incijative popularno nazvane "mali Šengen".<br/><br/>Bregu je kazala da je RCC u julu na Samitu Zapadnog Balkana u Poznanju predstavio ideju kretanja širom regiona s ličnim kartama i da Savet pozdravlja sve iskrene inicijative o procesima liberalizacije, bilo da se radi o transportu, trgovini, kretanju ljudi, digitalizaciji ili nekoj drugoj oblasti, saopštio je RCC.<br/><br/>"Očekujemo da će ovaj proces zacrtati viziju, dati novu dinamiku i pospešiti nadogradnju i preuzimanje incijative oko novog, unapredjenog plana o Regionalnom ekonomskom prostoru i budućnosti Berlinskog procesa. Ova inicijativa ima potencijal da bude od ključnog značaja u stvaranju nove metodologije pristupanja Evropskoj uniji, s tim da u razgovore treba uključiti i sekreterijate Centralnoevropskog sporazuma o slobodnoj trgovini (CEFTA) i Transportne zajednice", navela je Bregu.<br/><br/>Predsednik Srbije Aleksandar Vučić, premijeri Severne Makedonije i Albanije, Zoran Zaev i Edi Rama, predsedavajući Saveta ministara BiH Denis Zvizdić i ministarka za ekonomiju Crne Gore Dragica Sekulić razgovarali su danas u Ohridu o inicijativama za uklanjanje barijera slobodnom kretanju roba, usluga, kapitala i ljudi u celom regionu.<br/><br/>Uz lidere sa Zapadnog Balkana i predstavnike RCC-a, sastanku su prisustvovali i predstavnici Evropske unije, Evropske banke za obnovu i razvoj, Svetske banke i Evropske investicione banke, navodi se u saopštenju.<br/><br/>Sledeći sastanak u okviru incijative "mali Šengen" biće održan 21. decembra u Draču.</p>
    </article>
  </body>
</html>