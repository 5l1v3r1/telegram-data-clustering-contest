<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196891/volivia-o-morales-prokiryssei-proedrikes-ekloges"/>
    <meta property="og:site_name" content="CNN.gr"/>
    <meta property="article:published_time" content="2019-11-10T14:24:19+00:00"/>
    <meta property="og:title" content="Βολιβία: Ο Μοράλες προκηρύσσει προεδρικές εκλογές"/>
    <meta property="og:description" content="Ο πρόεδρος της Βολιβίας Έβο Μοράλες συμφώνησε σήμερα να προκηρύξει νέες προεδρικές εκλογές μετά την καταδικαστική έκθεση του Οργανισμού Αμερικανικών Κράτων..."/>
  </head>
  <body>
    <article>
      <h1>Βολιβία: Ο Μοράλες προκηρύσσει προεδρικές εκλογές</h1>
      <h2>Ο πρόεδρος της Βολιβίας Έβο Μοράλες συμφώνησε σήμερα να προκηρύξει νέες προεδρικές εκλογές μετά την καταδικαστική έκθεση του Οργανισμού Αμερικανικών Κράτων (ΟΑΚ), ο οποίος διαπίστωσε σοβαρές παρατυπίες εκ μέρους του αριστερού ηγέτη κατά την ψηφοφορία της 20ης Οκτωβρίου.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:24 , 10 November 2019</p>
      <p>Η νίκη του Μοράλες τον περασμένο μήνα πυροδότησε <b>εκτεταμένες</b> <b>διαμαρτυρίες</b> στη χώρα.</p>
      <p>Στην έκθεση του ΟΑΚ, η οποία δόθηκε στη δημοσιότητα νωρίτερα σήμερα, αναφέρεται πως οι εκλογές του Οκτωβρίου θα πρέπει να ακυρωθούν καθώς διαπιστώθηκαν «<b>σαφείς χειραγωγήσεις</b>» του συστήματος ψηφοφορίας εξαιτίας των οποίων ο ΟΑΚ δεν μπορεί να επιβεβαιώσει το αποτέλεσμα.</p>
      <p>Ο Μοράλες, σε συνέντευξη Τύπου που έδωσε στη <b>Λα Πας</b>, δήλωσε επίσης πως θα αντικαταστήσει το εκλογικό συμβούλιο της χώρας. Το εκλογικό συμβούλιο δέχθηκε πολλές επικρίσεις έπειτα από μια ανεξήγητη διακοπή της ηλεκτρονικής δημοσιοποίησης των αποτελεσμάτων που προκάλεσε πολλές κατηγορίες για νοθεία και αιτήματα να διεξαχθεί έλεγχος εκ μέρους του ΟΑΚ.</p>
      <p>Ο Μοράλες, ο οποίος ήρθε στην <b>εξουσία</b> το <b>2006</b> ως ο πρώτος αυτόχθων ηγέτης της Βολιβίας, υπεραμύνθηκε της εκλογικής νίκης του, αλλά είχε δηλώσει πως θα συμμορφωνόταν με το πόρισμα του ελέγχου που θα διενεργούσε ο ΟΑΚ.</p>
      <p>Η αντιπαράθεση για τις <b>διαφιλονικούμενες</b> <b>εκλογές</b> κλιμακώθηκε το σαββατοκύριακο καθώς αστυνομικές δυνάμεις εθεάθησαν να ενώνονται με αντικυβερνητικούς διαδηλωτές και ο στρατός ανακοίνωσε πως δεν θα έρθει «αντιμέτωπος με τον λαό» για το ζήτημα αυτό.</p>
      <p>«Οι χειραγωγήσεις του <b>ηλεκτρονικού</b> <b>συστήματος</b> είναι τέτοιου μεγέθους ώστε πρέπει να ερευνηθούν σε βάθος από το Βολιβιανό Κράτος για να φθάσουμε μέχρι την άκρη και να απονεμηθούν ευθύνες σ'αυτή τη σοβαρή υπόθεση», αναφέρεται στην προκαταρκτική έκθεση του ΟΑΚ.</p>
      <p>«Ο πρώτος γύρος των εκλογών που <b>πραγματοποιήθηκε</b> στις <b>20 Οκτωβρίου</b> πρέπει να ακυρωθεί και η εκλογική διαδικασία πρέπει να αρχίσει και πάλι», πρόσθεσε ο ΟΑΚ σε χωριστή δήλωση.</p>
      <p>Η ψηφοφορία θα πρέπει να διεξαχθεί μόλις υπάρξουν οι προϋποθέσεις για την πραγματοποίησή της, στις οποίες περιλαμβάνεται ένα εκλογικό συμβούλιο με νέα σύνθεση, ανέφερε ο ΟΑΚ.</p>
      <p>Ο ΟΑΚ πρόσθεσε πως είναι στατιστικά «<b>απίθανο</b>» ο Μοράλες να εξασφάλισε τη διαφορά του 10% που χρειαζόταν για να νικήσει από τον πρώτο γύρο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196849/krisi-sti-volivia-o-proedros-morales-kalei-ta-kommata-se-dialogo">Κρίση στη Βολιβία: Ο πρόεδρος Μοράλες καλεί τα κόμματα σε διάλογο</a>
        </li>
        <li>
          <a href="https://www.cnn.gr/news/kosmos/story/196846/varkeloni-xiliades-aytonomistes-stoys-dromoys-mia-mera-prin-apo-tis-ekloges-stin-ispania">Βαρκελώνη: Χιλιάδες αυτονομιστές στους δρόμους μία μέρα πριν από τις εκλογές στην Ισπανία</a>
        </li>
        <li>
          <a href="https://www.cnn.gr/news/kosmos/story/196606/xaos-sti-volivia-diadilotes-perieloysan-me-mpogia-kai-koyrepsan-dimarxo">Χάος στη Βολιβία: Διαδηλωτές περιέλουσαν με μπογιά και κούρεψαν δήμαρχο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
        <li>
          <a href="https://www.cnn.gr/eidhseis/tag/7/ekloges">ΕΚΛΟΓΕΣ</a>
        </li>
        <li>
          <a href="https://www.cnn.gr/eidhseis/tag/26081/proedrikes-ekloges">ΠΡΟΕΔΡΙΚΕΣ ΕΚΛΟΓΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196860/snapshot/2576053.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196902/snapshot/2559288.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196894/snapshot/2640971.jpg"/>
      </figure>
    </article>
  </body>
</html>