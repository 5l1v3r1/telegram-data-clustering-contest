<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683371/epanastatiki-aftoamyna-ayto-einai-to-oplostasio-pou-vrethike-sti-"/>
    <meta property="og:site_name" content="enikos.gr"/>
    <meta property="article:published_time" content="2019-11-10T14:48:00+00:00"/>
    <meta property="og:title" content="“Επαναστατική Αυτοάμυνα”: Αυτό είναι το οπλοστάσιο που βρέθηκε στη γιάφκα του Χολαργού - Πώς έφτασε στα ίχνη της οργάνωσης η Αντιτρομοκρατική - ΦΩΤΟ"/>
    <meta property="og:description" content="Φωτογραφίες από τα όπλα που είχαν κρύψει τα φερόμενα ως μέλη της τρομοκρατικής οργάνωσης..."/>
  </head>
  <body>
    <article>
      <h1>“Επαναστατική Αυτοάμυνα”: Αυτό είναι το οπλοστάσιο που βρέθηκε στη γιάφκα του Χολαργού - Πώς έφτασε στα ίχνη της οργάνωσης η Αντιτρομοκρατική - ΦΩΤΟ</h1>
      <address>
        <time datetime="2019-11-10T14:48:00+00:00">10 Nov 2019, 14:48</time>
      </address>
      <p>Φωτογραφίες από τα όπλα που είχαν κρύψει τα φερόμενα ως μέλη της <a href="http://www.enikos.gr/society/683367/diefthyntis-antitromokratikis-tromazei-i-posotita-kai-i-dynami-to">τρομοκρατικής οργάνωσης “Επαναστατική Αυτοάμυνα”</a> στη <a href="http://www.enikos.gr/society/683346/epanastatiki-aftoamyna-itan-paketarismena-ta-kalasnikof-kai-ta-ek">γιάφκα του Χολαργού</a>, έδωσαν στη δημοσιότητα οι αστυνομικές αρχές, υπογραμμίζοντας την ισχύ των εκρηκτικών υλικών και κατά συνέπεια των αποτελεσμάτων που θα μπορούσε να έχει <a href="http://www.enikos.gr/society/683297/etoimazan-chtypima-enopsei-polytechneiou-video">ενδεχόμενη επίθεση </a>που θα εξαπέλυαν οι δράστες.</p>
      <p>Πρόκειται για: πέντε καλάσνικοφ, ένα εκ των οποίων έφερε γεμιστήρα με 28 φυσίγγια, ένα υποπολυβόλο, δύο πυροβόλα πιστόλια (το ένα έφερε γεμιστήρα επτά φυσιγγίων και ένα φυσίγγιο στη θαλάμη), επτά γεμιστήρες πολεμικού τυφεκίου, εκ των οποίων η μία έφερε 28 φυσίγγια, 18 φυσίγγια πυροβόλου όπλου 7.62mm, 53 φυσίγγια διαφόρων διαμετρημάτων, 109 κυνηγετικά φυσίγγια, διόπτρα νυκτερινής σκόπευσης, σκοπευτικό πυροβόλου όπλου, τέσσερις χειροβομβίδες δακρυγόνου CS, τρεις πυροδοτικοί μηχανισμοί χειροβομβίδας, τέσσερα σώματα χειροβομβίδας, δύο μοχλοί όπλισης χειροβομβίδας, δύο τεμάχια ζελατινοδυναμίτιδα, έξι κοινοί, εννέα ηλεκτρικοί και δύο αυτοσχέδιοι ηλεκτρικοί πυροκροτητές, ένα τεμάχιο εκρηκτικής ύλης (πιθανόν TNT), δύο φυσίγγια εκρηκτικής ύλης, πιθανόν ζελατινοδυναμίτιδα, όπως και μία συσκευασία νιτρικής αμμωνίας των σαράντα κιλών (40kg).</p>
      <figure>
        <img src="http://media.enikos.gr/data/photos/683371_e77dadac08-a98fa4426c1894e5.jpg"/>
      </figure>
      <figure>
        <img src="http://media.enikos.gr/data/photos/683371_8696bb7696-b9bff82463973cf2.jpg"/>
      </figure>
      <figure>
        <img src="http://media.enikos.gr/data/photos/683371_d3775ba574-b00486ab9ff8d0b2.jpg"/>
      </figure>
      <figure>
        <img src="http://media.enikos.gr/data/photos/683371_be93c26ff1-be94676623dc5193.jpg"/>
      </figure>
      <figure>
        <img src="http://media.enikos.gr/data/photos/683371_44fdca16de-ade5d445721fa0ec.jpg"/>
      </figure>
      <p>Είναι χαρακτηριστικές ως προς αυτή την κατεύθυνση, οι δηλώσεις που έκανε ο διευθυντής της Αντιτρομοκρατικής Υπηρεσίας, Αστυνομικός Διευθυντής, Ελευθέριος Χαρδαλιάς, σημειώνοντας πως “τρομάζει η ποσότητα και η δύναμη των εκρηκτικών” που κατασχέθηκαν στη γιάφκα και “ευτυχώς προλάβαμε”.</p>
      <p>Κατά τη συνέντευξη Τύπου που παραχωρήθηκε για τις συλλήψεις των φερόμενων ως μελών της οργάνωσης “Επαναστατική Αυτοάμυνα” και αναφερόμενος ειδικά στα καλάσνικοφ, ο κ. Χαρδαλιάς τόνισε πως “αυτά τα όπλα σκοτώνουν. Δύο από αυτά έχουν χρησιμοποιηθεί. Ευτυχώς δεν σκότωσαν, τραυμάτισαν όμως αστυνομικούς”.</p>
      <p>Όπως σημείωσε, οι δράστες “δεν δίστασαν να χρησιμοποιήσουν και χειροβομβίδα. Δεν γνωρίζουμε τι αθώα θύματα μπορούσε να προκαλέσει, συγκεκριμένα στη γαλλική Πρεσβεία στο κέντρο της Αθήνας”.</p>
      <p>Καταλήγοντας, ο κ. Χαρδαλιάς σχολίασε πως “εκείνο που τρομάζει ακόμα περισσότερο είναι η ποσότητα και η δύναμη των εκρηκτικών υλών που κατασχέσαμε. Ευτυχώς προλάβαμε”.</p>
      <figure>
        <img src="http://media.enikos.gr/data/photos/683371_ed5bbebd5b-8129e36ae13e56d9.jpg"/>
      </figure>
      <figure>
        <img src="http://media.enikos.gr/data/photos/683371_87cbce80ad-a5fe31ec2b2fb4ad.jpg"/>
      </figure>
      <figure>
        <img src="http://media.enikos.gr/data/photos/683371_cb3d873ad8-83a8622f6b3bec20.jpg"/>
      </figure>
      <figure>
        <img src="http://media.enikos.gr/data/photos/683371_140b979161-b9f65441e0393264.jpg"/>
      </figure>
      <figure>
        <img src="http://media.enikos.gr/data/photos/683371_d3aff463c0-b43b02e329486c77.jpg"/>
      </figure>
      <figure>
        <img src="http://media.enikos.gr/data/photos/683371_20db6eddb0-a8bb56f07458dd11.jpg"/>
      </figure>
      <figure>
        <img src="http://media.enikos.gr/data/photos/683371_d754a87995-90618676ae005deb.jpg"/>
      </figure>
      <figure>
        <img src="http://media.enikos.gr/data/photos/683371_ba2c2169e4-a14af678bbcefbc4.jpg"/>
      </figure>
      <figure>
        <img src="http://media.enikos.gr/data/photos/683371_acde8b18e2-b97d32eec6f96dc9.jpg"/>
      </figure>
      <p>
        <b>Πώς οι αρχές έφτασαν στα ίχνη των φερόμενων μελών της οργάνωσης - “Κλειδί” η ληστεία</b>
      </p>
      <p>Στη συνέντευξη Τύπου στο αρχηγείο της ΕΛ.ΑΣ, δόθηκαν όλες οι λεπτομέρειες για το πώς οι αρχές κατάφεραν να φτάσουν στα ίχνη των φερόμενων ως μελών της οργάνωσης "Επαναστατική Αυτοάμυνα”. Επισημαίνεται πως οι συλλήψεις έγιναν την Παρασκευή. Πρόκειται για δύο άνδρες ηλικίας 41 και 45 ετών, καθώς και μια 39χρονη γυναίκα, οι οποίοι κατηγορούνται για τα - κατά περίπτωση – αδικήματα που αφορούν τρομοκρατικές πράξεις, κατοχή εκρηκτικών υλών, παράβαση του Νόμου περί όπλων, πλαστογραφία και περί εξαρτησιογόνων ουσιών.</p>
      <p>“Κλειδί” για την εξάρθρωση της οργάνωσης αποτέλεσε η ληστεία που έγινε στις 21 Οκτωβρίου 2019 σε κατάστημα ΟΠΑΠ, που βρίσκεται επί της οδού 17ης Νοεμβρίου, στον Χολαργό.</p>
      <p>Σύμφωνα με την αστυνομία, στις 22:50΄, δύο άγνωστοι δράστες, επιβαίνοντες σε μοτοσικλέτα μεγάλου κυβισμού και έχοντας καλυμμένα τα χαρακτηριστικά των προσώπων τους με κράνη μοτοσικλέτας, προσέγγισαν το κατάστημα και αφού στάθμευσαν έξω από αυτό, εισήλθαν από την ανοιχτή πόρτα της εισόδου.</p>
      <p>Ο ένας από τους δράστες κρατούσε ένα καλάσνικοφ και είχε σακίδιο στην πλάτη του, εντός του οποίου φαίνεται να είχε τοποθετήσει αντικείμενο το οποίο προσομοίαζε με “πολιορκητικό κριό”, σε περίπτωση που αντιμετώπιζαν οποιοδήποτε πρόβλημα ή δυσκολία για την είσοδο στο κατάστημα. Οι δράστες αφαίρεσαν από το ταμείο το χρηματικό ποσό των 1.906 ευρώ και κατά την έξοδό τους από το κατάστημα, ο δράστης που κρατούσε το όπλο, προφανώς στην προσπάθεια του να το δώσει στον συνεργό του, πυροβόλησε μια φορά με αποτέλεσμα να τον τραυματίσει. Στη συνέχεια επιβιβάστηκαν στην μοτοσικλέτα και αποχώρησαν από το σημείο.</p>
      <p>Ύστερα από τις αναζητήσεις στην ευρύτερη περιοχή, το βράδυ της 22ας Οκτωβρίου αστυνομικοί της ομάδας ΔΙ.ΑΣ., εντόπισαν σε αλσύλλιο στη συμβολή των οδών Θεμιστοκλέους και Τήνου στον Χολαργό, την μοτοσυκλέτα που χρησιμοποιήθηκε στη ληστεία και η οποία όπως διαπιστώθηκε, είχε κλαπεί από την Πεύκη, στις 11 Οκτωβρίου 2019.</p>
      <p>Από την περαιτέρω διερεύνηση της υπόθεσης και ύστερα από κατάλληλη αξιοποίηση του αποδεικτικού υλικού, διαπιστώθηκε η εμπλοκή ενός 46χρονου Έλληνα, από την ταύτιση του γενετικού του τύπου, με δείγματα που εντοπίσθηκαν στο σημείο της ληστείας και της πορείας διαφυγής των δραστών. Βάσει των στοιχείων αυτών εκδόθηκε Ένταλμα Σύλληψης σε βάρος του.</p>
      <p>Από την Αντιτρομοκρατική Υπηρεσία, πραγματοποιήθηκε επισταμένη έρευνα επί των διαθέσιμων στοιχείων, αναζητήθηκε και αξιολογήθηκε σχετικό αποδεικτικό υλικό, ενώ παράλληλα αξιοποιήθηκαν κατάλληλα σχετικές πληροφορίες, προκειμένου να ανακαλυφθούν οι συνεργοί και η δράση τους.</p>
      <figure>
        <img src="http://media.enikos.gr/data/photos/683371_0a4fcb5f0a-a638053bc8ebd0dc.jpg"/>
      </figure>
      <figure>
        <img src="http://media.enikos.gr/data/photos/683371_2e6dccc928-b6b73fc8b34b2a3f.jpg"/>
      </figure>
      <figure>
        <img src="http://media.enikos.gr/data/photos/683371_e2ab28e04d-a84bda2ba251c8f7.jpg"/>
      </figure>
      <figure>
        <img src="http://media.enikos.gr/data/photos/683371_2732b7e988-918f7016e1cf7591.jpg"/>
      </figure>
      <figure>
        <img src="http://media.enikos.gr/data/photos/683371_2cf0aaedd2-abd655200675da91.jpg"/>
      </figure>
      <figure>
        <img src="http://media.enikos.gr/data/photos/683371_7d1b6db9a8-ba89aa6c46c580ec.jpg"/>
      </figure>
      <p>Όπως προέκυψε, στην υπόθεση εμπλέκεται και ένας 41χρονος Έλληνας, για τον οποίο εκδόθηκε σχετικό ένταλμα σύλληψης από τον αρμόδιο ανακριτή. Όπως διαπιστώθηκε, ο 41χρονος είχε συλληφθεί στις 10 Απριλίου 2010, από την Αντιτρομοκρατική Υπηρεσία με τις κατηγορίες της συγκρότησης, ένταξης και συμμετοχής στην τρομοκρατική οργάνωση “Επαναστατικός Αγώνας”, υπόθεση για την οποία καταδικάστηκε, σε δεύτερο βαθμό, σε συνολική ποινή κάθειρξης έξι ετών και αποφυλακίστηκε στις 12 Φεβρουαρίου 2018.</p>
      <p>Επιπλέον προέκυψε ότι, αμέσως μετά την πραγματοποίηση της ληστείας στο κατάστημα ψυχαγωγικών παιγνίων, οι δύο δράστες με τη βοήθεια τρίτου προσώπου, ενός 45χρονου Έλληνα, πήγαν στην οικία που διατηρεί στο Χολαργό Αττικής και αφού άφησαν δύο σακίδια που έφεραν μαζί τους κατά τη διάρκεια της ληστείας, στη συνεχεία προσπάθησαν να φροντίσουν τα τραύματα που είχε υποστεί ο 46χρονος από την εκπυρσοκρότηση του όπλου κατά τη διαφυγή τους.</p>
      <p>Όπως επίσης προέκυψε από την αστυνομική έρευνα, έπειτα από την ένοπλη ληστεία, ο 45χρονος ιδιοκτήτης της οικίας στο Χολαργό μαζί με τον 41χρονο δράστη της ληστείας, μετέβησαν σε διαμέρισμα-γκαρσονιέρα στην Κυψέλη Αττικής και μετέφεραν με το αυτοκίνητο ιδιοκτησίας του 45χρονου, αντικείμενα σε σακίδια και πλαστικές σακούλες, στο σπίτι στο Χολαργό Αττικής.</p>
      <p>Το απόγευμα της Παρασκευής (8 Νοεμβρίου), συνελήφθη βάσει του σχετικού εντάλματος σύλληψης, ο 41χρονος που συμμετείχε στη ληστεία στον Χολαργό, ο 45χρονος συνεργός, ιδιοκτήτης της οικίας στον Χολαργό Αττικής και η 39χρονη Ελληνίδα, στο σπίτι της οποίας βρέθηκαν αντικείμενα υπαγόμενα στο «Ν. Περί Όπλων». Επιπλέον, προσήχθησαν 13 άτομα, για τους οποίους εξετάσθηκε η εμπλοκή στις ερευνώμενες αξιόποινες πράξεις.</p>
      <p>Συνολικά, η Αντιτρομοκρατική Υπηρεσία πραγματοποίησε 17 έρευνες σε οικίες, όπου βρέθηκαν και κατασχέθηκαν πλήθος πειστηρίων, μεταξύ των οποίων και σημαντικό ψηφιακό υλικό.</p>
      <p>Εκτός από τα όπλα, βρέθηκαν και κατασχέθηκαν: πλήθος αυτοκόλλητων ασθενοφόρων και νοσοκομειακών οχημάτων, φάρος ασθενοφόρου με σύστημα ραδιοσυχνοτήτων, κάμερα, λέιζερ, ηχητικές συσκευές, δύο συχνόμετρα για τον εντοπισμό ψηφιακών και αναλογικών σημάτων (συστήματα εντοπισμού ραδιοσυχνοτήτων), δύο αλεξίσφαιρα γιλέκα, πλήθος πλαστών πινακίδων κυκλοφορίας οχημάτων (4 αυτοκινήτων και 1 μοτοσικλέτας), κινητό, φορητός υπολογιστής, κάμερες καταγραφής κλειστού κυκλώματος τηλεόρασης (CCTV), εκτυπωτής και πλαστικοποιητής, κράνος μοτοσικλέτας, πλήθος εργαλείων, συσκευή ηλεκτρικής κένωσης (TAZER), μεταλλική σιδερογροθιά, πιεστικό μηχάνημα πλύσης –απολύμανσης χώρου, μπουκάλι χλωρίνης, ποσότητες ναρκωτικών ουσιών, ακατέργαστης ινδικής κάνναβης και κοκαΐνης.</p>
      <figure>
        <img src="http://media.enikos.gr/data/photos/683371_6d7c3ace40-b599870e423c8299.jpg"/>
      </figure>
      <figure>
        <img src="http://media.enikos.gr/data/photos/683371_4d390526ce-833c0e6b73648bf4.jpg"/>
      </figure>
      <figure>
        <img src="http://media.enikos.gr/data/photos/683371_95e37cb095-ba11d5107eb26f62.jpg"/>
      </figure>
      <figure>
        <img src="http://media.enikos.gr/data/photos/683371_866d96a3a7-97a84a2389241bec.jpg"/>
      </figure>
      <p>
        <b>Σε ποιες επιθέσεις έχουν χρησιμοποιηθεί τα όπλα</b>
      </p>
      <p>Όπως ανακοίνωσε η ΕΛ.ΑΣ, από τα μέχρι στιγμής αποτελέσματα της βαλλιστικής εξέτασης στα καλάσνικοφ, που βρέθηκαν και κατασχέθηκαν στην οικία στον Χολαργό, έχει προκύψει η ταύτιση του ενός με εκείνο που χρησιμοποιήθηκε στην ληστεία της 21ης Οκτωβρίου στον Χολαργό.</p>
      <p>Επίσης, ένα ακόμη καλάσνικοφ, έχει ταυτοποιηθεί με εκείνο που χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η οργάνωση “Επαναστατική Αυτοάμυνα”:</p>
      <p>Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα.</p>
      <p>Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα.</p>
      <p>Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία τραυματίστηκε ένας αστυνομικός.</p>
      <p>Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΥΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</p>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε τραυματισθεί ένας αστυνομικός.</p>
      <p>Το απόγευμα του Σαββάτου οι δύο άνδρες συλληφθέντες οδηγήθηκαν ενώπιον του Εισαγγελέα Πρωτοδικών Αθηνών, ο οποίος τους παρέπεμψε στον ανακριτή, όπου έλαβαν προθεσμία προκειμένου να απολογηθούν.</p>
      <p>Σήμερα το πρωί, οδηγήθηκε στον Εισαγγελέα Πρωτοδικών Αθηνών και η 39χρονη συλληφθείσα. Οι έρευνες των αρχών για την υπόθεση συνεχίζονται.</p>
      <related>
        <h4>σχετικά άρθρα</h4>
        <a href="http://www.enikos.gr/society/683327/epanastatiki-aftoamyna-video-ntokoumento-apo-ti-listeia-ston-chol%0A%20%20%20%20%0A"/>
        <a href="http://www.enikos.gr/society/683326/astynomiki-epicheirisi-stin-asoee-tora%0A%20%20%20%20%0A"/>
        <a href="http://www.enikos.gr/society/683297/etoimazan-chtypima-enopsei-polytechneiou-video%0A%20%20%20%20%0A"/>
        <a href="http://www.enikos.gr/society/683292/sompolos-ston-ant1-tromokrates-pianontai-alla-i-tromokratia-den-p%0A%20%20%20%20%0A"/>
        <a href="http://www.enikos.gr/society/683303/dioxi-gia-tria-kakourgimata-kata-ton-dyo-syllifthenton-gia-tin-ep%0A%20%20%20%20%0A"/>
        <a href="http://www.enikos.gr/society/683300/dioxi-gia-tria-kakourgimata-kai-pente-plimmelimata-kata-ton-dyo-s%0A%20%20%20%20%0A"/>
        <a href="http://www.enikos.gr/society/683272/antitromokratiki-epicheirisi-apo-spiti-stin-kypseli-eiche-metafer%0A%20%20%20%20%0A"/>
        <a href="http://www.enikos.gr/society/683255/i-vallistiki-deichnei-tin-epanastatiki-aftoamyna-to-kalasnikof-ei%0A%20%20%20%20%0A"/>
        <a href="http://www.enikos.gr/society/683251/epicheirisi-antitromokratikis-tous-prodose-i-listeia-o-41chronos-%0A%20%20%20%20%0A"/>
      </related>
    </article>
  </body>
</html>