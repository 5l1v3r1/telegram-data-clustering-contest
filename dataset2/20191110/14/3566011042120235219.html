<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546237.html/%D8%AC%D8%B0%D8%A8-%D8%AC%D9%88%D8%A7%D9%86%D8%A7%D9%86-%D8%AF%D8%B1-%D8%B1%D8%A7%D8%B3%D8%AA%D8%A7%DB%8C-%DA%AF%D8%A7%D9%85-%D8%AF%D9%88%D9%85-%D8%A8%D8%A7%DB%8C%D8%AF-%D8%AF%D8%B1-%D8%AF%D8%B3%D8%AA%D9%88%D8%B1-%DA%A9%D8%A7%D8%B1-%D8%A8%D8%A7%D8%B4%D8%AF--%D8%AA%D9%88%D8%AC%D9%87-%D8%A8%D9%87-%D8%A7%D8%A8%D8%AA%DA%A9%D8%A7%D8%B1-%D9%88-%D8%AE%D9%84%D8%A7%D9%82%DB%8C%D8%AA-%D9%84%D8%A7%D8%B2%D9%85%D9%87-%D8%AA%D8%A8%DB%8C%DB%8C%D9%86-%D9%81%D8%B1%D9%87%D9%86%DA%AF-%D8%A7%DB%8C%D8%AB%D8%A7%D8%B1-%D9%88-%D8%B4%D9%87%D8%A7%D8%AF%D8%AA-%D8%A8%D8%B1%D8%A7%DB%8C-%D9%86%D8%B3%D9%84-%D8%AD%D8%A7%D8%B6%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T14:37:00+00:00"/>
    <meta property="og:title" content="جذب جوانان در راستای گام دوم باید در دستور کار باشد/ توجه به ابتکار و خلاقیت لازمه تبیین فرهنگ ایثار و شهادت برای نسل حاضر"/>
    <meta property="og:description" content="فرمانده سپاه روح الله استان مرکزی گفت: جذب جوانان به انجام و پرداختن به کارهای فرهنگی اثرگذار در راستای حفظ ارزش های انقلاب اسلامی و تحقق گام دوم امروز باید در دستور کارمان باشد."/>
  </head>
  <body>
    <article>
      <h1>جذب جوانان در راستای گام دوم باید در دستور کار باشد/ توجه به ابتکار و خلاقیت لازمه تبیین فرهنگ ایثار و شهادت برای نسل حاضر</h1>
      <h2>فرمانده سپاه روح الله استان مرکزی:</h2>
      <address>
        <time datetime="2019-11-10T14:37:00+00:00">10 Nov 2019, 14:37</time>
      </address>
      <p>فرمانده سپاه روح الله استان مرکزی گفت: جذب جوانان به انجام و پرداختن به کارهای فرهنگی اثرگذار در راستای حفظ ارزش های انقلاب اسلامی و تحقق گام دوم امروز باید در دستور کارمان باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سردار محسن کریمی فرمانده سپاه روح الله استان مرکزی امروز در هفتمین نشست گام دوم کنگره ملی نقش امام خمینی(ره) در دفاع مقدس و ۶۲۰۰ شهید استان مرکزی گفت: امروز دشمن با روش های مختلف به دنبال تخریب فرهنگ ایثار و شهادت و ایجاد شبهات در این زمینه است.</p>
      <p>کریمی اظهار کرد: در همین راستا دشمنان تمرکز خود را بر روی دانشگاه ها و مدارس گذاشته و لذا امروز باید بیش از گذشته به نسل جوان و مراکز دانشگاهی توجه داشته باشیم.</p>
      <p>وی ادامه داد: امروز دانشگاه ها رسالت سنگینی برای تبیین فرهنگ دفاع مقدس و ارزش های انقلاب برعهده دارند که کنگره شهدای استان با ایجاد برنامه های متنوعی همچون اردوهای هفت اقلیم و نشست های تخصصی دفاع مقدس انجام داد ولی اینها باید مستمر و ادامه دار باشند تا بتوان نتایج خوبی به همراه داشته باشد.</p>
      <p>فرمانده سپاه روح الله استان مرکزی بیان کرد: طرح برگزاری اردوهای گردشگری با محوریت دفاع مقدس استان اقدامی به موقع و در ادامه برنامه های کنگره شهدای استان بود البته دانشگاه ها باید یک کار انقلابی را ادامه دهند تا بتوانند اثرگذاری مناسبی بر روی دانشجویان و اساتید داشته باشند.</p>
      <p>وی اضافه کرد: بازدید از مراکز صنعتی، کارخانه‌ها، محل های اعزام و نصب المان ها برای نسل جدید می تواند به تقویت روحیه های خودباوری جوانان کمک های زیادی داشته باشد چراکه رزمندگان استان با استفاده از توانمندی های خود اقداماتی موثری در عملیات ها انجام دادند.</p>
      <p>کریمی با اشاره به اینکه ۱۰ هزار عنوان کتاب به برکت کنگره شهدای استان در موزه تخصصی دفاع مقدس جمع آوری شده است ادامه داد: این موزه آماده بازدید و استفاده جوانان است که این باید مورد توجه دانش آموزان و دانشجویان باشد</p>
      <p>فرمانده سپاه روح الله استان مرکزی گفت: کلیه آثار برای برگزاری نمایشگاه تخصصی آثار و دستاوردهای امام در انقلاب اسلامی جمع آوری شده که برگزاری این نمایشگاه می تواند مقدمه ای برای تشکیل موزه تخصصی امام باشد.</p>
      <p>وی یادآور شد: نمایشگاه تخصصی امام به زودی در استان مرکزی برگزار می شود که عموم مردم می توانند از این نمایشگاه بازدید داشته باشند.</p>
      <p>کریمی با بیان اینکه جامعه دانشگاهی استان در برگزاری کنگره شهدا زحمات زیادی کشیدند بیان کرد: جامعه دانشگاهی استان باید این اقدامات را تکمیل کنند. هرچقدر که بتوانیم در دانشگاه ها اثرگذار باشیم می توانیم اثرات مطلوب آن را در فضای عمومی جامعه مشاهده کنیم.</p>
      <p>فرمانده سپاه روح الله استان مرکزی با اشاره به اینکه دانشگاه به عنوان یک مرکز علمی و فنی باید روش های علمی انتقال فرهنگ دفاع مقدس به نسل جدید را بررسی کند و راهکارهای عملیاتی در این خصوص را به مرحله اجرا بیاورد افزود: آن چیزی که امروز باید در دروس معارف و انقلاب اسلامی در دانشگاه ها مورد توجه باشد امام شناسی است چراکه حضرت امام متعلق به این استان است و دانشگاه ها باید محوریت فعالیت و کارهای خود را شناساندن سیره و شخصیت امام بگذارند.</p>
      <p>وی با تاکید بر اینکه دستاوردهای امروز در انقلاب اسلامی را به برکت امام و شهدای انقلاب به دست آوردیم اضافه کرد: لذا باید برای شناخت آنها و ادامه راه این عزیزان نهایت تلاش را داشته باشیم.</p>
      <p>کریمی با اشاره به اینکه در برگزاری کنگره شهدای استان سعی کردیم از کلیه هزینه های اضافی صرف نظر کنیم و نهایت صرفه جویی هزینه ها را انجام دادیم ادامه داد: متاسفانه کار فرهنگی امروز در کشور غریب است و لذا باید بیشتر به کارهای عمیق فرهنگی توجه شود چراکه هزینه در کارهای عمیق فرهنگی سرمایه گذاری است.</p>
      <p>فرمانده سپاه روح الله استان مرکزی گفت: برای انجام کارهای فرهنگی باید زیرساخت های موجود را فراهم کنیم تا کار فرهنگی بتواند نتیجه خود را بدهد و لذا ما با برگزاری کنگره شهدای استان زیرساخت های مناسبی در استان فراهم کردیم که فضای استان را برای انجام کارهای بزرگ فرهنگی آماده کرده ایم.</p>
      <p>کریمی اظهار کرد: امروز مجموعه استان مرکزی باید هنر این را داشته باشد که از سایر زیرساخت های موجود که به برکت کنگره شهدا فراهم شده استفاده کنند.</p>
      <p>وی ادامه داد: متاسفانه امروز برخی از کارهایی که به نام فعالیت فرهنگی برگزار می شود همچون کنسرت ها برخوردها و نتایج نامناسبی به همراه دارد.</p>
      <p>فرمانده سپاه روح الله استان مرکزی گفت: جذب جوانان به انجام و پرداختن به کارهای فرهنگی اثرگذار در راستای حفظ ارزش های انقلاب اسلامی و تحقق گام دوم امروز باید در دستور کارمان باشد.</p>
      <p>کریمی با اشاره به اینکه ابتکار و خلاقیت برای شناساندن و تبیین فرهنگ ایثار و شهادت باید مورد توجه باشد چراکه امروز با نسلی متفاوت تر همراه هستیم و باید طبق نیازهای آنها پیش برویم خاطرنشان کرد: امروز باید از بهترین هنرمندان و پیشرفته ترین ابزارها برای جذب جوانان به ارزش های انقلاب اسلامی استفاده کنیم.</p>
      <p>انتهای پیام/</p>
      <p> </p>
    </article>
  </body>
</html>