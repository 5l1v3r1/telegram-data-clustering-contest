<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546218.html/%D9%87%D9%86%D8%B1%D9%85%D9%86%D8%AF%D8%A7%D9%86-%D9%82%D9%85%DB%8C-%D8%AF%D8%BA%D8%AF%D8%BA%D9%87-%D9%81%D8%B1%D9%87%D9%86%DA%AF%DB%8C-%D8%AF%D8%A7%D8%B1%D9%86%D8%AF-%D8%A7%D8%B3%D8%AA%D9%82%D8%A8%D8%A7%D9%84-%D8%A7%D8%B2-%D8%AA%D8%A6%D8%A7%D8%AA%D8%B1-%D8%AF%D8%B1-%D9%82%D9%85-%D8%A8%DB%8C%D8%B4%D8%AA%D8%B1-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T14:36:00+00:00"/>
    <meta property="og:title" content="هنرمندان قمی دغدغه فرهنگی دارند/استقبال از تئاتر در قم بیشتر شده است"/>
    <meta property="og:description" content="مدیرکل فرهنگ و ارشاد اسلامی استان قم با اشاره به اینکه استقبال از تئاتر در قم بیشتر شده است، گفت: اکثرهنرمندان قم دغدغه فرهنگی دارند و در جهت تقویت ارزش های دینی گام بر می دارند."/>
  </head>
  <body>
    <article>
      <h1>هنرمندان قمی دغدغه فرهنگی دارند/استقبال از تئاتر در قم بیشتر شده است</h1>
      <h2>مدیرکل فرهنگ و ارشاد اسلامی استان قم :</h2>
      <address>
        <time datetime="2019-11-10T14:36:00+00:00">10 Nov 2019, 14:36</time>
      </address>
      <p>مدیرکل فرهنگ و ارشاد اسلامی استان قم با اشاره به اینکه استقبال از تئاتر در قم بیشتر شده است، گفت: اکثرهنرمندان قم دغدغه فرهنگی دارند و در جهت تقویت ارزش های دینی گام بر می دارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.qomefarda.ir/">قم فردا</a>، </b>سید موسی حسینی کاشانی  ظهر امروز در کنفرانس مطبوعاتی خود با عنوان بیست و یکمین جشنواره استانی تئاتر قم با اشاره به اینکه فرهنگ یکی از وظایف ارشاد است، اظهار داشت: یکی از مطالبات جدی و وظایف جدی اداره  کل ارشاد بحث فرهنگ سازی در جامعه است.<br/>وی ادامه داد: یکی از ظرفیت های خوب و مناسب برای فرهنگ سازی در جامعه مسئله هنر است، هنر در معقوله فرهنگ کمک بسیاری می تواند انجام دهد.<br/>مدیرکل فرهنگ و ارشاد اسلامی قم اضافه کرد: اگر شناخت مخاطبان را بالا ببریم و آنها را به مرحله باور برسانیم می توانیم در رفتار آنها تغییراتی را ایجاد کنیم.<br/><br/><b>با هنر می توانیم رفتار افراد در جامعه را تغییر دهیم</b><br/>وی افزود: ما با هنر می توانیم شناخت و باور جامعه را تغییر دهیم که در نهایت باعث تغییر در رفتار افراد خواهد شد.<br/>حسینی کاشانی با اشاره به اینکه رهبر معظم انقلاب در خصوص ظرفیت هنر بسیار سخن گفته اند، بیان داشت: هنر تئاتر یک هنر زنده و پویا است و بعضی ها این هنر را مادر تمام هنر ها می دانند.<br/><br/><b>اکثر هنرمندان قمی دغدغه فرهنگی دارند</b><br/>وی خاطرنشان کرد: اکثرهنرمندان قم دغدغه فرهنگی دارند و در جهت تقویت ارزش های دینی گام بر می دارند و به مسائل اجتماعی هم نگاه ویژه ای دارند.<br/>مدیرکل فرهنگ و ارشاد اسلامی قم تاکید کرد: هنرمندان قمی خود را موظف به حرکت درمسیر فرهنگ‌سازی در حوزه‌های ترویج فرهنگ ایثار و مقاومت و سبک زندگی ایرانی اسلامی می‌دانند و در این مسیر مشغول تولید آثار هنری هستند.<br/><br/><b>استقبال مردم قم از تئاتر افزایش یافته است</b><br/>وی با بیان اینکه آشنایی و استقبال مردم از تئاتر درقم افزایش یافته‌است، اظهار داشت: آشنایی مردم با تئاتر از جمله اولویت‌ها و هدف‌های استان است که افزایش فروش بلیت تئاترها چشم انداز روشنی در این زمینه خواهد داشت.<br/>حسینی کاشانی، تقویت نمایشنامه نویسی و ارتقای کیفی درحوزه نمایشنامه را  از دیگر اولویت‌های این اداره کل درحوزه هنر نمایشی دانست و گفت: حمایت از تئاترها و نمایشنامه‌ها با موضوع‌های ارزشی و دینی به ویژه در حوزه عفاف و حجاب در اولویت قرار دارد.<br/>وی، تئاتر خیابانی را برنامه ای فرهنگی با تاثیرگذاری بالا دانست و اظهار داشت: توجه به تئاتر خیابانی از جمله موضوعاتی است که باید در استان بیش از گذشته مورد توجه قرارگیرد.<br/>حسینی کاشانی ، تقویت زیرساخت‌های فرهنگی را نیز مورد تاکید قرار داد و گفت: امسال با همراهی استانداری و شورای برنامه‌ریزی استان، ۱۲ میلیارد ریال به مجتمع فرهنگی هنری واقع درخیابان امام خمینی(ره)اختصاص یافت ضمن اینکه کل اعتبار مورد نیاز این طرح بالغ بر ۱۰۵ میلیارد ریال برآورد شده‌است.<br/><br/><b>تدوین سند فرهنگی قم نیازمند مشارکت تمام دستگاه‌های موثر است</b><br/>وی در ادامه با اشاره به مسئله سند فرهنگی استان، تاکید کرد: تهیه سند فرهنگی تنها به عهده اداره‌کل فرهنگ و ارشاد اسلامی قم نیست چرا که بیش از ۲۰ دستگاه مختلف در مقوله فرهنگی موثر هستند.<br/>مدیرکل ارشاد استان قم موضوع فرهنگ را بسیار پیچیده دانست و گفت: هدف‌گذاری دررشته‌های مختلف، برنامه‌های فرهنگی و چشم‌انداز فعالیت‌های فرهنگی و هنری بخشی از سند فرهنگی قم است.<br/>وی با تاکید برضرورت تدوین سند فرهنگی قم، گفت: این اداره کل به صورت جدی به دنبال ترسیم نقشه راه فرهنگی استان است که با تغییر مدیران، این مسیر تعریف شده، تغییر نکند.<br/><br/><b>انتهای پیام/</b></p>
    </article>
  </body>
</html>