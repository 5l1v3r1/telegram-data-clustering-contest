<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119143-mustafa-mini-sengen-pokusaj-uspostavljanja-nove-jugoslavije-sa-albanijom-bez-hrvatske-i-slovenije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T14:25:08+00:00"/>
    <meta property="og:title" content="Mustafa: Mini Šengen pokušaj uspostavljanja nove Jugoslavije sa Albanijom, bez Hrvatske i Slovenije"/>
    <meta property="og:description" content="Lider Demokratskog saveza Kosova (DSK) Isa Mustafa usprotivio se danas ideji o balkanskom &quot;mini Šengenu&quot;, ocenjujući da je reč o &quot;novoj mini-Jugoslaviji sa Albanijom i bez Slovenije i Hrvatske&quot;.&quot;Iako na prvi pogled ideje carinske unije Zapadnog Balkana, zajedničkog tržišta a u novije vreme i 'mini Šengena' izgledaju atraktivno, to u suštini vodi ka novoj Jugoslaviji, sa Albanijom a bez Hrvatske i Slovenije. To su ideje koje nismo podržali dok smo vodili vladu i nećemo ih podržati kao DSK, ni u poziciji ni u opoziciji, kao što ne podržavamo promenu državnih granica Kosova&quot;, napisao je Mustafa na Fejsbuku.On je ocenio da bi Kosovo trebalo da teži jedinstvenom evropskom tržištu, u početku kako je to uredjeno Sporazumom o stabilizaciji i pridruživanju, i da bi trebalo da postane deo Šengenskog sporazuma, gde su zemlje EU.&quot;Mini Šengen nastao je kada projekat koji je u Srbiji osmišljen za carinsku uniju, i ideja za ekonomsku uniju Zapadnog Balkana nisu realizovani, zbog protivljenja Kosova i Crne Gore. Mi bismo ovim…"/>
  </head>
  <body>
    <article>
      <h1>Mustafa: Mini Šengen pokušaj uspostavljanja nove Jugoslavije sa Albanijom, bez Hrvatske i Slovenije</h1>
      <address>
        <time datetime="2019-11-10T14:25:08+00:00">10 Nov 2019, 14:25</time>
      </address>
      <p><b>Lider Demokratskog saveza Kosova (DSK) Isa Mustafa usprotivio se danas ideji o balkanskom "mini Šengenu", ocenjujući da je reč o "novoj mini-Jugoslaviji sa Albanijom i bez Slovenije i Hrvatske".</b><br/><br/>"Iako na prvi pogled ideje carinske unije Zapadnog Balkana, zajedničkog tržišta a u novije vreme i 'mini Šengena' izgledaju atraktivno, to u suštini vodi ka novoj Jugoslaviji, sa Albanijom a bez Hrvatske i Slovenije. To su ideje koje nismo podržali dok smo vodili vladu i nećemo ih podržati kao DSK, ni u poziciji ni u opoziciji, kao što ne podržavamo promenu državnih granica Kosova", napisao je Mustafa na Fejsbuku.<br/><br/>On je ocenio da bi Kosovo trebalo da teži jedinstvenom evropskom tržištu, u početku kako je to uredjeno Sporazumom o stabilizaciji i pridruživanju, i da bi trebalo da postane deo Šengenskog sporazuma, gde su zemlje EU.<br/><br/>"Mini Šengen nastao je kada projekat koji je u Srbiji osmišljen za carinsku uniju, i ideja za ekonomsku uniju Zapadnog Balkana nisu realizovani, zbog protivljenja Kosova i Crne Gore. Mi bismo ovim sporazumom preneli svoj suverenitet na susedne zemlje, jer se zna da Šengen podrazumeva jedinstvene politike država članica za slobodan prelazak granica bez kontrole. To bi se odnosilo i na mini Šengen koji podržava Srbija i pristalice njene hegemonije", naveo je Mustafa.<br/><br/>Prema njegovim rečima, takva politika "udaljava zemlje Zapadnog Balkana od puta evropskih integracija" i dovodi ih "u evroazijsko utočište kojim dominira Rusija".<br/><br/>"To su manevri Srbije koja hoće da potkopa obaveze o normalizaciji odnosa sa Kosovom i priznavanju nezavisnosti Kosova", ocenio je lider DSK.<br/><br/>Današnjem sastanku predstavnika Srbije, Severne Makedonije, Albanije, Crne Gore i BiH u Ohridu nije se odazvao predsednik Kosova Hašim Tači obrazlažući to izmedju ostalog, odbijanjem Srbije i BiH da priznaju Kosovo.</p>
    </article>
  </body>
</html>