<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/interview/trenerka-oksana-rurik-mae-garmoniyno-poednuvatisya-i-duhovna-i-fizichna-krasa-380086"/>
    <meta property="og:site_name" content="Погляд"/>
    <meta property="article:published_time" content="2019-11-10T14:28:00+00:00"/>
    <meta property="og:title" content="Тренерка Оксана Рурик: Має гармонійно поєднуватися і духовна, і фізична краса"/>
    <meta property="og:description" content="Тренерка Оксана Рурик розповіла «Погляду», коли на її шляху з’явився спорт і як він перетворився на невід’ємну складову життя"/>
  </head>
  <body>
    <article>
      <h1>Тренерка Оксана Рурик: Має гармонійно поєднуватися і духовна, і фізична краса</h1>
      <h2>Чернівчанка розповіла «Погляду», коли на її шляху з’явився спорт і як він перетворився на невід’ємну складову життя</h2>
      <address>
        <time datetime="2019-11-10T14:28:00+00:00">10 Nov 2019, 14:28</time>
      </address>
      <p>Кажуть, що незамінних людей немає, але цього не скажеш про <b>чернівчанку Оксану Рурик</b>. Якось їй довелося залишити своїх підопічних, але вони не змогли займатися з іншим тренером, і розбрелися. Та коли через декілька місяців повідомили, що їхня тренерка повернулася, вже наступного дня всі були «в обоймі».</p>
      <p>З вигляду пані Оксана маленька і тендітна, але її внутрішня сила і напрацьована фізична витривалість змушують йти за нею.</p>
      <h3>«Я дуже мріяла вступити до театрального інституту»</h3>
      <p>
        <b>– Оксано, ким мріяли стати у дитинстві, чи готувалися до якоїсь конкретної професії?</b>
      </p>
      <p>– Мене виховували бабусі.</p>
      <p>Бабця Калина по татовій лінії читала мені Кобзаря. Разом з нею вчила напам’ять вірші Шевченка, коли ще не вміла читати. Також завдяки їй опанувала ремесло вишивання і навіть ази фінансової грамоти. Тож у 10 років я вже мала свою книжку в «Ощадбанку» і, між іншим, у 20 років за ті гроші вмеблювала квартиру.</p>
      <p>Друга бабуся, Оксана Іванівна, була вчителькою молодших класів. Вона водила мене з малих років до школи і заставляла на сцені декламувати вірші, брати участь в образотворчих конкурсах, ходити до музичної школи. І я дуже мріяла вступити до театрального інституту, доки не трапився конфуз. На святі, приуроченому осені, я забула вірш. Мені стало не по собі. Саме в той момент зрозуміла, що ніколи не зможу бути акторкою, бо з’явився страх сцени. Для мене, 12-річної дівчинки, це була велика трагедія…</p>
      <blockquote>«Це тепер вже знаю: якщо є проблема в спині і ви далі виснажуєте себе фізичною працею, то вона нікуди не дінеться…»<br/>Оксана Рурик</blockquote>
      <h3>«У школі казали, що погано граю в баскетбол і не вмію танцювати»</h3>
      <p>
        <b>– Ваш шлях до спорту був устелений трояндами?</b>
      </p>
      <p>– До спорту мене взагалі ніхто не привчав. У школі через мій малий зріст казали, що я погано граю в баскетбол, а коли записалася на народні танці, то там діти були категоричними: заявили, що не вмію танцювати. Було й таке, що у шостому класі не змогла пробігти навіть 60 метрів, усе через біль під ребром. У 14 років зрозуміла, що треба рятуватися, бо біль у печінці часто давав про себе знати. Тоді з подругою-сусідкою почала бігати. Звісно, спершу ходила і трішки «підбігала», але за декілька місяців я вже змогла по-справжньому бігати. У 17 років мені захотілося зайнятися дзюдо. На той час вже навчалася в будівельному технікумі. І якось моя чернівецька подруга повідала, що до них до школи приходив тренер, який набирає в спортивну секцію дівчат, на дзюдо. І наша компанія з чотирьох подруг пішла на перше тренування. Добре, що наступне було через тиждень (усміхається, – <b>авт.</b>). Мене боліло все і навіть шкіра на голові, бо там є вправи, коли качаєш м’язи шиї, спираючись на голову. Але десь через три тижні болі припинилися і мені ці тренування почали значно більше подобатися. Коли навчання в будівельному технікумі добігало кінця, треба було вибирати місце по направленню на роботу. Тож мої плани були такими: після технікуму вступатиму у медучилище (чомусь дуже захотіла бути лікарем), а потім піду в медінститут і паралельно займатимуся спортом. Але сталося не так, як гадалося. Направлення в міста, де бути секції з дзюдо розібрали і мені довелося взагалі відмовитися від розподілення. Класна керівничка мусила писати директору пояснювальну записку, чого це я відмовляюся. Опісля вона підговорила групу, щоб мене переконали, аби я взяла направлення в місто Броди. До того часу навіть не знала про існування такого міста у Львівській області. І одногрупники наввипередки почали розповідати мені, що Броди дуже гарне місто, що там дуже багато молоді. Я чомусь повірила їм, але коли вже приїхала на роботу в Броди, то з’ясувала, що цьому місту нещодавно виповнилося 900 (!) років… Незабаром розпався Радянський Союз і довелося думати про виживання (тоді я отримала квартиру як молодий спеціаліст). Тож зайнялася бізнесом. Психологічно мені було його легко будувати, бо ще з дитинства із дідусем по татовій лінії їздила в Івано-Франківськ торгувати городиною. Адже у Снятині мали великий сад. А бізнес – як вірус, дуже сильно затягує і я не звертала уваги на болі в спині, які з’явилися від перевтоми, аж доки не довелося в хребет колоти уколи. Саме тоді згадала про спортивне минуле і вирішила, що зможу себе витягти. Думала, як почну займатися – біль одразу вщухне. Також постійно ходила на масажі і відвідувала сауну. Це тепер вже знаю: якщо є проблема в спині і ви далі виснажуєте себе фізичною працею, то вона нікуди не дінеться. Але тоді вірила, що треба змінювати масажистів один за одним і якийсь з них точно сотворить диво. І диво сталося. Один новоспечений масажист защемив мені грижу так, що не було іншого виходу, як поїхати до столиці на операцію. Після оперативного втручання лікар сказав, що до фітнес-занять можна повернутися аж через рік, але я, звісно, витримала лише 50 днів «відпустки» і на перших тренуваннях після операції були відчуття, наче мені з двох боків вдарили палкою по нирках.</p>
      <h3>«Я просто знала: якщо маю там вчитися, то удача мене не покине»</h3>
      <p>
        <b>– Хто посприяв у період становлення вас як тренера?</b>
      </p>
      <p>– До операції я вже сім років проводила тренування в Бродах, тоді у мене не було спеціальної освіти, але чернівецька подруга Альбіна Райлян була фітнес-тренером і вона своїм прикладом надихнула мене на такий вчинок. Також суттєво мені посприяла в Бродах дівчинка зі спортінтернату, легкоатлетка Іра Скиба. Спершу ходила до неї на тренування з аеробіки. Потім вона вступила до Львівського державного університету фізичної культури і мені також запропонувала подати документи. У мене не одразу вийшло знайти час, щоб зайнятися освітою. І 2009 року, коли ввели ЗНО, я в останній момент вирішила, що подам документи. Абсолютно не готувалася ані до тестування, ані до іспиту з фізпідготовки. Просто мала за плечима життєвий досвід і добре знала: якщо маю там вчитися, то удача мене не покине. Це рік минув після операції на поперекову грижу. Тож при проходженні медкомісії в університеті я свій рубець прикрила і так була допущена до іспитів з фізо. На іспит приїхали дівчата-бальниці з партнерами і в шикарних сукнях, а я сиджу і думаю, що поняття не маю, як маю скласти спеціалізацію. І тут випадково прочиняються дверці підсобки, в якій побачила степ-платформи. Тож коли дійшла моя черга, попросила степ і мені дозволили показати вправи, які давала на своїх тренуваннях. Потім довелося віджиматися, робити колесо (допомогли тренування з часів дзюдо), плавати в басейні 100 метрів і пробігти кілометр на годину. Мені пощастило, адже за рейтингом при вступі була п’ятою. Так розпочалося моє навчання. Під час сесій з подругами-одногрупницями ходила на різні види тренувань, як до наших викладачів (на акробатику і гімнастику), так і до інших хореографів (на контемп і бачату). Наша група складалася з молодих людей після школи, майже всі тоді працювали тренерами. Після закінчення університету я за рекомендацією моєї подруги потрапила у на роботу у Львівський фітнес-центр «Малібу». Там працювала інструктором групових занять і тренером персонального тренування. За рекомендацією іншої подруги-одногрупниці Оксани  паралельно розпочала працювати в м. Дубно Рівненської області в реабілітаційно-оздоровчому центрі.</p>
      <p>
        <b>– Де підтримуєте форму і як підвищуєте свою кваліфікацію?</b>
      </p>
      <p>– У Львові в «Малібу» тоді головним тренером була Юля Коваль із Харкова. Вона давала дуже хороші семінари з фітнесу і з управління спортивними клубами. 2015 року у Львові вперше почали проводити фітнес-конвенцію і мені було цікаво туди потрапити. Керівництво «Малібу» домовилося за знижку на фітнес-вікенд для тренерів свого клубу. За п’ять років після закінчення університету я була тричі на фітнес-вікенді у Львові, на йога-марафоні в Івано-Франківську (де шестеро тренерів упродовж восьми годин безкоштовно проводили майстер-класи), на семінарах із контемпу, карате, йозі, НІІТ (це види високоінтенсивного тренування), нутріціології, кінезіології, з персонального тренування, бендах (тренувальні резинки), 3D-фітнесі і це ще далеко не все…</p>
      <h3>«У багатьох важка економічна ситуація, але ранкові пробіжки потребують тільки вашого бажання»</h3>
      <p>
        <b>– Поділіться, будь ласка, своїми дієвими життєвими правилами?</b>
      </p>
      <p>1. Постійне навчання дає мені право робити висновки, що фізичне виховання є корисним для здоров’я.</p>
      <p>2. Людина, яка займається спортом (чи фізичними навантаженнями), стежить за своїм харчуванням (бодай не переїдає), не жаліється усім і не розвиває негативних тем для спілкування, – виглядає значно привабливішою і приємнішою.</p>
      <p>3. Нове – це добре забуте старе, адже ідеал людини, який передбачає гармонійне поєднання фізичної і духовної краси, започатковано ще у Стародавній Греції.</p>
      <p>4. Якщо ви далекі від фітнесу і спорту, то перші свої заняття в залі обов’язково проводьте з кваліфікованим тренером. Це не для того, щоб він вам показав, як правильно виконувати техніку станової тяги та інших вправ, а для того, що він відстежував, як це будете робити, щоб не нашкодити власному здоров’ю.</p>
      <p>5. Добре, що зараз з’являються знання про культуру харчування. Бо поки що наші традиції і звички робити застілля із м’ясом риби, сиром тощо і це все запивати алкоголем, періодично виходячи на перекур, нам скорочують життя.</p>
      <p>6. Я не хочу нікого переконувати щодо користі занять спортом, але старайтеся, аби не бути тягарем для своїх дітей і оточення зі своїми ранніми болячками. І не звинувачуйте в усьому лікарів, що вони не знають, як вас лікувати. Пам’ятайте, зараз у багатьох людей важка економічна ситуація, але ранкові пробіжки потребують тільки вашого бажання.</p>
      <p>Спілкувалася Ольга ШУПЕНЯ</p>
      <related>
        <h4>Схожі записи</h4>
        <a href="https://pogliad.ua/news/sport/de-i-yak-zdobuti-krasive-tilo-372629"/>
        <a href="https://pogliad.ua/news/interview/cherniveckiy-trener-gartue-futbolnih-chempioniv-376428"/>
        <a href="https://pogliad.ua/news/sport/noviy-trener-fk-bukovina-vitaliy-kunicya-hochemo-popovniti-komandu-dosvidchenimi-vikonavcyami-364585"/>
        <a href="https://pogliad.ua/news/sport/viktor-mglinec-nam-treba-zibrati-komandu-356698"/>
      </related>
    </article>
  </body>
</html>