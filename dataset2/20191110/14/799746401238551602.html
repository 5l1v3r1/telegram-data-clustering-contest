<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/10/7102864/"/>
    <meta property="og:site_name" content="Європейська правда"/>
    <meta property="article:published_time" content="2019-11-10T14:55:24+00:00"/>
    <meta property="og:title" content="У Франції анонсували акції протесту після самоспалення студента"/>
    <meta property="og:description" content="Представники французьких студентських профспілок планують вийти на акції протесту на початку наступного тижня після того, як у Ліоні студент здійснив акт самоспалення."/>
  </head>
  <body>
    <article>
      <h1>У Франції анонсували акції протесту після самоспалення студента</h1>
      <address>
        <time datetime="2019-11-10T14:55:24+00:00">10 Nov 2019, 14:55</time>
      </address>
      <p>Представники французьких студентських профспілок планують вийти на акції протесту на початку наступного тижня після того, як у Ліоні студент здійснив акт самоспалення.</p>
      <p>Про це повідомляє "Європейська правда" з посиланням на <a href="http://ru.rfi.fr/">RFI</a>.</p>
      <p>У п’ятницю 22-річний студент університету Ліон 2 здійснив самоспалення перед будівлею студентської адміністрації CROUS в Ліоні, яка проводить розподіл соціальної допомоги. Юнака госпіталізували в критичному стані: він отримав опіки 90% тіла.</p>
      <p>Студент був одним із лідерів федерації профспілок Solidaires étudiant-e-s. Там розповіли, що він мав серйозні фінансові труднощі, не отримував стипендію і "був у розпачі".</p>
      <p>Профспілки наголошують: це був жест відчаю, а головне — політичний жест, до якого юнака підштовхнули "нелюдські інституції, бідність, буденне насильство держави і університету щодо студентів в атмосфері загальної байдужості".</p>
      <p>Перед самоспаленням хлопець залишив пост у Facebook, у якому звинуватив у своєму скрутному становищі владу.</p>
      <p>"Я звинувачую Макрона, Олланда, Саркозі і Євросоюз в тому, що вони мене вбили, створивши невпевненість у нашому спільному майбутньому. Я звинувачую також Ле Пен і колумністів, що породжують страхи", - написав він.</p>
      <p>Глава університету Ліон 2 Наталі Домньє каже, що керівництво вузу нічого не знало про особисті труднощі профспілкового активіста. Вона пояснила, що юнак не отримував стипендію, тому що вдруге залишився на навчальний рік.</p>
      <p>Вона додала, що в університеті відкрили центр психологічної підтримки, а наступного тижня з'явиться спеціальна гаряча лінія.</p>
      <related>
        <a href="https://www.eurointegration.com.ua/news/2019/10/2/7101469/"/>
        <a href="https://www.eurointegration.com.ua/news/2019/09/16/7100816/"/>
      </related>
    </article>
  </body>
</html>