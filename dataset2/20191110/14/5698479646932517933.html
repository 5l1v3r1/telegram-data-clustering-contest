<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/valentine-monnier-accused-roman-polanski-raped-her"/>
    <meta property="og:site_name" content="euronews"/>
    <meta property="article:published_time" content="2019-11-10T14:39:46+00:00"/>
    <meta property="og:title" content="روایت بازیگر زن از «تجاوز» پولانسکی؛ کارگردان «متهم می‌کنم» تکذیب کرد"/>
    <meta property="og:description" content="در حالی که دوستداران پرشمار فیلم‌های رومن پولانسکی برای آغاز اکران ساخته جدید او با عنوان «متهم می‌کنم» لحظه شماری می‌کنند، وکیل این کارگردان ۸۶ ساله فرانسوی از گشوده شدن پرونده اتهام تجاوز او در ۴۵ سال پیش پرده برداشت."/>
  </head>
  <body>
    <article>
      <h1>روایت بازیگر زن از «تجاوز» پولانسکی؛ کارگردان «متهم می‌کنم» تکذیب کرد</h1>
      <address><time datetime="2019-11-10T14:39:46+00:00">10 Nov 2019, 14:39</time> by <a rel="author">یورونیوز فارسی </a></address>
      <p>در حالی که دوستداران پرشمار فیلم‌های رومن پولانسکی برای آغاز اکران ساخته جدید او با عنوان «متهم می‌کنم» لحظه شماری می‌کنند، وکیل این کارگردان ۸۶ ساله فرانسوی از گشوده شدن پرونده اتهام تجاوز او در ۴۵ سال پیش پرده برداشت.</p>
      <p>والنتین مونیر، بازیگر و مدل فرانسوی مدعی شده که آقای پولانسکی کارگردان فرانسوی لهستانی الاصل در ۱۸ سالگی به او تجاوز کرده است.</p>
      <p>خانم مونیر در گفت‌وگو با نشریه لوپاریزین توضیح داده که زمانی که در سال ۱۹۷۵ برای اسکی به سوئیس رفته بود، آقای پولانسکی شبانه او در در کلبه زمستانی خود مورد سوء استفاده جنسی قرار داده است.</p>
      <p>به گفته خانم مونیر این حادثه زمانی رخ داده که او پیش از رفتن به ضیافت شامی با حضور دوستانش، قصد داشته لباس‌های خود را در کلبه آقای پولانسکی عوض کند.</p>
      <p>مدل سابق فرانسوی گفته که آقای پولانسکی با وجود جثه ریزش اندامی عضلانی داشت و با توسل به کتک، ظرف دو دقیقه بر او که آن زمان تنها ۵۰ کیلوگرم وزن داشته مسلط شده و همه کاری با او کرده است.</p>
      <p>خانم مونیر همچنین مدعی که آقای پولانسکی مدتی پس از تجاوز از او عذرخواهی کرده و خواسته که این موضوع را برای کسی بازگو نکند.</p>
      <p>
        <b>بیشتر بخوانید:</b>
        <a href="https://farsi.euronews.com/2017/06/09/pe-0609-polanski">شاکی پرونده پولانسکی پس از ۴۰ سال از شکایت خود صرف‌نظر کرد</a>
      </p>
      <p>بازیگر فرانسوی گفته که او تا کنون تنهابرای به چند تن از اعضاء خانواده‌اش این اتفاق را بازگو کرده بود ولی از سال گذشته و در پی به راه افتادن جنبش ضد سوء استفاده جنسی از بازیگران زن در هالیوود او با نگارش نامه‌ای به بریژیت ماکرون، همسر رئیس جمهوری فرانسه این موضوع را به اطلاع او رسانده است.</p>
      <p>دفتر بانوی اول فرانسه با تایید دریافت نامه این بازیگر فرانسوی، اعلام کرد که خانم ماکرون در پاسخ به او یادآور شده که در جایگاه ورود به آیین دادرسی قرار ندارد و خانم مونیر بهتر است نامه خود را برای مارلنا شیاپا، وزیر برابری زنان و مردان ارسال کند.</p>
      <p>یکی از نزدیکان خانم مونیر نیز به روزنامه لوموند گفته که به خاطر می‌آورد در فاصله اواخر ژانویه تا اوایل مارس سال ۱۹۷۵ با جمعی از دوستانش جمله والنتین و آقای پولانسکی برای اسکی به سوئیس رفته بودند و شبی والنتین با چشمی گریان پیش من آمد و گفت که رومن او را به طرزی وحشیانه مورد تجاوز قرار داده است.</p>
      <p>البته آقای پولانسکی ادعاهای خانم مونیر را کذب محض خوانده و وکیل او نیز به رسانه‌ها گفته که این ادعای کذب را از روش‌های قانونی با جدیت مورد پیگرد قرار خواهد داد.</p>
      <p>رومن پولانسکی از سال ۱۹۷۷ به دلیل تجاوز به یک دختر خردسال ۱۳ ساله در ایالات متحده همچنان تحت پیگرد قانونی قرار دارد.</p>
      <p>اثر تازه آقای پولانسکی با عنوان «یک مامور و یک جاسوس» که در فرانسه با نام «متهم می‌کنم» شناخته می‌شود، از ۱۳ نوامبر بر روی پرده‌های سینما خواهد رفت.</p>
      <p>
        <b>بیشتر بخوانید:</b>
        <a href="https://farsi.euronews.com/2019/09/07/venice-joker-wins-golden-lion-roman-polanski-wins-silver-lion">شیرطلایی جشنواره فیلم ونیز به «ژوکر» رسید؛ رومن پولانسکی با «یک مامور و یک جاسوس» نقره گرفت</a>
      </p>
    </article>
  </body>
</html>