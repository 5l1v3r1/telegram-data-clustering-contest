<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/zastup-svatebnich-satu-driv-to-bylo-jednodussi-byly-jen-dvoje-smeje-se-zena-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T14:00:00+00:00"/>
    <meta property="og:title" content="Zástup svatebních šatů? Dřív to bylo jednodušší, byly jen dvoje, směje se žena"/>
    <meta property="og:description" content="/VIDEO/ Zářivě bílé svatební šaty i oblek skvěle padnou, svatebčané se dobře baví v nádherně zdobených prostorách a prstýnky, které si při obřadu zamilovaný pár nasadí, se zářivě třpytí. Dokonalý svatební den přesně podle svých představ si mohli Brňané v sobotu naplánovat na svatebním veletrhu v brněnském hotelu Courtyard."/>
  </head>
  <body>
    <article>
      <h1>Zástup svatebních šatů? Dřív to bylo jednodušší, byly jen dvoje, směje se žena</h1>
      <address><time datetime="2019-11-10T14:00:00+00:00">10 Nov 2019, 14:00</time> by <a rel="author">Marek Hadrbolec</a></address>
      <p>Hala hotelu se proměnila v obrovský svatební salón. Šaty stojí vyrovnané v několika řadách, převládají sice tradiční bílé, místy se objevují i jiné barvy. Pánských obleků je vystaveno o poznání méně. "Někdy si říkám, že dřív to bylo jednodušší. Nevěsty si vybraly jedny ze dvou šatů, které byly v nabídce, a měly hotovo. Se svou sestrou vybírám šaty už týdny a pořád se nemohu rozhodnout," říká Brňanka Zuzana Halušková.</p>
      <p>Prostorem se nese hudba smyčcového kvarteta a v dolním patře voní zákusky. Svatební dort a další občerstvení totiž k oslavám sňatku neodmyslitelně patří a i na jeho výběr musí zamilované páry myslet. O patro výše je zase nutné vybrat toho správného fotografa, který správně zachytí kouzlo prvního novomanželského polibku. "Dokud jsme svatbu nezačali připravovat, nikdy mě nenapadlo, kolik je toho vlastně potřeba zařídit. Partnerka by to asi zvládla celé sama, baví ji to, ale je toho hodně, tak se snažím aspoň s něčím pomoct. Právě vybíráme výzdobu," svěřuje se návštěvník veletrhu Petr Jelínek.</p>
      <figure>
        <img src="https://g.denik.cz/50/6f/brno-bvv-vystaviste-festival-life-beh-bike-veslovani-tanec-rekord-lucie-borhyova-ondrej-sokol-ond-11_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/skok-stremhlav-dolu-nebo-netradicni-ping-pong-life-nabizi-sportovni-vseho-druhu-20191109.html">Skok střemhlav dolů či netradiční ping pong. Life nabízí sportování všeho druhu Přečíst článek ›</a>
      </aside>
      <p>Výběr je opravdu široký. "Nabízíme setkání s více než stovkou profesionálů, kteří mají pro zájemce připravené slevové balíčky na své zboží. Nechybí ochutnávky svatebních dortů, svatební workshopy nebo módní přehlídka šatů," sděluje za pořadatele akce Iva Vinkler.</p>
    </article>
  </body>
</html>