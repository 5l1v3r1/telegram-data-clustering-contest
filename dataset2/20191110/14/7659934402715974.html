<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985206/%E2%80%8Bgeneral-abhijit-guha-yemen%E2%80%99de-stockholm-s%C3%B6zle%C5%9Fmesi%E2%80%99ni-ihlal-eden-eylemlere"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T14:45:00+00:00"/>
    <meta property="og:title" content="​General Abhijit Guha, Yemen’de Stockholm Sözleşmesi’ni ihlal eden eylemlere karşı uyarı"/>
    <meta property="og:description" content="Birleşmiş Milletler (BM) Hudeyde Anlaşması'nı Destekleme Misyonu (UNMHA) Başkanı General Abhijit Guha, Yemen’de meşru hükümetle Husiler arasında Stockholm Sözleşmesi’ne aykırı herhangi düşmanca eylemlerde bulunulmasına karşı uyardı. General Guta söz"/>
  </head>
  <body>
    <article>
      <h1>​General Abhijit Guha, Yemen’de Stockholm Sözleşmesi’ni ihlal eden eylemlere karşı uyarı</h1>
      <address>
        <time datetime="2019-11-10T14:45:00+00:00">10 Nov 2019, 14:45</time>
      </address>
      <p>Birleşmiş Milletler (BM) Hudeyde Anlaşması'nı Destekleme Misyonu (UNMHA) Başkanı General Abhijit Guha, Yemen’de meşru hükümetle Husiler arasında Stockholm Sözleşmesi’ne aykırı herhangi düşmanca eylemlerde bulunulmasına karşı uyardı.<br/><br/>General Guta söz konusu uyarıyı, sahada yaşanan gerginlik ve Husilerin ülkenin batı sahilinde bulunan Muha kentinde  ‘Sınır Tanımayan Doktorlar’ organizasyonuna bağlı bir hastanenin kısmen yıkılmasıyla sonuçlanan füzeler ve silahlı insansız hava aracıyla (SİHA) düzenlediği saldırının ardından gelen resmi açıklamada yaptı.<br/><br/>Açıklamasında Hudeyde çevresinde kurulan 5 gözlem noktasının olumlu etkisine övgüde bulunan General Guta, kentte çatışmaların yaşandığı ön cephede kontrol noktaları kurulmasının tansiyonun düşmesine belirli bir katkıda bulunduğunu söyledi.<br/><br/>Guta, ayrıca tarafların, geçtiğimiz Eylül ayında UNMHA tarafından başlatılan ateşkes mekanizması aracılığıyla çalışma ve ateşkesi güçlendirme yönündeki taahhütlerinden duyduğu memnuniyeti dile getirdi.<br/><br/>Ancak bununla birlikte son günlerde yeni gerginliklerin yaşandığına dair haberlerin geldiğine dikkati çeken Guta, SİHA’ların kullanımı ve kara unsurlarının harekete geçirilmesinin ateşkeste imzası bulunan taraflar arasındaki anlaşmalara aykırı olduğunu vurguladı.<br/><br/>Hudeyde’deki ateşkesin ‘kırılganlığını’ kabul eden Guta, “Yemenli tarafları, ortak bir iyi niyet ruhu içinde olmaya devam etmeleri ve Hudeyde’de gerginliği artıracak olaylara karşı ateşkesin güçlendirilmesi için teşvik ediyoruz” ifadelerini kullandı.<br/><br/>General Guta açıklamasında, UNMHA’nın tarafların ateşkes mekanizması yoluyla çalışmalarını desteklemeye devam ettiğini vurgulayarak, Stockholm Sözleşmesi’ne aykırı herhangi bir eylemde bulunmamaları çağrısını bir kez daha yineledi.<br/><br/>Hint Generalin ofisinden 3 gün içinde ikinci uyarı açıklaması yapılırken önceki açıklamada, tüm taraflara Stockholm Sözleşmesi’nde kararlaştırıldığı gibi Hudeyde Ateşkesi’ndeki taahhütlerine uymaları çağrısı yapılmıştı. General Guta ilk uyarı açıklamasında, “İster hava, ister deniz isterse de karada olsun, Hudeyde Ateşkesi’nin kapsadığı alanlarda yaşanan her türlü ihlali kınıyoruz” ifadelerine yer vermişti.<br/><br/>BM’nin resmi internet sitesinde yayınlanan açıklamada General Guta, “Son olayların Hudeyde halkı üzerinde olumsuz etkileri olduğunu vurgularken her ne pahasına olursa olsun bu tür ihlallerden kaçınılması gerektiğinin altını çizdi.<br/><br/>General Guta, kendilerine hakim olmaları çağrısı yaptığı taraflardan her türlü gerginlikten kaçınmaları ve Hudeyde’de ateşkesin sürmesi için yapılan çabaları desteklemeye devam etmelerini istedi.<br/><br/>Tüm tarafları, UNMHA’yı destelemeye çağıran Guta, BM personeline hareket özgürlüğü tanınmasını istedi.<br/><br/>Öte yandan Husiler, devam eden askeri gerginlik çerçevesinde geçtiğimiz Çarşamba akşamı, Taiz ilinin batısındaki Muha kentinde Batı Sahili Ortak Güçleri’ne ait konumlara SİHA ile saldırılar düzenledi.<br/><br/>Saldırıları kınayan Yemen meşru hükümeti, uluslararası toplumun Husi milislere bu tür eylemlerden caydırmak ve terörist saldırılarına son verdirmek amacıyla baskı yapmasına ihtiyaç duyulduğunu vurguladı.<br/><br/>Öte yandan Sınır Tanımayan Doktorlar (MSF) organizasyonundan yapılan resmi açıklamada, Husiler tarafından gerçekleştirilen saldırıda zarar gören Muha’daki organizasyona ait hastanede bulunan sağlık ekibi ve hastaların şans eseri hayatta kaldıkları belirtildi.<br/><br/>BM Yemen İnsani Yardım Koordinatörü Lise Grande, saldırıyla ilgili açıklamasında sadece ‘kabul edilemez’ ifadelerini kullanırken Husilerin saldırıyla ilgili sorumluluklarına ise değinmedi.<br/><br/>Grande’nin ofisinden Cuma günü yayınlanan ve saldırıların ‘yüz binlerce Yemenliye hizmet veren büyük bir hastaneye hasar verdiği’ belirtilen açıklamanın detaylarında ise, “İlk bulgular, yüz binlerce Yemenliye hizmet veren Muha’daki ana hastanenin 6 Kasım'daki saldırıda ağır hasar gördüğüne işaret ediyor. MSF tarafından işletilen hastane kapanmak zorunda kalırken tıbbi ekipmanların bulunduğu büyük bir depo da saldırıda içindekilerle birlikte kullanılamaz hale geldi” ifadeleri yer aldı.<br/><br/>Açıklamada Grande’nin şu sözlerine yer verildi;<br/><br/>“Tıbbi tesisler, uluslararası insancıl hukuk çerçevesinde korunur. Saldırı, batı sahilinde acil yardıma ihtiyaç duyan yüz binlerce insanı buradaki sağlık hizmetlerinden yoksun bıraktı. Bu kişiler arasındaki yüzlerce hastanın cerrahi müdahalelere ihtiyacı vardı.”</p>
    </article>
  </body>
</html>