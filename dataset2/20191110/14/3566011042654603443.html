<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546229.html/%D8%AA%D8%B1%DA%A9%DB%8C%D9%87-%D8%AC%D8%A7%DB%8C-%D8%A7%DB%8C%D8%B1%D8%A7%D9%86-%D8%AF%D8%B1-%D8%A8%D8%A7%D8%B2%D8%A7%D8%B1-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86-%D8%B1%D8%A7-%DA%AF%D8%B1%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T14:16:00+00:00"/>
    <meta property="og:title" content="ترکیه جای ایران در بازار افغانستان را گرفت"/>
    <meta property="og:description" content="رئیس اتاق مشترک ایران و افغانستان با اشاره به مبادلات تجاری بین دو کشور ایران و افغانستان گفت: به دلیل وضع برخی از محدودیت‌ها تجاری، ترکیه جای ایران در بازار افغانستان را گرفته است."/>
  </head>
  <body>
    <article>
      <h1>ترکیه جای ایران در بازار افغانستان را گرفت</h1>
      <address>
        <time datetime="2019-11-10T14:16:00+00:00">10 Nov 2019, 14:16</time>
      </address>
      <p>رئیس اتاق مشترک ایران و افغانستان با اشاره به مبادلات تجاری بین دو کشور ایران و افغانستان گفت: به دلیل وضع برخی از محدودیت‌ها تجاری، ترکیه جای ایران در بازار افغانستان را گرفته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از فارس، حسین سلیمی در گفتگو با خبرنگار اقتصادی خبرگزاری فارس گفت: حجم مبادلات تجاری بین دو کشور ایران و افغانستان حدود ۲.۷ میلیارد دلار است در حالی که دو کشور از ظرفیت تجاری بسیار بالاتری برخوردار هستند.</p>
      <p>  رئیس اتاق مشترک ایران و افغانستان افزود: با توجه به ممنوعیت‌های وارداتی به خصوص واردات محصولات کشاورزی که توسط وزارت جهاد کشاورزی برای حمایت از تولید داخلی وضع شده است در صادرات به این کشور محدودیت‌های برای ما به وجود آمده، زیرا تجارت یک امری دو طرفه است.   وی بیان داشت: یکی از خواسته‌های این کشور از ما اجازه واردات برخی از محصولات کشاورزی تولیدی مثل انار، گردو و چلغوز است.   سلیمی با بیان اینکه برای توسعه روابط تجاری مبادلات، تبادلات و تعاملات باید دو طرفه باشد بیان داشت: این در حالی است که ما بیشتر خواهان صادرات هستیم و همین موضوع فرصت‌های تجاری را برای ما محدود و با عدم حضور ما در بازار‌ها فرصت‌های صادراتی برای سایر کشور از جمله ترکیه در بازار افغانستان بوجود آمده است.   رئیس اتاق مشترک ایران و افغانستان با بیان اینکه ترکیه جای ما را در بازار‌های افغانستان گرفته است، افزود: این در حالی است که ذائقه افغان‌ها به دلیل اینکه برخی از آن‌ها مدت‌ها در ایران زندگی کرده‌اند بسیار به ذائقه ایرانی‌ها نزدیک است و آن‌ها خواهان مصرف مواد غذایی ایرانی هستند، اما با این وجود به دلیل محدودیت‌های ذکر شده بسیاری از مواد غذایی خود را از ترکیه وارد می‌کنند.   وی با بیان اینکه در جلسه‌ای که با سفر افغانستان در اتاق بازرگانی ایران برگزار شد و به صادرات برخی از محصولات کشاورزی تولید افغانستان مثل گردو، انار به کشور‌های مثل چین، ترکیه و کانادا اشاره کرد و گفت: این در حالی است که علیرغم کیفیت بالای محصولات تولیدی کشاورزی ما ایران اجازه واردات محصولات ما را نمی‌دهد.   سلیمی بیان داشت: البته سفیر این کشور به این نکته هم اشاره کرد که بخشی از گردو‌های که در بازار ایران موجود است محصول افغانستان است، اما به نام محصول ترکیه‌ای و چینی در بازار ایران شناخته شده است.   وی با بیان اینکه یکی از اصلی‌ترین مشکلات ما در رابطه با تجارت با افغانستان مشکلات ارتباطات بانکی است، بیان داشت: سفیر این کشور در ایران قول مساعد برای حل مشکلات قرنطیه‌ای مرز ایران و افغانستان را هم داد.</p>
    </article>
  </body>
</html>