<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740965"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T14:13:00+00:00"/>
    <meta property="og:title" content="ธอส.ปรับลดดบ.เงินกู้-เงินฝากทุกประเภทมีผล13พ.ย. "/>
    <meta property="og:description" content=" ธอส.ประกาศปรับลดดอกเบี้ยเงินกุ้ทุกประเภทลง0.125% มีผล 13 พ.ย.นี้ พร้อมปรับลดดอกฝากประจำ-ออมทรัพย์  เผยยอดยื่นขอกู้สินเชื่อที่อยู่อาศัยตั้งแต่ 24 ต.ค.-10พ.ย.มีจำนวน 4,980 ราย วงเงิน 10,370 ล้านบาท"/>
  </head>
  <body>
    <article>
      <h1>ธอส.ปรับลดดบ.เงินกู้-เงินฝากทุกประเภทมีผล13พ.ย. </h1>
      <address>
        <time datetime="2019-11-10T14:13:00+00:00">10 Nov 2019, 14:13</time>
      </address>
      <p>
        <b> ธอส.ประกาศปรับลดดอกเบี้ยเงินกุ้ทุกประเภทลง0.125% มีผล 13 พ.ย.นี้ พร้อมปรับลดดอกฝากประจำ-ออมทรัพย์  เผยยอดยื่นขอกู้สินเชื่อที่อยู่อาศัยตั้งแต่ 24 ต.ค.-10พ.ย.มีจำนวน 4,980 ราย วงเงิน 10,370 ล้านบาท</b>
      </p>
      <p>นายฉัตรชัย ศิริไล กรรมการผู้จัดการ ธนาคารอาคารสงเคราะห์ (ธอส.) เปิดเผยว่า  ได้ประกาศปรับลดอัตราดอกเบี้ยเงินกู้ลง 0.125% ต่อปี ประกอบด้วย อัตราดอกเบี้ยเงินกู้ลูกค้ารายใหญ่ชั้นดีประเภทเงินกู้แบบมีระยะเวลา (MLR) จาก 6.125% ต่อปี ลดลงเหลือ 6.000% ต่อปี อัตราดอกเบี้ยเงินกู้ลูกค้ารายย่อยชั้นดี (MRR) จาก 6.625% ต่อปี ลดลงเหลือ 6.500% ต่อปี และอัตราดอกเบี้ยเงินกู้ลูกค้ารายใหญ่ชั้นดีประเภทเงินเบิกเกินบัญชี (MOR) จาก 6.875% ต่อปี ลดลงเหลือ 6.750% ต่อปี กำหนดให้มีผลบังคับใช้ตั้งแต่วันที่ 13 พ.ย.  เป็นต้นไป ทั้งนี้ ถือเป็นอัตราดอกเบี้ยเงินกู้เพื่อที่อยู่อาศัยที่ต่ำที่สุดในระบบสถาบันการเงินในปัจจุบัน และยังถือเป็นการปรับลดอัตราดอกเบี้ยเป็นครั้งที่ 2 ของธนาคารในปีนี้ ภายหลังจากประกาศปรับลดดอกเบี้ยครั้งแรกไปเมื่อวันที่ 17 ส.ค.ที่ผ่านมา<br/><br/>"การปรับลดดอกเบี้ยดังกล่าวเพื่อเป็นการดำเนินงานตามนโยบายของนายอุตตม สาวนายน รัฐมนตรีว่าการกระทรวงการคลัง ที่ต้องการให้ ธอส. มุ่งสร้างโอกาสให้ประชาชนมีบ้านเป็นของตนเองได้ง่ายขึ้น พร้อมลดภาระดอกเบี้ย และสนับสนุนการขยายตัวทางเศรษฐกิจ ธอส. ในฐานะสถาบันการเงินเฉพาะกิจของรัฐที่มีพันธกิจ ทำให้คนไทยมีบ้าน" </p>
      <figure>
        <img src="https://www.dailynews.co.th/admin/upload/20191110/news_BTxtzKGtVA171419_533.jpg?v=201911110511?v=3546"/>
      </figure>
      <p>นอกจากนี้ได้ปรับลดดอกเบี้ยเงินฝากฝากประจำและใบรับเงินฝากประจำประเภท 3 เดือน, 6 เดือน และ 12 เดือน ลง 0.10% ต่อปี และปรับลดอัตราดอกเบี้ยเงินฝากประจำและใบรับเงินฝากประจำประเภท 24 เดือน, 36 เดือน และ 60 เดือน ลง 0.20% ต่อปี มีผล 13 พ.ย.นี้  ส่วนเงินฝากกระแสรายวัน เงินฝากประเภทออมทรัพย์ และใบรับเงินฝากประจำประเภท 7 วัน, 14 วัน, 1 เดือน และ 2 เดือน ปรับลดอัตราดอกเบี้ยลง 0.10-0.25% ต่อปี โดยมีผลตั้งแต่วันที่ 1  ธ.ค. เป็นต้นไป <br/><br/>สำหรับความคืบหน้าของการปล่อยสินเชื่อตาม “มาตรการสินเชื่อเพื่อที่อยู่อาศัยของธนาคารอาคารสงเคราะห์” อัตราดอกเบี้ยผ่อนปรน ปีที่ 1 – ปีที่ 3 คงที่ 2.50% ต่อปี กรอบวงเงินรวม 50,000 ล้านบาท ให้กู้เพื่อซื้อที่ดินพร้อมอาคารหรือห้องชุดจากผู้ประกอบการอสังหาริมทรัพย์ทั่วประเทศที่มีราคาซื้อขายไม่เกิน 3 ล้านบาทว่า ภายหลังจากที่ธนาคารเริ่มเปิดรับยื่นคำขอกู้ตามมาตรการดังกล่าวตั้งแต่วันที่ 24 ต.ค.ที่ผ่านมาพบว่ามีลูกค้าประชาชนให้ความสนใจเป็นจำนวนมาก โดยล่าสุด ณ วันที่ 10  พ.ย. เวลา 14.00 น. หรือเพียง 12 วันทำการพบว่ามีประชาชนยื่นคำขอกู้แล้วจำนวน 4,980 ราย วงเงิน 10,370 ล้านบาท<br/><br/>“มาตรการสินเชื่อฯ ของ ธอส. ยังถือเป็น 1 ใน 3 ของสิทธิพิเศษตาม โครงการ“บ้านในฝัน รับปีใหม่” ซึ่งรัฐบาลโดยกระทรวงการคลัง ได้มอบหมายให้ ธอส. ร่วมกับ 3 สมาคมอสังหาริมทรัพย์ และผู้ประกอบการรายย่อยทั่วประเทศจัดทำโครงการดังกล่าวขึ้นภายใต้สโลแกน "ซื้อปุ๊บ โอนปั๊บ รับทันที 3 สิทธิพิเศษ" ซึ่งจะเริ่มตั้งแต่วันที่ 11พ.ย.จนถึงวันที่ 31 ธ.ค.นี้  โดยเชื่อว่าโครงการดังกล่าวจะทำให้มีผู้ที่สนใจมาตรการสินเชื่อฯ ของ ธอส. มากขึ้นและทำให้มียื่นคำขอกู้ จนเต็มกรอบวงเงิน 50,000 ล้านบาท ”</p>
    </article>
  </body>
</html>