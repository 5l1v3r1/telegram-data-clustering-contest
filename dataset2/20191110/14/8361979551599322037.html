<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/svobodu-slova-v-ukrajini-za-novoji-vladi-prodovzhuyut-obmezhuvati-novini-ukrajini-50052679.html"/>
    <meta property="og:site_name" content="НВ"/>
    <meta property="article:published_time" content="2019-11-10T14:38:00+00:00"/>
    <meta property="og:title" content="Свободу слова в Україні за нової влади продовжують обмежувати — СPJ"/>
    <meta property="og:description" content="В американському Комітеті захисту журналістів (СPJ) розкритикували ініціативи нової української влади щодо діяльності журналістів."/>
  </head>
  <body>
    <article>
      <h1>Свободу слова в Україні за нової влади продовжують обмежувати — СPJ</h1>
      <h2>В американському Комітеті захисту журналістів (СPJ) розкритикували ініціативи нової української влади щодо діяльності журналістів.</h2>
      <address>
        <time datetime="2019-11-10T14:38:00+00:00">10 Nov 2019, 14:38</time>
      </address>
      <p>Гульноза Саїд, координаторка програм CPJ в Європі та Центральнїй Азії, дала коментар з цього приводу <a href="https://ukrainian.voanews.com/a/Zakhyst-zhurnalistiv-ukraina/5159281.html?fbclid=IwAR2hYuFR2KVxTBN2blNgmYZJBmNlOEwxqRt--wXyJ9vE2BzE4C43jgQKnPs">Голосу Америки</a>.</p>
      <p>Зокрема, занепокоєння викликає нещодавня <a href="https://nv.ua/ukr/ukraine/politics/borodyanskiy-hoche-vvesti-kriminalne-pokarannya-dlya-zhurnalistiv-novini-ukrajini-50051954.html">заява міністра культури, молоді та спорту, який висловився за посилення відповідальності журналістів за маніпуляцію інформацією</a>.</p>
      <p>«Коли намагаються криміналізувати якусь діяльність, це викликає занепокоєння, — говорить Саїд. — Свободу слова та безпеку журналістів у будь-якій країні не забезпечують шляхом криміналізації діяльності, або через запровадження тих чи інших обмежень».</p>
      <p>Також оголошення про можливу ініціативу парламентської фракції «Слуга народу» передбачити можливість санкцій для збиткових ЗМІ викликає занепокоєння. Не влада, а глядачі та читачі мають вирішувати, чи є те чи інше ЗМІ життєздатним, наголошує Саїд.</p>
      <p>Як в будь-якій країні з ринковою економікою, ринок має зрештою вирішити, чи виживе те чи інше ЗМІ, чи цікаве воно, безстороннє, чи надає воно гарний і якісний контент чи люди бажають його читати, або дивитись, або воно не є економічно життєздатним и має закритись", — переконана експертка.</p>
      <p>Саїд також обурена <a href="https://nv.ua/ukr/ukraine/events/zahoplennya-studiji-pryamogo-v-pryamomu-efiri-video-50052318.html">інсценуванням захоплення телеканалу Прямий</a>:</p>
      <p>«Якщо працюєш в небезпечному середовищі, такого не варто робити, — говорить вона. — Загалом такі шоу та театралізовані вистави можуть призвести до того, що наступного разу люди не повірять, якщо щось серйозне трапиться».</p>
      <p>Загалом, докорінних змін у царині свободи слова, на її думку, бракує.</p>
      <p>«Стосовно ж того як власне журналісти оцінюють цю ситуацію — очевидно, від нового президента є великі очікування, бо багато українців пов‘язували надії з його обранням і досі, гадаю, не відбулось істотних змін в плані політичного середовища для журналістів, за виключенням обміну полоненими з Росією. В цьому випадку ми бачили звільнення Романа Сущенка і повернення його до України».</p>
      <p>Для того, щоб справді змінити ситуацію, урядові насамперед варто приділити увагу захисту журналістів-розслідувачів, переконана експерт.</p>
      <p>«Якщо нова влада України хоче продемонструвати повагу до безпеки журналістів та захисту ЗМІ, насамперед, потрібно поважати і підтримувати проекти журналістів-розслідувачів, такі як „Схеми“, не наражати їх на небезпеку, а, на жаль, це трапилось з журналістами „Схем“ та „Слідства“ та іншими за Порошенка і, на жаль, це триває і за президентства Зеленського», — зазначила Саїд.</p>
      <p>Комітет захисту журналістів — американська незалежна некомерційна неурядова організація, що базується в Нью-Йорку з кореспондентами по всьому світу.</p>
    </article>
  </body>
</html>