<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639245/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%DA%AF%D9%85%D8%A7%D9%86%D9%87%E2%80%8C%D8%B2%D9%86%DB%8C%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D8%AF%D8%B1-%D9%84%D8%A8%D9%86%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T14:21:00+00:00"/>
    <meta property="og:title" content="جدیدترین گمانه‌زنی‌ها درباره تشکیل دولت جدید در لبنان"/>
    <meta property="og:description" content="برخی فعالان سیاسی اعلام کردند، «جبران باسیل» وزیر خارجه لبنان پذیرفته برای تسهیل در روند تشکیل دولت «تکنوکرات-سیاسی» کنار برود و قرار است..."/>
  </head>
  <body>
    <article>
      <h1>
        <a href="https://www.bultannews.com/fa/news/639245/%D8%AC%D8%AF%DB%8C%D8%AF%D8%AA%D8%B1%DB%8C%D9%86-%DA%AF%D9%85%D8%A7%D9%86%D9%87%E2%80%8C%D8%B2%D9%86%DB%8C%E2%80%8C%D9%87%D8%A7-%D8%AF%D8%B1%D8%A8%D8%A7%D8%B1%D9%87-%D8%AA%D8%B4%DA%A9%DB%8C%D9%84-%D8%AF%D9%88%D9%84%D8%AA-%D8%AC%D8%AF%DB%8C%D8%AF-%D8%AF%D8%B1-%D9%84%D8%A8%D9%86%D8%A7%D9%86">جدیدترین گمانه‌زنی‌ها درباره تشکیل دولت جدید در لبنان</a>
      </h1>
      <h2>برخی فعالان سیاسی اعلام کردند، «جبران باسیل» وزیر خارجه لبنان پذیرفته برای تسهیل در روند تشکیل دولت «تکنوکرات-سیاسی» کنار برود و قرار است...</h2>
      <address><time datetime="2019-11-10T14:21:00+00:00">10 Nov 2019, 14:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تظاهرات در لبنان از ۱۷ اکتبر (۲۵ مهر) در اعتراض به وضعیت اقتصادی این کشور و وضع تعرفه بر برخی بخش‌ها آغاز شد و هنوز به صورت پراکنده ادامه دارد.</p>
      <p>روزنامه کویتی «الانباء» در همین ارتباط به نقل از منابع آگاه نوشت، نشانه‌هایی از حل نزدیک بحران تشکیل دولت لبنان دیده می‌‎شود و از جمله نشانه‌های آن گفته‌های فعالان سیاسی است که اعلام کرده‌اند «جبران باسیل» وزیر خارجه پذیرفته در دولت آینده لبنان نباشد اما به عنوان رئیس حزب «التیار الوطنی الحر» وزرای این جریان در دولت آینده را مشخص کند. دولتی که توافق شده «تکنوکرات-سیاسی» باشد و «سعد الحریری» نخست‌وزیری آن را بر عهده بگیرد.</p>
      <p>در ادامه این گزارش آمده که همچنین توافق شده که نماینده حزب‌الله (در این دولت) شخصی شیعه غیر سیاسی مانند «جمیل جبق» وزیر بهداشت لبنان باشد و همین امر درباره «نبیه بری» رئیس پارلمان، «ولید جنبلاط» (رئیس التقدمی الاشتراکی) و «سمیر جعجع» (رئیس القوات اللبنانیه) نیز اجرا شود.</p>
      <p>الانباء افزود، اما گره مربوط به تعداد وزرای این دولت هنوز وجود دارد، برخی با ۱۶ وزیر، برخی با ۱۸ وزیر و برخی با ۲۴ وزیر موافقند. گره دیگری که هنوز حل نشده بیانیه وزرای دولت جدید و ذکر عبارت سه‌گانه «مردم، ارتش و مقاومت» در آن است، موضوعی که حزب‌الله بر آن اصرار دارد اما عده‌ای دیگر با آن مخالفند.</p>
      <p>در ادامه این گزارش آمده، حزب‌الله در مرحله فعلی معتقد است سعد الحریری بهترین گزینه برای تشکیل دولت است و جبران باسیل را قانع به کنار رفتن برای تسهیل در روند تشکیل دولت کرده است؛ برخی هم می‌گویند به باسیل پیشنهاد داده شده همسرش «شانتال عون» (دختر میشل عون) به جای وی در دولت حضور داشته باشد.</p>
      <p>جبران باسیل هفته گذشته در دیدار با الحریری پیشنهاد خود مبنی بر تشکیل دولت «تکنوسیاسیه» را مطرح کرد، به این صورت که در دولت آینده علاوه بر چهره‌های غیرسیاسی و تکنوکرات، نمایندگان برخی احزاب سیاسی اصلی نیز حضور داشته باشند و سعد الحریری به عنوان نماینده جریان «المستقبل» نخست‌وزیر آن باشد (جزئیات بیشتر).</p>
      <p>سعد الحریری و برخی دیگر از چهره‌های جریان ۱۴ مارس با حضور جبران باسیل در دولت آینده به شدت مخالف هستند و بر کنار رفتن وی اصرار دارند.</p>
    </article>
  </body>
</html>