<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/4-kisilik-aileye-huzunlu-veda-kimse-yaklasamadi-214710h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T14:00:54+00:00"/>
    <meta property="og:title" content="4 kişilik aileye hüzünlü veda! Kimse yaklaşamadı"/>
    <meta property="og:description" content="Antalya'da siyanür zehirlenmesi sonucu yaşamını yitiren Selim ve Sultan Şimşek çiftiyle çocukları Ceren ve Ali Çınar'ın cenazeleri memleketleri Erzurum’da toprağa verildi. Mezarlığa kimse alınmazken yakınları defin işlemlerini uzaktan gözyaşlarıyla izledi"/>
  </head>
  <body>
    <article>
      <h1>4 kişilik aileye hüzünlü veda! Kimse yaklaşamadı</h1>
      <h2>Antalya'da siyanür zehirlenmesi sonucu yaşamını yitiren Selim ve Sultan Şimşek çiftiyle çocukları Ceren ve Ali Çınar'ın cenazeleri memleketleri Erzurum’da toprağa verildi. Mezarlığa kimse alınmazken yakınları defin işlemlerini uzaktan gözyaşlarıyla izledi</h2>
      <address>
        <time datetime="2019-11-10T14:00:54+00:00">10 Nov 2019, 14:00</time>
      </address>
      <p>Antalya'nın Konyaaltı ilçesi Siteler Mahallesi'nde 8 katlı bir binanın en üst katındaki dairede cansız bedenleri bulunan Selim (36) ve Sultan Şimşek (38) çifti ile çocukları Ceren (9) ve Ali Çınar Şimşek’in (5) cenazeleri, yapılan otopsi işlemlerinin ardından özel donanımlı araçla Erzurum'a getirildi.</p>
      <p>Cenazeler, önce AFAD Müdürlüğü'ne götürüldü. Burada yapılan incelemenin ardından cenazeler geniş güvenlik önemeli altında ailenin defnedileceği merkez Yakutiye ilçesine bağlı Kırgözeler köyü mezarlığına getirildi. Aileleri ve yakınları tarafından gözyaşları ile karşılanan cenazelerin yanına kimse yaklaştırılmadı.</p>
      <figure>
        <img src="https://www.olay.com.tr/d/other/e1-007.jpg"/>
      </figure>
      <p>Geniş güvenlik önlemi alan jandarma, cenazeleri taşıyan aracın etrafına güvenlik şeridi çekti. AFAD ekipleri, yaşamını yitiren Selim ve Sultan çiftinin anne ve babaları ile ikisi erkek 3 din görevlisini de özel kıyafet giydirerek cenaze yıkama aracına aldı.</p>
      <figure>
        <img src="https://www.olay.com.tr/d/other/e2-007.jpg"/>
      </figure>
      <p>
        <b>Din görevlileri özel kıyafet giydi.Din görevlileri özel kıyafet giydi.</b>
      </p>
      <p>Yıkama işleminin ardından cenazeler, yine araç içerisinde cenaze namazı için saf tutan cemaatin önüne getirildi.</p>
      <p>Cenaze namazına Büyükşehir Belediye Başkanı Mehmet Sekmen ve bazı ilçe belediye başkanları ile köylüler katıldı.</p>
      <figure>
        <img src="https://www.olay.com.tr/d/other/e3-003.jpg"/>
      </figure>
      <p>Namazın ardından cenazeler, cenaze aracı ile mezarlıkta defnedilecekleri yere götürüldü. Cenazeler özel kıyafetli AFAD ve din görevlileri tarafından kepçe ile açılan 6 metrelik çukura yan yana konularak son yolculuğuna uğurlandı.</p>
      <p>Geniş güvenlik önleminin alındığı cenazede yakınları, defin işlemini uzaktan gözyaşları içerisinde izledi.</p>
    </article>
  </body>
</html>