<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/10/evropa-ne-moje-da-se-zashtitava-efektivno-bez-sasht.429136"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T14:14:00+00:00"/>
    <meta property="og:title" content="Европа не може да се защитава ефективно без САЩ"/>
    <meta property="og:description" content="Би било безотговорно, смята германски министър | Dnes.bg"/>
  </head>
  <body>
    <article>
      <h1>Европа не може да се защитава ефективно без САЩ</h1>
      <h2>Би било безотговорно, смята германски министър</h2>
      <address><time datetime="2019-11-10T14:14:00+00:00">10 Nov 2019, 14:14</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Нито Германия, нито Европа могат да се защитават без САЩ, провеждането на външна политика и политика на сигурност без сътрудничество с Вашингтон би било безотговорно. Такова мнение изрази германският външен министър Хайко Маас в публикувана днес статия в електронната версия на сп. "Шпигел", цитирана от ТАСС.</p>
      <p>"За Германия нещата са ясни: би било грешка, ако подкопаем НАТО. Без САЩ нито Германия, нито Европа са в състояние да се защитават ефективно", смята министърът.</p>
      <p>По думите му това неотдавна "много ярко беше демонстрирано от нарушаването от Русия на Договора за ликвидиране на ракетите със среден и по-малък обсег".</p>
      <p>"Провеждането на външна политика и политика на сигурност без Вашингтон би било безотговорно, разделянето на европейската и американската сигурност е опасно", подчерта Маас. "Още много години ще се нуждаем от НАТО. Алиансът символизира разпределяне на товара, международно сътрудничество и мултилатерализъм", смята той. По думите на Маас силна и суверенна Европа е част от алианса и не трябва да се разглежда като заместител на НАТО.</p>
      <p>Маас също така се изказа отново за създаване на Европейски съвет за сигурност. "Нуждаем се от такъв орган като място, където европейците да обединят усилията си в сферата на външната политика и политиката на сигурност", смята той. "Великобритания трябва да участва в това, дори и да напусне ЕС", добави той.</p>
      <p>По-рано тази седмица президентът на Франция Еманюел Макрон в интервю за сп. "Икономист" заяви, че в НАТО липсва координация между Вашингтон и европейските му съюзници и че алиансът се намира в състояние на "мозъчна смърт". Той отбеляза също, че Европа трябва да започне да мисли за себе си като за самостоятелна геополитическа сила, иначе тя "няма да контролира съдбата си".</p>
      <related>
        <h4>Още по темата</h4>
        <a href="https://www.dnes.bg/notifikacii/2019/11/08/v-mozychna-smyrt-li-e-nato-reakciite-v-evropa.428948"/>
        <a href="https://www.dnes.bg/notifikacii/2019/11/07/nato-e-v-mozychna-smyrt-oceni-emaniuel-makron.428877"/>
      </related>
    </article>
  </body>
</html>