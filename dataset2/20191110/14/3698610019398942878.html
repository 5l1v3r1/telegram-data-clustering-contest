<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ponad-93-zhiteliv-ordlo-chuli-pro-minski-ugodi-doslidzhennya-328981_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T14:50:00+00:00"/>
    <meta property="og:title" content="Понад 93% жителів ОРДЛО чули про Мінські угоди – дослідження"/>
    <meta property="og:description" content="Щодо деяків пунктів Мінська в окупованому Донбасі склалися досить чіткі думки."/>
  </head>
  <body>
    <article>
      <h1>Понад 93% жителів ОРДЛО чули про Мінські угоди – дослідження</h1>
      <h2>Щодо деяків пунктів "Мінська" в окупованому Донбасі склалися досить чіткі думки.</h2>
      <address>
        <time datetime="2019-11-10T14:50:00+00:00">10 Nov 2019, 14:50</time>
      </address>
      <p>Про Мінські угоди з врегулювання в Донбасі чули майже всі мешканці тимчасово окупованих територій. Згідно із дослідженням, 93,2% опитаних жителів окремих районів Донецької та Луганської областей знають про "Мінськ". При цьому лише для 6,8% це словосполучення є незнайомим.</p>
      <p>Мало хто читав і ще менше тих, хто розуміє логіку та сенс угод, тим не менш, щодо деяких пунктів "Мінська" в окупованому Донбасі склалися досить чіткі думки (кількість тих, хто вагалися з відповідями або відмовилися поділитися своєю точкою зору — у межах статистичної похибки).</p>
      <figure>
        <img src="https://image.zn.ua/media/images/original/Nov2019/244615.jpg"/>
        <figcaption> </figcaption>
      </figure>
      <p>Питання, на яке на сьогодні немає точної відповіді ні у кого на планеті - "Чи можна досягти миру за допомогою Мінських угод?" - розділило жителів ОРДЛО майже порівну: 44,8% з них вважають, що можна, а 48,4% залишаються песимістами.</p>
      <p>Скептики, які не вірять в ефективність "Мінська", майже одностайні в думці, що ж заважає його виконанню: 41,7% всіх опитаних переконані, що Мінські угоди порушує Україна. Лише 1,5% респондентів покладають відповідальність за зрив "Мінська" на "ДНР/ЛНР", ще 3,5% - на Росію.</p>
      <p>Дослідження проводилося <a href="https://www.uifuture.org/">Українським інститутом майбутнього</a> і <a href="https://dt.ua/"><b>"Дзеркалом тижня. Україна"</b></a> за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольній частині Луганської і 806 — у непідконтрольній частині Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПО, які залишили непідконтрольні території. Похибка результатів не перевищує 3,2%.</p>
      <p>Ще в квітні 2014 року <a href="https://dt.ua/internal/pivdenniy-shid-gilka-dereva-nashogo-_.html">"Дзеркало тижня. Україна" спільно з КМІС провели соціологічне дослідження</a>, результати якого дуже серйозно вивчалися в Москві і вплинули на плани зі створення Малоросії. Виявилося, що в областях, що входять в т.зв. "Підкову ризику", ставлення до Росії зовсім не таке, як його собі емоційно та інтуїтивно уявляли в Кремлі.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>