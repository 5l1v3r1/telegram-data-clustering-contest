<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ncp-said-if-shiv-sena-gets-invitation-to-form-government-in-maharashtrawe-will-think-ahead-2842141.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T14:50:20+00:00"/>
    <meta property="og:title" content="NCP ने कहा- महाराष्ट्र में शिवसेना को सरकार बनाने का न्योता मिला, तो हम सोचेंगे अगला कदम"/>
    <meta property="og:description" content="महाराष्ट्र में पिछले कई दिनों से चल रहे राजनीतिक संग्राम के चलते वहां किसी सरकार का गठन नहीं हो पा रहा है। बीजेपी व शिवसेना में मुख्यमंत्री पद को लेकर खींचतान जारी है। ऐसे में अब राष्ट्रवादी..."/>
  </head>
  <body>
    <article>
      <h1>NCP ने कहा- महाराष्ट्र में शिवसेना को सरकार बनाने का न्योता मिला, तो हम सोचेंगे अगला कदम</h1>
      <address><time datetime="2019-11-10T14:50:20+00:00">10 Nov 2019, 14:50</time> by <a rel="author">एजेंसी,नई दिल्ली</a></address>
      <p>महाराष्ट्र में पिछले कई दिनों से चल रहे राजनीतिक संग्राम के चलते वहां किसी सरकार का गठन नहीं हो पा रहा है। बीजेपी व शिवसेना में मुख्यमंत्री पद को लेकर खींचतान जारी है। ऐसे में अब राष्ट्रवादी कांग्रेस पार्टी के नेता नवाब मलिक ने कहा कि अगर गवर्नर शिवसेना को सरकार बनाने का दावा करने के लिए आमंत्रित करती है तो हम अपने अगले कदम के बारे में सोचेंगे। अभी हमें शिवसेना से कोई प्रस्ताव नहीं मिला है। राकांपा प्रमुख शरद पवार साहब द्वारा घोषित अंतिम निर्णय कांग्रेस और राकांपा मिलकर लेंगे।</p>
      <p>बताते चलें कि हाल ही में कांग्रेस नेता मिलिंद देवड़ा ने ट्वीट करके कहा था कि कि महाराष्ट्र के राज्यपाल को एनसीपी-कांग्रेस को आमंत्रित करना चाहिए क्योंकि वह दूसरा सबसे बड़ा गठबंधन है। इसके ठीक बात कांग्रेस के ही नेता संजय निरूपम ने कहा था कि- महाराष्ट्र में कांग्रेस-एनसीपी सरकार केवल एक कल्पना है। अगर हम उस कल्पना को वास्तविकता में बदलना चाहते हैं, तो शिवसेना के समर्थन के बिना यह संभव नहीं होगा और यदि हम शिवसेना का समर्थन लेते हैं, तो यह कांग्रेस के लिए घातक होगा।</p>
      <figure>
        <iframe data-src="https://twitter.com/ANI/status/1193537226350551040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि महाराष्ट्र में सरकार बनाने को लेकर चल रही राजनीतिक हलचल के बीच शिवसेना के नेता संजय राउत ने आज फिर एक बयान दिया है। उन्होंने कहा कि पार्टी प्रमुख उद्धव ठाकरे जी ने आज स्पष्ट कहा है कि मुख्यमंत्री पद शिवसेना का ही होगा। अगर उद्धव जी ने ऐसा कहा है, तो इसका मतलब है कि किसी भी कीमत पर मुख्यमंत्री शिवसेना से होंगे। उधर आज भाजपा ने भी साफ कर दिया कि महाराष्ट्र में पार्टी सरकार नहीं बनाएगी। महाराष्ट्र के भाजपा अध्यक्ष चंद्रकांत पाटिल ने आज राज्यपाल कोश्यारी से मुलाकात के बाद प्रेस कांफ्रेंस कर कहा कि महाराष्ट्र की जनता ने भाजपा-शिवसेना गठबंधन पर भरोसा जताते हुए जनादेश दिया है। लेकिन शिवसेना ने महाराष्ट्र की जनता के दिए जनादेश का अनादर किया है। हम अकेले सरकार नहीं बना सकते। शनिवार को राज्यपाल ने भाजपा को राज्य में सबसे बड़े दल के रूप में सरकार बनाने का दावा पेश करने का न्योता दिया था। <br/> </p>
    </article>
  </body>
</html>