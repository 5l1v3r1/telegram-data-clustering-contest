<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/intrattenimento/spettacolo/2019/11/10/addio-elda-lanza-prima-presentatrice-della-televisione_gj12s5LBFLgazgnxFZEhTL.html"/>
    <meta property="og:site_name" content="Adnkronos"/>
    <meta property="article:published_time" content="2019-11-10T14:18:00+00:00"/>
    <meta property="og:title" content="Addio a Elda Lanza, prima presentatrice della televisione"/>
    <meta property="og:description" content="La giornalista e scrittrice che aveva compiuto 95 anni il 5 ottobre scorso è morta dopo una breve malattia"/>
  </head>
  <body>
    <article>
      <h1>Addio a Elda Lanza, prima presentatrice della televisione</h1>
      <address>
        <time datetime="2019-11-10T14:18:00+00:00">10 Nov 2019, 14:18</time>
      </address>
      <p>Elda Lanza, prima presentatrice della tv, giornalista e scrittrice, è morta questa mattina a Castelnuovo Scrivia, dove viveva. Ad annunciarlo è lo scrittore e giornalista Mariano Sabatini: "Con grandissimo dolore, devo annunciare che la cara amica Elda Lanza non è più con noi. Dopo una brevissima malattia, si è spenta con accanto il figlio Max e il marito Vitaliano Damioli". Lanza aveva compiuto 95 anni il 5 ottobre scorso.</p>
      <p>"Questi ultimi dieci anni di intensa amicizia sono stati per me magnifici, impagabili, e sono orgoglioso di averla riportata in tv - ricorda Sabatini - visto che dopo averla tenuta a battesimo, dalle trasmissioni sperimentali della Rai nel 1952, e fino agli anni Settanta, se l’erano quasi dimenticata.</p>
      <p>Era tornata prima su La7 con Benedetta Parodi, e poi dalla Balivo, per una serie di tutorial a Detto fatto su Rai2. Sempre molto apprezzata e amata dal pubblico, per l’ironia, la cultura, la simpatia. Stesso discorso per i romanzi con Salani: oltre 100mila copie vendute. Fino all’ultimo abbiamo parlato gioiosamente di lavoro, di progetti, di idee e, per fortuna, è riuscita a portare a termine e a vedere pubblicato ‘La farfalla pavone’ per la Lisciani Libri e ‘La Terza sorella” per Salani, entrambi da poco nelle librerie".</p>
    </article>
  </body>
</html>