<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620850/%D8%AA%D8%A7%D8%AC-%D8%AF%D8%B3%D8%AA%D9%85%D8%B2%D8%AF-%DA%86%D9%87%D8%A7%D8%B1-%D9%85%D8%A7%D9%87-%D8%A2%DB%8C%D9%86%D8%AF%D9%87-%D9%88%DB%8C%D9%84%D9%85%D9%88%D8%AA%D8%B3-%D8%B1%D8%A7-%D9%87%D9%85-%D9%BE%D8%B1%D8%AF%D8%A7%D8%AE%D8%AA-%DA%A9%D8%B1%D8%AF%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:23:00+00:00"/>
    <meta property="og:title" content="تاج: دستمزد چهار ماه آینده ویلموتس را هم پرداخت کردیم"/>
    <meta property="og:description" content="رئیس فدراسیون فوتبال گفت که علاوه بر پرداخت دستمزدهای معوق مارک ویلموتس، دستمزد سه الی چهار ماه آینده سرمربی بلژیکی تیم ملی نیز پرداخت شده است."/>
  </head>
  <body>
    <article>
      <h1>تاج: دستمزد چهار ماه آینده ویلموتس را هم پرداخت کردیم</h1>
      <address>
        <time datetime="2019-11-10T18:23:00+00:00">10 Nov 2019, 18:23</time>
      </address>
      <p>
        <i>رئیس فدراسیون فوتبال گفت که علاوه بر پرداخت دستمزدهای معوق مارک ویلموتس، دستمزد سه الی چهار ماه آینده سرمربی بلژیکی تیم ملی نیز پرداخت شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مهدی تاج در حاشیه مراسم استقبال از تیم فوتبال ساحلی کشورمان که روز گذشته در مسابقات جام بین‌قاره‌ای با برتری ۶ بر ۳ برابر اسپانیا در دیدار فینال به مقام قهرمانی این مسابقات دست یافتند، درباره اینکه آیا مشکل پرداخت دستمزد مارک ویلموتس حل شده است یا نه، اظهار داشت: این مشکل حل شد و پول قبلی و سه چهار ماه آینده او را به صورت یک جا پرداخت کردیم.</p>
      <p>وی درباره دیدار تیم ملی فوتبال کشورمان با عراق گفت: درباره مسابقه با عراق ابتدا باید بگویم که داور بازی تغییر کرده است و یک داور سریلانکایی قضاوت مسابقه را بر عهده دارد که این اتفاق مثبتی است.</p>
      <figure>
        <img src="https://aftabnews.ir/files/fa/news/1398/8/19/357617_423.jpg"/>
      </figure>
      <p>وی ادامه داد: مسابقه هم در اردن برگزار می‌شود و فیفا تصمیم گرفت بازی در کشور ثالث باشد که این هم می‌تواند اتفاق خوبی محسوب شود. با ویلموتس هم امروز جلسه داشتم و صحبت کردم که نظرش مثبت بود.</p>
      <p>تاج تصریح کرد: در تلاش هستیم برای تدارک و پشتیبانی تیم ملی پرواز چارتر داشته باشیم و تیم با هواپیمای اختصاصی برود. پنج روز بعد از بازی با عراق هم تلاش خواهیم کرد یک بازی دوستانه داشته باشیم و در حال هماهنگی هستیم.</p>
      <p>رئیس فدراسیون فوتبال اضافه کرد: امروز هم تمرینات طبق برنامه و رأس زمان اعلامی، آغاز شد و خوشبختانه از برنامه‌های‌مان عقب نیستیم و با برنامه پیش می‌رویم.</p>
      <p>رئیس فدراسیون فوتبال در خصوص پذیرفته شدن استعفای اسماعیل حسن‌زاده، رئیس کمیته انضباطی و مرتضی تورک، رئیس کمیته اخلاق گفت: با استعفای تورک هنوز موافقت نشده است، اما او هم اصرار دارد با توجه به مسئولیت جدیدی که گرفته است مانند حسن‌زاده از فدراسیون فوتبال برود. باید از هر دو عزیز تشکر کنم که این دو بخش را به خوبی پیش بردند. مردم هم از آنها رضایت دارند و در حالی که این دو بخش همیشه مورد نقد هستند و آرای آنها مورد اعتراض قرار می‌گیرد، اما آنها سعی کردند عدالت را رعایت کنند و خوشبختانه مشکلی هم پیش نیامد.</p>
      <p>وی درباره قهرمانی تیم ملی فوتبال ساحلی نیز اظهار داشت: قهرمانی تیم ملی فوتبال ساحلی را به جامعه فوتبال و ورزش کشور تبریک می‌گویم. هرکسی به هر شکلی پرچم ایران را به اهتزاز در می‌آورد و قهرمان می‌شود، باعث افتخار همه ماست و مدیون زحمات آنها هستیم.</p>
      <p>وی افزود: روی فوتبال ساحلی سرمایه‌گذاری خوبی شده است. تیم ملی ما در المپیک ساحلی سوم شد و شب گذشته هم قهرمانی جام بین قاره‌ای را به دست آورد. خوشحالم که با یک سرمایه‌گذاری اندک و انگیزه زیاد بازیکنان و کادر فنی، توانستیم قهرمان شویم.</p>
      <p>رئیس فدراسیون فوتبال درباره اینکه چرا ایران درخواستی برای میزبانی جام بین قاره‌ای ندارد و تمام دوره‌های این مسابقات در امارات برگزار می‌شود، گفت: از نظر امکانات همه چیز داریم ویک دوره از جام بین‌المللی باشگاه‌های جهان را هم میزبانی کرده‌ایم اما یکسری محدودیت‌هایی وجود دارد که مانع دادن میزبانی به ایران می‌شود و باید آن موانع را رفع کنیم.</p>
    </article>
  </body>
</html>