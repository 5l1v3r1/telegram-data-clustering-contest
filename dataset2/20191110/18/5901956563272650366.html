<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/milijoni-med-kapljami-potu-247291"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T18:09:00+00:00"/>
    <meta property="og:title" content="Milijoni med kapljami potu"/>
    <meta property="og:description" content="Zaslužki vrhunskih športnikov so že dolgo predmet tako zanimanja in občudovanja javnosti. Pa tudi zgražanja, kako lahko ljudje, ki na zelenici, če govorimo o nogometaših, prebijejo manj časa, ..."/>
  </head>
  <body>
    <article>
      <h1>Milijoni med kapljami potu</h1>
      <h2>Tedenska plača najbogatejšega letošnjega športnika na svetu Lionela Messija znaša 565.000 evrov.</h2>
      <address><time datetime="2019-11-10T18:09:00+00:00">10 Nov 2019, 18:09</time> by <a rel="author">Veso Stojanov</a></address>
      <slideshow>
        <figure>
          <img src="https://www.slovenskenovice.si/images/slike/2019/11/09/1518666.jpg"/>
          <figcaption>REUTERSNajbogatejši športnik leta Lionel Messi naj bi letos zaslužil okoli 115 milijonov evrov.</figcaption>
        </figure>
        <figure>
          <img src="https://www.slovenskenovice.si/images/slike/2019/11/09/1518667.jpg"/>
          <figcaption>REUTERSZ ženo in sinovoma na podelitvi že šestega zlatega čevlja, ki ga dobi najboljši strelec na evropskih ligaških tekmovanjih. FOTOGRAFIJI: REUTERS</figcaption>
        </figure>
      </slideshow>
      <p>Zaslužki vrhunskih športnikov so že dolgo predmet tako zanimanja in občudovanja javnosti. Pa tudi zgražanja, kako lahko ljudje, ki na zelenici, če govorimo o nogometaših, prebijejo manj časa, kot traja povprečni delovnik, zaslužijo, denimo, 565.000 evrov na teden, kolikor je tedenska plača najbogatejšega športnika na svetu v letu 2019, nogometnega zvezdnika Barcelone <b>Lionela Messija</b>.<br/> </p>
      <h3>Prvič najbogatejši</h3>
      <p>Argentinski nogometaš, ki večino profesionalnega življenja preživlja v blaugrani, kakor popularno imenujejo najbolj priljubljeni klub iz Katalonije, je letos prvič postal najbolje plačani športnik na svetu. Lani je na drugem mestu zaostal za večnim rivalom <b>Cristianom Ronaldom</b>, zdaj igralcem torinskega Juventusa, letos pa sta mesti zamenjala. Lionel Messi je tron osvojil s 83 milijoni evrov, kolikor jih je zaslužil s plačo in številnimi bonusi, ki mu pripadajo po pogodbi z Barcelono. Povrhu bo od sponzorskih pogodb dobil še 31,5 milijona evrov, kar ga je s 114,5 milijona evrov postavilo na prvo mesto.</p>
      <figure>
        <img src="https://www.slovenskenovice.si/images/slike/2019/11/09/1518667.jpg"/>
        <figcaption>Z ženo in sinovoma na podelitvi že šestega zlatega čevlja, ki ga dobi najboljši strelec na evropskih ligaških tekmovanjih. FOTOGRAFIJI: REUTERS<cite>REUTERS</cite></figcaption>
      </figure>
      <p>Messi ima dolgoročno pogodbo z Adidasom, njena vrednost pa je seveda poslovna skrivnost. Ko je Ronaldo leta 2016 podpisal dolgoročno sodelovanje – pravzaprav gre za pogodbo, ki je v veljavi, dokler se bo aktivno ukvarjal z nogometom – z ameriškim gigantom Nike, so nekateri ameriški mediji poročali o govoricah v poslovnih in športnih krogih, da naj bi bila vredna kar milijardo dolarjev, kar je dobrih 900 milijonov evrov.<br/><br/>Ronaldova pogodba z Nikom naj bi bila namreč povsem enaka tisti, ki jo je skoraj hkrati z njim podpisal tudi veliki zveznik ameriške košarkaške lige <b>Le Bron James</b>. In ko je istega leta Messi podpisal z Adidasom, so v teh krogih začele krožiti govorice, da tudi ta pogodba ni vredna manj od Ronaldove ali Jamesove.<br/> </p>
      <h3>Sponzorstva</h3>
      <p>Messi redno sodeluje pri reklamnih kampanjah za pijačo Pepsi, brivske izdelke Gillette in letalsko družbo Turkish Airlines in še nekaterih drugih. Po ocenah ameriške poslovne revije Forbes, ki vsako leto sestavlja lestvico najbogatejših športnikov oziroma športnikov z največ zaslužki, so mu samo ti trije plačali več kot 22 milijonov evrov. Če seštejemo vse znane prihodke Messija in denar, ki ga prejema od Adidasa, potem domneve Forbesovih analitikov, ki ocenjujejo, da naj bi se njegovi letošnji zaslužki gibali med 180 in 220 milijoni evrov, niso prav pretirane.<br/><br/>V nasprotju z rivalom Ronaldom Messi ne reklamira spodnjega perila, čevljev ali parfuma in tudi svojega zasebnega življenja ne izpostavlja na družabnih omrežjih. Ve se, da vlaga v nepremičnine. V rodnem mestu Rosario je zgradil več varovanih stanovanjskih sosesk, ki jih je poimenoval Azahares del Parana, denar je vložil v stanovanjsko stavbo v središču mesta.</p>
      <blockquote>Lionel Messi zasebnega življenja ne izpostavlja na družabnih omrežjih, kot to počne njegov večni rival Ronaldo.</blockquote>
      <p>Prav tako niso neopazni njegovi dobrodelni projekti, ki jih financira prek svojega sklada Fundacija Leo Messi. Gre za projekte, s katerimi pomaga siromašnim otrokom in so usmerjeni v zdravstveno varstvo. Ko se je, denimo, pred leti poročili z dolgoletno partnerico <b>Antonello Roccuzzo</b>, je povabljence prosil, naj namesto daril raje donirajo v njegovo fundacijo. Zaradi tega je bil že leta 2010 imenovan za ambasadorja Unicefa.</p>
    </article>
  </body>
</html>