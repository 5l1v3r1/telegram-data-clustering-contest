<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819154.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T18:05:00+00:00"/>
    <meta property="og:title" content="نتانیاهو از روابط با برخی دولت‌های عربی خبر داد"/>
    <meta property="og:description" content=" به گزارش فارس، نخست وزیر رژیم صهیونیستی یکشنبه بعد از ظهر امروز یکشنبه از بهبود هرچه بیشتر روابط با برخی دولت‌های عربی منطقه خبر داد."/>
  </head>
  <body>
    <article>
      <h1>نتانیاهو از روابط با برخی دولت‌های عربی خبر داد</h1>
      <address>
        <time datetime="2019-11-10T18:05:00+00:00">10 Nov 2019, 18:05</time>
      </address>
      <p>نخست وزیر رژیم اشغالگر قدس در توییتی از عادی شدن روابط تل آویو با برخی دولت‌های عربی در منطقه خبر داد.</p>
      <p> به گزارش فارس، نخست وزیر رژیم صهیونیستی یکشنبه بعد از ظهر امروز یکشنبه از بهبود هرچه بیشتر روابط با برخی دولت‌های عربی منطقه خبر داد.</p>
      <p>«بنیامین نتانیاهو» نخست وزیر رژیم صهیونیستی در توییترش نوشت که درباره شرکت در نمایشگاه «اکسپو 2020» در دبی امروز تا ساعاتی دیگر تصمیم گرفته خواهد  شد. نتانیاهو حضور محتمل در این نمایشگاه را نشانه‌ای آشکار از پیشرفت در روند عادی سازی با کشورهای عربی برشمرد.</p>
      <p>یک روزنامه صهیونیستی چندی قبل  فاش کرد امارات به صورت رسمی از رژیم صهیونیستی برای شرکت در نمایشگاه بین‌المللی «اکسپو 2020» دعوت کرده است .</p>
      <p>نتانیاهو در توییت خود نوشت، روابط ما با دستکم شش کشور عربی در حال پیشرفت است و این به سبب سیاستی است که در پیش گرفته‌ایم. ما ترکیبی از قدرت، منافع مشترک و مواضع آگاهانه را لحاظ کرده‌ایم.</p>
      <p>در روزهای گذشته نیز منابع توییتری از فرود یک فروند هواپیمای تجاری کویت در فرودگاهی در تل آویو خبر دادند. منابع مستقل توییتری در امور هوانوردی بعد از ظهر سه شنبه گذشته  به وقت تهران گزارش کردند که یک فروند هواپیمای تجاری بخش خصوصی کویت در اقدامی قابل توجه در فرودگاهی در «تل آویو» فرود آمد.</p>
      <p>بر اساس گزارش این منابع خبری، این هواپیمای کویتی که ظاهرا نوع آن «بمباردیه» بوده برای مخفی کاری ابتدا در «امان» پایتخت اردن فرود آمده ، سپس به فاصله پنج دقیقه مسیر تل آویو را پیش گرفت.</p>
      <p>در سال‌های اخیر نیز گزارش‌های متعددی از تماس‌های پشت پرده برخی کشورهای عربی حاشیه خلیج فارس با رژیم صهیونیستی منتشر شده و حتی گفته می‌شود که این کشورها روابط امنیتی نزدیک با تل‌آویو برقرار کرده‌اند. در این میان، امارات و بحرین رویکردی علنی‌تر دارند.</p>
      <p>«عبدالحمید الغبین» نویسنده معروف سعودی  نیز به تازگی بار دیگر در صفحه توئیتر خود، مروج دوستی با رژیم صهیونیستی شد و به شدت مورد استقبال وزارت خارجه این رژیم قرار گرفت.</p>
    </article>
  </body>
</html>