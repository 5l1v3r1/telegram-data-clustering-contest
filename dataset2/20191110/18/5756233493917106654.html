<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620852/%D9%BE%D8%A7%D9%81%D8%B4%D8%A7%D8%B1%DB%8C-%D9%87%D8%A7%DB%8C%DA%A9%D9%88-%D9%85%D8%A7%D8%B3-%D8%A8%D8%B1-%D9%86%DB%8C%D8%A7%D8%B2-%D8%A7%D8%B1%D9%88%D9%BE%D8%A7-%D8%A8%D9%87-%D9%86%D8%A7%D8%AA%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:42:00+00:00"/>
    <meta property="og:title" content="پافشاری هایکو ماس بر نیاز اروپا به ناتو"/>
    <meta property="og:description" content="وزیر خارجه آلمان در پاسخ به انتقاد رئیس جمهوری فرانسه از پیمان سازمان اتلانتیک شمالی مبنی بر این که &quot;ناتو دچار مرگ مغزی شد&quot; ، تاکید کرد که اروپا طی سال های آینده نیز به وجود این پیمان نظامی نیاز دارد."/>
  </head>
  <body>
    <article>
      <h1>پافشاری هایکو ماس بر نیاز اروپا به ناتو</h1>
      <address>
        <time datetime="2019-11-10T18:42:00+00:00">10 Nov 2019, 18:42</time>
      </address>
      <p>
        <i>وزیر خارجه آلمان در پاسخ به انتقاد رئیس جمهوری فرانسه از پیمان سازمان اتلانتیک شمالی مبنی بر این که "ناتو دچار مرگ مغزی شد" ، تاکید کرد که اروپا طی سال های آینده نیز به وجود این پیمان نظامی نیاز دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«هایکو ماس» در مطلبی برای نشریه اشپیگل که امروز یکشنبه انتشار یافت ؛ نوشت: خروج آمریکا از شمال سوریه و حمله نظامی ترکیه به مناطق کردنشین این کشور موجب شد تاامانوئل مکرون» رئیس جمهوری فرانسه از انفعال ناتو سخن بگوید.</p>
      <p>به نوشته ماس اتفاقاتی که ظرف تنها چند روز رخ داد، قابل اعتماد بودن شرکای ناتو، اهمیت این پیمان و امنیت کشورها را نشان داد.</p>
      <p>وزیر خارجه آلمان تاکید کرد که ۳۰ سال پس از فروریختن دیوار برلین، آینده ناامن تر و غیرقابل پیش بینی تر از همیشه شده است. امروز امنیت دیگر مسئله شرق و غرب نیست بلکه موضوع سیاست جهانی است و تفاوتی نمی کند که چه کسی در کاخ سفید حکومت می کند.</p>
      <p>وی در بخش دیگری از این نوشته، انتقاد مکرون از ناتو را به منزله تخریب این پیمان نظامی ارزیابی کرد و آن را اشتباه دانست.</p>
      <p>هایکو ماس، تعامل با آمریکا را برای آلمان و اروپا ضروری دانست، افزود: رئیس جمهوری مکرون زمانی که از یک اروپای مستقل و قوی سخن می گوید، حق دارد. ما در آینده مسئولیت بیشتری را برای تامین امنیت اروپا برعهده خواهیم گرفت به همین دلیل در کنار فرانسه به دنبال ایجاد اروپایی هستیم که در زمینه امنیتی همکاری بسیار تنگاتنگی دارد.</p>
      <p>ماس در مخالفت با ایده در مقابل هم قرار دادن ناتو و اتحادیه اروپا گفت: ما یک اروپای مستقل و قدرتمند می‌خواهیم اما به‌عنوان بخشی از یک ناتوی قدرتمند، نه این که اتحادیه اروپا جایگزین ناتو شود.</p>
      <p>وزیر خارجه آلمان پیشنهاد کرد که یک شورای اروپایی برای تامین امنیت تشکیل شود و انگلیس نیز باوجود اجرای برگزیت در آن عضو باشد.</p>
      <p>او گفت که آلمان در نیمه دوم سال ۲۰۲۰ که ریاست اتحادیه اروپا را برعهده خواهد داشت، چارچوب شورای امنیت اروپایی را ارائه می کند.</p>
      <p>روز گذشته نیز رئیس جدید کمیسیون اروپا با بیان این که در دوران جدید قدرت نرم به تنهایی کافی نیست، گفت: اتحادیه اروپا باید برای پیشبرد اهداف خود، سخن گفتن به زبان قدرت را نیز فرابگیرد.</p>
      <p>«اورسولا فون در لاین» بر لزوم تقویت قدرت سخت اتحادیه اروپا در کنار قدرت نرم در سیاست خارجی و امنیتی تاکید کرد.</p>
      <p>وی که در همایشی با موضوع «دولت اتحادیه اروپا» در بنیاد «کنراد آدناور» در برلین سخنرانی می کرد، گفت: اروپا باید زبان قدرت را بیاموزد.</p>
      <p>فون در لاین افزود: این بدان معنی است که باید عضلات خود را تقویت کنیم، تا جایی که نیازی به تکیه به دیگران مثلا در سیاست امنیتی نداشته باشیم.</p>
      <p>به گفته رئیس جدید کمیسیون اروپا، از سوی دیگر اتحادیه اروپایی باید بتواند از قدرت موجود نیز به نحوی هدفمند استفاده و منافع خود را پیگیری کند.</p>
    </article>
  </body>
</html>