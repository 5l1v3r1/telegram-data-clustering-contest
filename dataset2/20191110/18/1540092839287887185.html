<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196746/sk-prosfygiko-gallia-germania-kai-e-e-pro-ton-eythynon-toys"/>
    <meta property="og:site_name" content="CNN.gr"/>
    <meta property="article:published_time" content="2019-11-10T18:36:13+00:00"/>
    <meta property="og:title" content="Προσφυγικό: Γαλλία, Γερμανία και Ε.Ε. προ των ευθυνών τους"/>
    <meta property="og:description" content="Το μεταναστευτικό – προσφυγικό αφορά όλη την Ευρώπη, η οποία όλα αυτά τα χρόνια με ημίμετρα αντί να αντιμετωπίσει το πρόβλημα, το όξυνε περαιτέρω . Οι ευθύνες..."/>
  </head>
  <body>
    <article>
      <h1>Προσφυγικό: Γαλλία, Γερμανία και Ε.Ε. προ των ευθυνών τους</h1>
      <h2>Το μεταναστευτικό – προσφυγικό αφορά όλη την Ευρώπη, η οποία όλα αυτά τα χρόνια με ημίμετρα αντί να αντιμετωπίσει το πρόβλημα, το όξυνε περαιτέρω. Οι ευθύνες της Ευρωπαϊκής Ένωσης και του γαλλογερμανικού άξονα για τον τρόπο που αντιμετώπισε το μεταναστευτικό είναι μεγάλες και μάλλον ήρθε η ώρα η πολιτική ελίτ να πάρει σημαντικές αποφάσεις που θα βασίζονται στην αλληλεγγύη. </h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 20:36 , 10 November 2019 - 00:08</p>
      <p>Οι ελλιπείς πολιτικές, όμως, έχουν και μία ακόμη σοβαρή παρενέργεια: την περαιτέρω <b>ενδυνάμωση των ακροδεξιών τάσεων</b> στις χώρες που βρίσκονται αντιμέτωπες με το μεταναστευτικό.</p>
      <h3>Μια συμφωνία που ποτέ δεν λειτούργησε</h3>
      <p>Αποτελεί πια κοινή διαπίστωση πως η <a href="https://www.cnn.gr/eidhseis/tag/19258/symfwnia-ee-toyrkias"><b>συμφωνία Ε.Ε. - Τουρκίας</b> </a>για το προσφυγικό - μεταναστευτικό δεν λειτούργησε ποτέ σωστά. Στην πραγματικότητα, δεν πρόκειται καν περί τυπικής συμφωνίας με νομική ισχύ και στην περίπτωση της Ελλάδας τηρεί απλώς τα προσχήματα. Η «συμφωνία» αυτή <b>εξυπηρετεί βασικά τη Γερμανία, τη Γαλλία και την υπόλοιπη Ε.Ε.</b>, καθώς κρατά τους πρόσφυγες και τους μετανάστες στην Ελλάδα. Και βεβαίως κερδισμένη είναι και η Τουρκία, που εργαλειοποιώντας τους ανθρώπους αυτούς, παίζει το δικό της παιχνίδι, ζητά ανταλλάγματα και κερδίζει χρήματα.</p>
      <p>Όλες οι χώρες της Ε.Ε., και όχι μόνο ο «κακός Όρμπαν», έχουν στην ουσία κλείσει τα σύνορά τους για τους πρόσφυγες και τους μετανάστες, αφήνοντας το πρόβλημα στην Ελλάδα. Αυτό ακριβώς κάνουν Γερμανοί και Γάλλοι, καθώς παίρνουν μόνο όσους και όποιους κρίνουν ότι χρειάζεται η οικονομία τους.</p>
      <h3>Σε δύσκολη θέση Μέρκελ και Μακρόν</h3>
      <p>Στην παρούσα, όμως, φάση το πρόβλημα αρχίζει να λαμβάνει <b>ανησυχητικές διαστάσεις</b>, γεγονός που φέρνει σε δυσχερή θέση την <a href="https://www.cnn.gr/eidhseis/tag/1042/angkela-merkel"><b>Άνγκελα Μέρκελ</b></a> και τον <a href="https://www.cnn.gr/eidhseis/tag/18140/emanoyel-makron"><b>Εμανουέλ Μακρόν</b></a>, αφού η προσφυγική κρίση <b>χτυπά απειλητικά την πόρτα των δύο χωρών</b>, με τους δυο ηγέτες να φοβούνται το πολιτικό κόστος.</p>
      <p>Εν τω μεταξύ, η όξυνση του μεταναστευτικού προβλήματος είναι <b>βούτυρο στο ψωμί της ακροδεξιάς σε όλη την Ευρώπη</b>. Στην Γερμανία σχεδόν παντού υπάρχουν πολιτοφυλακές, όπως παραδέχθηκε το γερμανικό υπουργείο Εσωτερικών σε επερώτηση του κόμματος Η Αριστερά και μάλιστα προειδοποιεί ότι «μέσα στις ομάδες αυτές ενδέχεται να υπάρχουν ακροδεξιά στοιχεία».</p>
      <p>
        <a href="https://www.cnn.gr/news/kosmos/story/196136/nazinotstand-se-kokkino-synagermo-i-dresdi-logo-tis-diogkoymenis-apeilis-tis-akrodexias">
          <b>«Nazinotstand»: Σε κόκκινο συναγερμό η Δρέσδη λόγω της διογκούμενης απειλής της ακροδεξιάς</b>
        </a>
      </p>
      <p>Από το 2015 έχουν δημιουργηθεί σε διάφορες πόλεις ομάδες πολιτών, που αποτελούνται από ένα μείγμα ακροδεξιών, χούλικαν ή αγανακτισμένων πολιτών. Οι πολιτοφυλακές αυτές ζητούν τη δημιουργία «ζωνών προστασίας», στις οποίες «οι Γερμανοί να είναι ασφαλείς».</p>
      <p>Δημοσκόπηση του ινστιτούτου YouGov από το 2016 δείχνει ότι το 29% των ερωτηθέντων θα μπορούσε να φανταστεί να συμμετάσχει σε πολιτοφυλακή προσφεύγοντας στη βία για την υπεράσπιση των συμφερόντων του σε περίπτωση που το κράτος δεν το πράττει. Η αποδοχή των συγκεκριμένων ομάδων από τη γερμανική κοινωνία είναι απόρροια των όσων συνέβησαν την Πρωτοχρονιά του 2016 στη Κολωνία, όπου μέσα και γύρω από τον κεντρικό σιδηροδρομικό σταθμό δεκάδες Γερμανίδες παρενοχλήθηκαν σεξουαλικά από ομάδες νεαρών πιωμένων μεταναστών.</p>
      <p>Οι γερμανικές αρχές, αν και γνωρίζουν το πρόβλημα, δεν μπορούν να το αντιμετωπίσουν νομικά. Περίπου 250 άτομα ανήκουν στο κρατίδιο της Βόρειας Ρηνανίας Βεστφαλίας στον σκληρό πυρήνα των πολιτοφυλακών, εκτιμά το τοπικό υπουργείο Εσωτερικών. Υπολογίζεται ότι ο πυρήνας αυτός είναι σε θέση να κινητοποιήσει σε διάφορες διαδηλώσεις μέχρι και <b>700 άτομα</b>. «Οι ομάδες αυτές που αποτελούνται κυρίως από ακροδεξιούς και χούλιγκαν προσπαθούν μέσω των "περιπολιών" τους να κερδίσουν την εύνοια των πολιτών», λέει ο τοπικός υπ. Εσωτερικών Χέρμπερτ Ρόιλ σε σχετική συζήτηση στο τοπικό κοινοβούλιο.</p>
      <p>Πάντως, οι συγκεκριμένες ομάδες έχουν δημιουργήσει έντονο προβληματισμό. Σε συνέδριο αντιμετώπισης ακροδεξιών φαινομένων στο Ντίσελντορφ, με περισσότερους από 200 συμμετέχοντες (πολιτικούς, αρχές ασφαλείας και ερευνητές) ο υπ. Εσωτερικών Χέρμπερτ Ρόιλ δήλωνε τη Δευτέρα ότι «o δεξιός εξτρεμισμός είναι από κοινού με τον ισλαμισμό, ο μεγαλύτερος κίνδυνος στη Γερμανία».</p>
      <p>Όμως και η γαλλική κυβέρνηση σχοινοβατεί στο <a href="https://www.cnn.gr/eidhseis/tag/4704/metanasteytiko"><b>μεταναστευτικό</b></a>, με τα νέα μέτρα που ανακοινώθηκαν να χαρακτηρίζονται από το γαλλικό Τύπο ως στροφή του Μακρόν στην πολιτική Λεπέν. Η Γαλλία θα κατεδαφίσει κάποιους από τους αυτοσχέδιους καταυλισμούς μεταναστών, θα επιβάλλει <b>ποσοστώσεις για τους μετανάστες</b> που πηγαίνουν στη χώρα για να εργαστούν, ενώ θα στερήσει από τους νεοαφιχθέντες αιτούντες άσυλο πρόσβαση σε μη επείγουσα ιατρική περίθαλψη. Σύμφωνα με πολιτικούς αναλυτές, η κυβέρνηση προσπαθεί να δείξει στους ψηφοφόρους ότι ακούει τις ανησυχίες τους αναφορικά με τη μετανάστευση.</p>
      <blockquote>«Θέλουμε να ανακτήσουμε τον έλεγχο της μεταναστευτικής μας πολιτικής», τόνισε ο Γάλλος πρωθυπουργός Εντουάρ Φιλίπ στους δημοσιογράφους παρουσιάζοντας τα νέα μέτρα της κυβέρνησης για τη μετανάστευση. «Αυτό σημαίνει ότι όταν λέμε "ναι” σημαίνει πραγματικά “ναι”, και όταν λέμε “όχι” σημαίνει πραγματικά “όχι”», εξήγησε.</blockquote>
      <p>«Η <a href="https://www.cnn.gr/eidhseis/tag/11428/marin-lepen"><b>Μαρίν Λεπέν</b></a> μπορεί να κρυφογελά χαιρέκακα» έγραψε σε σχόλιό της η εφημερίδα TAZ του Βερολίνου αναφορικά με τα νέα μέτρα που ανακοίνωσε η γαλλική κυβέρνηση για το μεταναστευτικό/προσφυγικό.</p>
      <p>Όπως σημειώνει, «όλα όσα ανακοίνωσε ο πρωθυπουργός της Γαλλίας, Εντουάρ Φιλίπ, υπαγορεύονται από την επικεφαλής του ακροδεξιού Εθνικού Μετώπου. Κατάφερε εν μέσω της μεταρρύθμισης του συνταξιοδοτικού να έρθει ψηλά στην ατζέντα η μεταναστευτική πολιτική. Και μάλιστα σε έναν τόνο, που έδωσε η Λεπέν. Είναι ο τόνος που μαρτυρά τη δυσπιστία εναντίον όλων των προσφύγων που έρχονται στη Γαλλία».</p>
      <p>Από τα παραπάνω καθίσταται σαφές πως <b>δεν υπάρχει πλέον χρόνος για εφησυχασμό</b>. Η Ευρωπαϊκή Ένωση είναι αναγκασμένη να σταθεί στο ύψος των περιστάσεων και να εκπονήσει ένα αξιόπιστο σχέδιο για την αντιμετώπιση του μεταναστευτικού / προσφυγικού. Σε διαφορετική περίπτωση το πολιτικό κόστος για τους Ευρωπαίους ηγέτες θα είναι μεγάλο.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196920/stamatiste-kathe-morfi-ratsismoy-xiliades-anthropoi-kateklysan-to-parisi-enantia-stin-islamofovia">«Σταματήστε κάθε μορφή ρατσισμού»: Χιλιάδες άνθρωποι κατέκλυσαν το Παρίσι ενάντια στην ισλαμοφοβία</a>
        </li>
        <li>
          <a href="https://www.cnn.gr/focus/apopseis/story/196911/to-teixos-toy-verolinoy-epese-emeis-giati-ypsonoyme-dika-mas-teixi">Το τείχος του Βερολίνου έπεσε, εμείς γιατί υψώνουμε δικά μας τείχη;</a>
        </li>
        <li>
          <a href="https://www.cnn.gr/news/politiki/story/196901/petsas-metra-anathermansis-tis-oikonomias-kai-koinonikis-stirixis-sto-neo-forologiko-nomosxedio">Πέτσας: Μέτρα αναθέρμανσης της οικονομίας και κοινωνικής στήριξης στο νέο φορολογικό νομοσχέδιο</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/351/germania">ΓΕΡΜΑΝΙΑ</a>
        </li>
        <li>
          <a href="https://www.cnn.gr/eidhseis/tag/614/gallia">ΓΑΛΛΙΑ</a>
        </li>
        <li>
          <a href="https://www.cnn.gr/eidhseis/tag/19258/symfwnia-ee-toyrkias">ΣΥΜΦΩΝΙΑ ΕΕ-ΤΟΥΡΚΙΑΣ</a>
        </li>
        <li>
          <a href="https://www.cnn.gr/eidhseis/tag/4771/akrodexia">ΑΚΡΟΔΕΞΙΑ</a>
        </li>
        <li>
          <a href="https://www.cnn.gr/eidhseis/tag/16923/anodos-akrodexias">ΑΝΟΔΟΣ ΑΚΡΟΔΕΞΙΑΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196877/snapshot/19-11-10_0031__DPX0819.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196902/snapshot/2559288.jpg"/>
      </figure>
    </article>
  </body>
</html>