<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/10/na-zhytomyrshhyni-na-polyuvanni-zagynuv-advokat-pidozryuvanogo-u-spravi-voronenkova/"/>
    <meta property="og:site_name" content="Рубрика"/>
    <meta property="article:published_time" content="2019-11-10T18:56:21+00:00"/>
    <meta property="og:title" content="На Житомирщині на полюванні загинув адвокат підозрюваного у справі Вороненкова"/>
    <meta property="og:description" content="У Житомирській області від вогнепального поранення під час конфлікту з єгерями на полюванні загинув адвокат Святослав Пархоменко, який захищав інтереси підозрюваного в організації вбивства екс-депутата Держдуми РФ Дениса Вороненкова Олександра Лося. Про це йдеться на сайті ГУ Нацполіції у Житомирській обл. Пархоменко був главою громадської організації “Радомишльські мисливці”. “Під час полювання виник конфлікт між єгерями […]"/>
  </head>
  <body>
    <article>
      <h1>На Житомирщині на полюванні загинув адвокат підозрюваного у справі Вороненкова</h1>
      <address><time datetime="2019-11-10T18:56:21+00:00">10 Nov 2019, 18:56</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/14-12-587x420.jpg"/>
      </figure>
      <p>
        <b>
          <b>У Житомирській області від вогнепального поранення під час конфлікту з єгерями на полюванні загинув адвокат Святослав Пархоменко, який захищав інтереси підозрюваного в організації вбивства екс-депутата Держдуми РФ Дениса Вороненкова Олександра Лося.</b>
        </b>
      </p>
      <p>Про це йдеться на сайті ГУ Нацполіції у Житомирській обл.</p>
      <p>Пархоменко був главою громадської організації “Радомишльські мисливці”.</p>
      <p>“Під час полювання виник конфлікт між єгерями і мисливцями. Внаслідок смертельне вогнепальне поранення отримав директор громадської організації “Радомишльські мисливці”, ще одного чоловіка з тяжким пораненням госпіталізовано”, – йдеться у повідомленні.</p>
      <p>Також тяжке поранення дістав 52-річний житель Київської області.</p>
      <p>“Інші учасники конфлікту доставлені до поліції для встановлення всіх причин і обставин події. Усі вони жителі Радомишльського та Коростишівського районів віком від 17 до 55 років”, – зазначили в поліції.</p>
      <p>Попередня кваліфікація події – ст. 15 (Замах на злочин), ст.115 (Умисне вбивство) та ст. 263 (Незаконне поводження зі зброєю) Кримінального кодексу України. Досудове розслідування триває.</p>
      <p>Нагадаємо, під час перестрілки у Шевченківському районі Харкові був убитий Володимир Борох – один зі свідків у справі про вбивство депутата Держдуми РФ Дениса Вороненкова.</p>
      <p>За даними харківських ЗМІ, Борох був “правою рукою” Георгія Ісакова. У 2016 році він разом з двома співучасниками був засуджений у Харкові до п’яти років позбавлення волі за викрадення людини та вимагання, але вийшов з в’язниці через перерахунок строку тримання під вартою за “законом Савченко”.</p>
      <p>Влітку 2017 року поліція затримала Володимира Бороха разом з ще одним харків’янином Олександром Лосем. Останнього підозрюють у пособництві у вбивстві Дениса Вороненкова – в організованій групі він нібито виконував роль водія і вів стеження за жертвою. Адвокат Лося Святослав Пархоменко в розмові з “Ґратами” стверджував, що загиблий Борох був у курсі подробиць організації замаху і повинен був свідчити у суді.</p>
    </article>
  </body>
</html>