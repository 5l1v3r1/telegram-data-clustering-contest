<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/zapalili-plastovy-kos-v-podchodu-chteli-jsme-si-ohrat-ruce-tvrdili-mladici-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T18:28:00+00:00"/>
    <meta property="og:title" content="Zapálili plastový koš v podchodu. Chtěli jsme si ohřát ruce, tvrdili mladíci"/>
    <meta property="og:description" content="Ohřát si promrzlé ruce nad plameny prý chtěla trojice mladíku v neděli brzy ráno v centru Brna. Zapálila proto plastový koš v podchodu pod hlavním nádražím. Muže ve věku šestnáct, osmnáct a devatenáct let zachytila při jejich počínání kamera, následně je vypátrali strážníci."/>
  </head>
  <body>
    <article>
      <h1>Zapálili plastový koš v podchodu. Chtěli jsme si ohřát ruce, tvrdili mladíci</h1>
      <address><time datetime="2019-11-10T18:28:00+00:00">10 Nov 2019, 18:28</time> by <a rel="author">Marek Hadrbolec</a></address>
      <p>Hlídka se na místo vydala poté, co je na hořící koš upozornil pracovník dohledového centra. "Dva mladíky strážníci zadrželi dříve, než odjeli z hlavního nádraží nočními spoji, třetího objevili u trolejbusové smyčky v Benešově ulici. Měl u sebe zapalovač a k činu se přiznal. Do koše vhodil zapálený kapesník," řekl mluvčí městské policie Pavel Šoba.</p>
      <p>Plastový koš plameny ve chvíli změnily k nepoznání. Jeho majitele strážníci o události informovali. Trojice mladíků nyní čelí podezření z majetkového přestupku. Škoda, kterou způsobili, totiž pravděpodobně nepřesáhla částku pět tisíc korun.</p>
      <figure>
        <img src="https://g.denik.cz/34/bc/10_nehoda_celne_vestec_denik-150-3x2.jpg"/>
      </figure>
      <aside>
        <a href="https://brnensky.denik.cz/nehody/nedal-prednost-nasledovala-celni-srazka-nehoda-u-predklasteri-pet-zranenych-20191109.html">Nedal přednost, následovala čelní srážka. Nehoda u Předklášteří? Pět zraněných Přečíst článek ›</a>
      </aside>
      <p>Ve stejnou dobu zasahovala městská policie také na taneční zábavě v Židenicích, kde strážníci zabránili potyčce mezi třemi muži. „Hlídka po příjezdu na místo nejprve uklidnila napjatou situaci. Pětadvacetiletý muž tvrdil, že ho jeho o čtyři roky mladší sok udeřil do krku. Podle druhého muže však roztržku odstartoval starší z dvojice svým hrubým chováním. Třetí ze zúčastněných se podle svých slov pouze pokoušel zabránit rvačce,“ uvedl Šoba.</p>
    </article>
  </body>
</html>