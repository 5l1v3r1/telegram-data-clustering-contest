<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/olimpija-se-je-hitro-vrnila-v-zmagovalne-tirnice"/>
    <meta property="og:site_name" content="Primorske novice"/>
    <meta property="article:published_time" content="2019-11-10T18:57:13+00:00"/>
    <meta property="og:title" content="Reševal jih je Adam"/>
    <meta property="og:description" content="Gostovanje sežanskih nogometnih češnjic pri državnem prvaku se je pričakovano končalo s porazom, ki ga je na VIP tribuni videl tudi sežanski župan David Škabar. Olimpija je bila v vseh pogledih boljša od gostov, ki bodo reprezentančni premor preživeli na sedmem, Olimpija pa na prvem mestu."/>
  </head>
  <body>
    <article>
      <h1>Reševal jih je Adam</h1>
      <address><time datetime="2019-11-10T18:57:13+00:00">10 Nov 2019, 18:57</time> by <a rel="author">Rok Maver</a></address>
      <p>
        <b>Gostovanje sežanskih nogometnih češnjic pri državnem prvaku se je pričakovano končalo s porazom, ki ga je na VIP tribuni videl tudi sežanski župan David Škabar. Olimpija je bila v vseh pogledih boljša od gostov, ki bodo reprezentančni premor preživeli na sedmem, Olimpija pa na prvem mestu.</b>
      </p>
      <figure>
        <img src="https://static.primorske.si/foto/highres/sport/719127_259-profimedia-0482109294-.jpg"/>
        <figcaption>Ključni akterji tekme v Stožicah (z leve) - Endri Cekici, Ante Vukušić (oba Olimpija) in sežanski vratar David Adam. Foto: ales fevzer / m24 Salomon / Pr&gt;</figcaption>
      </figure>
      <p><b>LJUBLJANA</b> &gt; Trener gostov <b>Almir Sulejmanović</b> je kar dolgo skrival postavo za današnji dvoboj z vodilno ekipo lige, s postavo pa kar presenetil, saj je premešal prvo enajsterico. Na klopi so ostali <b>Marko Krivičić</b>, <b>Dominik Mihaljević</b> in <b>Ivor Horvat</b>, <b>Stefan Stevanović</b> in <b>Lazar Milošev</b> pa med gledalci na tribuni. V prvi postavi so tako zaigrali <b>Erik Salkić</b> (na boku v obrambi), <b>Mario Babić </b>in <b>Ndzengue Fahd</b> v zvezni vrsti. Slednji je prvič letos vskočil v prvo enajsterico v prvenstvu.</p>
      <p>Olimpija je takoj krenila v napad in se je na igrišču visoko postavila ter izvajala stalen pritisk na sežansko zvezno vrsto. Predvsem prodorni <b>Stefan Savić</b> in <b>Ante Vukušić</b> sta hitro prihajala pred kazenski prostor gostov. Občasno so na drugi strani zapretili tudi gostje. A zelo poredkoma - enkrat je šibak strel z roba kazenskega strela sprožil skoraj nevidni <b>Rodrigue Bongongui</b>, enkrat pa je <b>Stjepan Babić</b> iz prostega strela meril nad gol.</p>
      <blockquote>Olimpija bo v 18. krogu 23. novembra gostovala v Celju, Kraševci pa bodo dan pozneje gostili Muro.<br/>* Stadion Stožice, sodniki: Perić, Bensa in Černe.<br/>* Strelci: 1:0 Čekiči (14.), 2:0 Čekiči (46.).<br/>* Olimpija: Vidmar, Boakye, Samardžić, Bagnack, Jurčević, Valenčič, Tomić, Savić (od 90. Gorenc), Čekiči, Lupeta (od 63. Menalo), Vukušić.<br/>* CB 24 Tabor Sežana: Adam, Ristić, Nemanič, Azinović, Salkić, S. Babić, Sever (od 57. Mihaljević), Bongongui (od 67. Krivičić), Ndzengue (od 74. Stančič), M. Babić, Sikimić.<br/>* Rumeni kartoni: /.<br/>* Rdeči karton: /.</blockquote>
      <p>Olimpija je zgodaj kronala pritisk. Potem ko Vukušiću iz prostega udarca ni uspelo premagati Adama, je to uspelo <b>Endriju Cekiciju</b>. Njegov strel skozi živi zid je <b>David Adam</b> lahko pospremil le s pogledom. Olimpija pa ni popuščala in njena zvezna vrsta je nekajkrat preskočila gostujočo, s tem pa se je domačim odpiralo veliko praznega prostora. Za nameček je imela Olimpija v 32. minuti na voljo še enajstmetrovko, potem ko je ob <b>Klemnu Nemaniću </b>padel <b>Juicie Lupeta</b>, vendar je Cekici streljal naravnost v Adama in zapravil izjemno priložnost. “To je bila moja napaka oziroma odločitev,” je na temo izbora strelca dejal trener <b>Safet Hadžić</b>. Nato se je igra nekoliko umirila, gostje so postajali podjetnejši in imeli priložnost prek <b>Predraga Sikimića</b>, vendar <b>Nejc Vidmar</b> z njim ni imel težav.</p>
      <p>Začetek drugega polčasa pa je takoj prinesel hladno prho Sežancem, saj je minilo šele 40 sekund igre, ko se je na semaforju zasvetil rezultat 2:0. Savić je ušel razglašenima sežanskima osrednjima branilcema in podal do Cekicija. Nemanić je Savića sicer podrl, vendar je Perić pustil prednost in Cekici je zabil. V 52. minuti se je po trčenju<b> Mackya Bagnacka</b> in <b>Vitje Valenčiča</b> lepa priložnost, da ponovno odprejo tekmo, ponudila tudi gostom. Sikimić je namreč v kazenskem poskusil z glavo, vendar je Vidmar žogo odbil s telesom. Ljubljančani so še naprej občasno nizali nevarne akcije proti sežanskemu golu, predvsem po obeh bokih so počenjali, kar se jim je zljubilo. Po vstopu<b> Luke Menala</b> v igro se je Savić preselil na levo stran in prav Menalo je sprožil aplavz premraženega občinstva z mojstrsko podajo do Vukušića, ki ga je le nekako pretental <b>Erik Salkić</b>. Tudi Sulejmanović je aktiviral sveže moči s klopi, a se v igri češnjic ni veliko spremenilo. Olimpija je bila bliže še kakšnemu zadetku, vendar ji je bil na poti razpoloženi Adam - najprej je Cekiciju preprečil hat trick, nato pa je ubranil Menalov strel z bližine in žogo odbil v vratnico.</p>
      <p>“Videli smo razliko v kakovosti. Olimpija je zelo dobro odprla tekmo. Po polčasu smo skušali nekaj odigrati, vendar nam je nerodno, morda tudi nepotrebno posredovanje odneslo vse možnosti,” je dejal sežanski trener Sulejmanović.</p>
    </article>
  </body>
</html>