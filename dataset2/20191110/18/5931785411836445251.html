<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/ubedljiva-pobeda-partizana-u-senci-povrede-scekica-video/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T18:29:55+00:00"/>
    <meta property="og:title" content="Ubedljiva pobeda Partizana u senci povrede Šćekića [VIDEO]"/>
    <meta property="og:description" content="Partizan – Inđija 3:0 (1:0) Tošić 17′, Šćekić 51′, Asano 53′(pen) Fudbaleri Partizana su u 16. kolu Linglong Super lige Srbije ubedljivo savladali Inđiju. Crno-beli su sa „pola gasa“ stigli do trijumfa i prvi put od večitog derbija smanjili bodovni zaostatak za Crvenom zvezdom. Uprkos lakoj pobedi Partizana, sumorno je bilo veče u Humskoj, a […]"/>
  </head>
  <body>
    <article>
      <h1>Ubedljiva pobeda Partizana u senci povrede Šćekića [VIDEO]</h1>
      <address><time datetime="2019-11-10T18:29:55+00:00">10 Nov 2019, 18:29</time> by <a rel="author">Darko</a></address>
      <p><b>Partizan – Inđija 3:0 </b>(1:0)<br/><i>Tošić 17′, Šćekić 51′, Asano 53′(pen)</i></p>
      <p>Fudbaleri Partizana su u 16. kolu Linglong Super lige Srbije ubedljivo savladali Inđiju. Crno-beli su sa „pola gasa“ stigli do trijumfa i prvi put od večitog derbija smanjili bodovni zaostatak za Crvenom zvezdom.</p>
      <p>Uprkos lakoj pobedi Partizana, sumorno je bilo veče u Humskoj, a počelo je minutom ćutanja za Isaiju Pantića, sina novinara Željka Pantića, koji je u nedelju izgubio bitku protiv opake bolesti.</p>
      <p><b>Partizan</b>: Kljajić – Lutovac, Ostojić, S. Pavlović (Vujačić od 80′), Brežančić – Zdjelar, Šćekić (L.Pavlović od 59′) – Tošić, Suma, Asano – Sadik (Ivanović od 76′).</p>
      <p><b>Inđija</b>: Preković – Dimitrijević, Rogač (B.Ilić od 46′), Vidić, M. Ilić, Josović, – M. Janjić – Jovanović, Bjeličić, Milosavljev (Rajevac od 79′) – Bastajić (Banjac od 57′).</p>
      <p>Nije bilo mnogo detalja vrednih pomena u prvih 45 minuta, a slutilo je da će biti drugačije kada je u 5. minutu Šćekić uhvatio poluvolej i uzdrmao prečku gostujućeg gola.</p>
      <p>Partizan je zapretio i u 14. minutu, pokušao je Tošić iz slobodnog udarca i dobro gađao donji desni ugao, ali je golman Preković odbranio.</p>
      <p>Tri minuta kasnije crno-beli su poveli. Sadik je u svom stilu mučio odbranu Inđije u kaznenom prostoru, lopta je došla do Tošića koji prizemnim udarcem pogađa cilj.</p>
      <figure>
        <iframe src="https://www.youtube.com/embed/ygqOvZaujK4" width="560" height="315" data-service="Youtube" scrolling="no"/>
      </figure>
      <p>Sadik je bio blizu novog prvenstvenog gola u 22. minutu, ali je njegov udarac golman Preković zaustavio na gol liniji.</p>
      <p>Potom je usledio petominutni prekid zbog toga što se predsednik FSS Slaviša Kokeza ponovo našao na tapetu navijača Partizana i to kao da je ubilo ritam igre.</p>
      <p>51. Posle kornera Pavlović je poslao loptu glavom do druge stative, gde je bio Šćekić i mirno je prosledio u gol.</p>
      <figure>
        <iframe src="https://www.youtube.com/embed/geyaxwnAafg" width="560" height="315" data-service="Youtube" scrolling="no"/>
      </figure>
      <p>Tek što su gosti krenuli sa centra sudija, Partizan je uzeo loptu i započeo novi napad. U šesnaestercu je sa leđa oboren Asano, a sudija Milan Ilić je odmah pokazao na belu tačku. Japanac je i izveo najstrožu kaznu i na svoj 25. rođendan postigao svoj prvi gol u Linglong Superligi Srbije.</p>
      <figure>
        <iframe src="https://www.youtube.com/embed/97O5RjT6le4" width="560" height="315" data-service="Youtube" scrolling="no"/>
      </figure>
      <p>Posle jednog naizgled bezazlenog duela na sredini terena Partizan je ostao bez Šćekića. Crnogorski reprezentativac je sa bolnom grimasom pao na travu zbog bolova u kolenu leve noge i nije mogao da nastavi utakmicu, već je iznet sa terena i odmah prevežen u bolnicu.</p>
      <p>Gosti iz Srema su prvu priliku na utakmici stvorili tek u 63. minutu. Milosavljev je tukao iz okreta i pogodio spoljni deo mreže.</p>
      <p>Odmah je odgovorio Partizan. Suma je direktno iz kornera pogodio stativu, odbijenu loptu zahvatio je Tošić, ali je novi gol sprečila parada golmana Prekovića.</p>
      <p>Inđija je mogla do počasnog gola u 72. minutu, ali je Banjac iz dobre pozicije šutirao pravo u Filipa Kljajića koji danas branio umesto Stojkovića.</p>
      <p>Đorđe Ivanović je u 76. minutu zamenio Sadika, a tri minuta kasnije mogao je da se upiše u strelce. Lukavo je šutirao glavom, ali je golman Inđije bio budan.</p>
      <p>U finišu utakmice gosti su imali još dve solidne prilike da postignu gol, ali se Kljajić nije dao iznenaditi.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/10/dobre-vesti-iz-humske/"/>
        <a href="https://www.sportskacentrala.com/2019/11/10/milosevic-skupo-placena-pobeda-pohvale-sumi/"/>
        <a href="https://www.sportskacentrala.com/2019/11/10/zmajevi-odoleli-u-senti/"/>
        <a href="https://www.sportskacentrala.com/2019/11/10/live-partizan-indjija/"/>
        <a href="https://www.sportskacentrala.com/2019/11/09/napredak-srusio-cuku-vazna-pobeda-rada/"/>
        <a href="https://www.sportskacentrala.com/2019/11/09/milosevic-i-problemi-sa-letovima-pomisljam-da-nam-neko-ovo-namerno-radi/"/>
        <a href="https://www.sportskacentrala.com/2019/11/09/tri-jake-provere-i-partizanova-egzotika-pred-prolecni-deo-sezone/"/>
        <a href="https://www.sportskacentrala.com/2019/11/08/kada-ce-veciti-igrati-zaostale-meceve/"/>
        <a href="https://www.sportskacentrala.com/2019/11/08/protiv-partizana-do-novog-klupskog-rekorda/"/>
      </related>
    </article>
  </body>
</html>