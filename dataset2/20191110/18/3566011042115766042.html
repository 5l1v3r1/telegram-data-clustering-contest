<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546284.html/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A7%D8%B2-%D9%85%D8%B7%D8%A7%D9%84%D8%A8%D8%A7%D8%AA-%D9%88%D8%A7%D9%82%D8%B9%DB%8C-%D9%85%D8%B1%D8%AF%D9%85-%DB%8C%D8%B2%D8%AF-%D8%B3%D8%AE%D9%86-%DA%86%D9%86%D8%AF%D8%A7%D9%86%DB%8C-%D9%86%DA%AF%D9%81%D8%AA--%D8%AD%D9%82-%D8%A7%DB%8C%D9%86-%D8%A8%D9%88%D8%AF-%DA%A9%D9%87-%D8%B1%D9%88%D8%AD%D8%A7%D9%86%DB%8C-%D9%87%D9%85-%D9%85%D8%A7%D9%86%D9%86%D8%AF-%D9%85%D8%B1%D8%AF%D9%85-%D8%A7%D8%B2-%D9%81%D8%B3%D8%A7%D8%AF%D8%B3%D8%AA%DB%8C%D8%B2%DB%8C-%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%AA%D9%82%D8%AF%DB%8C%D8%B1-%D9%85%DB%8C-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T18:04:00+00:00"/>
    <meta property="og:title" content="رئیس‌جمهور از مطالبات واقعی مردم یزد سخن چندانی نگفت/ حق این بود که روحانی هم مانند مردم از فسادستیزی قوه قضائیه تقدیر می‌کرد"/>
    <meta property="og:description" content="امام جمعه بخش مرکزی یزد گفت: مسائلی چون تورم، بیکاری، تعطیلی کارخانه‌ها، کاهش ارزش پول ملی، قاچاق کالا، مسائل فرهنگی و امثالهم از دغدغه‌های اصلی و واقعی مردم ما است اما مع‌الأسف در سخنرانی امروز رئیس‌جمهور از هیچ کدام از این موارد صحبتی نشد."/>
  </head>
  <body>
    <article>
      <h1>رئیس‌جمهور از مطالبات واقعی مردم یزد سخن چندانی نگفت/ حق این بود که روحانی هم مانند مردم از فسادستیزی قوه قضائیه تقدیر می‌کرد</h1>
      <h2>امام جمعه بخش مرکزی یزد:</h2>
      <address>
        <time datetime="2019-11-10T18:04:00+00:00">10 Nov 2019, 18:04</time>
      </address>
      <p>امام جمعه بخش مرکزی یزد گفت: مسائلی چون تورم، بیکاری، تعطیلی کارخانه‌ها، کاهش ارزش پول ملی، قاچاق کالا، مسائل فرهنگی و امثالهم از دغدغه‌های اصلی و واقعی مردم ما است اما مع‌الأسف در سخنرانی امروز رئیس‌جمهور از هیچ کدام از این موارد صحبتی نشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>، آیت‌الله سید محمد کاظم مدرسی در گفتگو با خبرنگار <a href="http://yazdrasa.ir/">یزدرسا</a>، در واکنش به سخنان امروز روحانی در یزد گفت: مردم یزد انتظار داشتند در سخنرانی امروز رئیس‌جمهور قدری بیشتر به مطالبات مردمی پرداخته شود، البته او بحث آب را مطرح کرد اما با توجه به گذشته که ما در سال 94 از وی در ذهن داریم انتظار بود تا الان خیلی بیشتر از این وعده‌های گذشته نتیجه‌بخش باشد که متأسفانه نتیجه‌بخش نبوده است و ما هنوز در آغاز راه خط جدید انتقال آب هستیم و بازهم وعده بود و اینچنین نبود که جنبه کارکردی داشته باشد و البته امیدواریم این وعده محقق شود.</p>
      <p>
        <b>رئیس‌جمهور از مطالبات واقعی مردم یزد سخن چندانی نگفت</b>
      </p>
      <p>وی بیان کرد: مسائلی چون تورم، بیکاری، تعطیلی کارخانه‌ها، کاهش ارزش پول ملی، قاچاق کالا، مسائل فرهنگی و امثالهم از دغدغه‌های اصلی و واقعی مردم ما است اما مع‌الأسف در سخنرانی امروز رئیس‌جمهور از هیچ کدام از این موارد صحبتی نشد.</p>
      <p>امام جمعه بخش مرکزی یزد افزود: خیلی بجا بود که در استانی که مردم آن اهل کار و تلاش هستند از رونق تولید و دعوت مردم برای کمک به دولت در راستای تولید بیشتر و در نهایت تقویت ارزش پول ملی صحبت می‌شد.</p>
      <p>مدرسی با بیان اینکه متأسفانه صحبت‌های روحانی با یکسری تهمت‌هایی دور از شأن رئیس‌جمهور همراه بود، اظهار داشت: قوه قضائیه با برخوردهای که فعلا داشته، انصافا در دل مردم امیدواری ایجاد کرده است و حق این بود که همچنان که سایر مردم دارند از قوه قضائیه تقدیر می‌کنند و آن را تأیید می‌کنند این روند از سوی رئیس‌جمهور محترم هم مورد تقدیر قرار می‌گرفت.</p>
      <p>وی با تأکید بر اینکه نباید کار مسئولین ما ایجاد فضای یأس و ناامیدی باشد، عنوان کرد: از دغدغه‌های رهبر معظم انقلاب پمپاژ روحیه امید و امید به آینده است و ما انتظار داشتیم رئیس‌جمهور امید را در دل مردم زنده کند و نه اینکه با طرح مسائلی که هیچ گونه توجیهی و هیچ گونه آینده‌ای و نفعی برای مردم ندارد در کشور تنش ایجاد کند.</p>
      <p>استاد برجسته حوزه علمیه یادآور شد: رئیس‌جمهور می‌توانست دغدغه‌هایش را جداگانه به رئیس دستگاه قضا بگوید و از او درخواست کند، حق این بود که دو مسئولی که پیوسته در کنار هم هستند مسائل‌شان را پشت صحنه مطرح کنند.</p>
      <p>مدرسی خاطرنشان کرد: آیت‌الله رئیسی به عنوان رئیس قوه قضایئه بارها اعلام کرده است که هر کس در هر زمینه‌ای اطلاعاتی از فساد و مشکل اقتصادی دارد به ما اعلام کند.</p>
      <p>وی اضافه کرد: لازم نبود که رئیس‌جمهور محترم بیاید در ملأ عام گله‌مندی‌های خودش را مطرح کند، چرا که از این رفتار برداشت دیگری می‌شود و شاید اینگونه برداشت شود که او خودش را به جای رئیس قوه قضائیه فرض کرده است و البته وی عملا خودش را به حای رئیس قوه قضائیه مطرح کرد و بجای اینکه پاسخگوی مطالبات اجرایی و واقعی مردم باشد پرونده‌های قضائیه را مطرح کرد در حالی که این پرونده‌های قضایی بایستی به مسئول محترم قوه قضائیه گفته می‌شد و اگر عمل نمی‌شد آن وقت مطالبه را به صورت دیگری انجام می‌داد.</p>
      <p>
        <b>مردم می‌پرسند چرا کالاهایی که با ارز 4200 تومانی وارد شد در اختیار مردم قرار نگرفت</b>
      </p>
      <p>امام جمعه بخش مرکزی یزد ادامه داد: در رابطه با 18 میلیارد دلار هم مردم نگاهشان این است که شما کالا وارد کردید اما چرا این کالاها که با ارز 4200 تومانی وارد شد در اختیار مردم قرار نگرفت و چرا همه آن چیزی که وارد شد تبدیل به سه برابر شد!</p>
      <p>مدرسی تصریح کرد: این که گفته می‌شود 18 میلیارد دلار تباه شد نمی‌گویند که کالا وارد نشد، البته بخشی‌اش به گفته خود روحانی واقعا مشکل دارد که این خودش نقض سخنان او است که گفت یک ریال هم در دولت ما گم نشد  و نمی‌شود بعد اعلام می‌کند بیش از یک میلیارد دلار اختلاف حساب وجود دارد- مطالبه مردم این است که چرا کالایی که با ارز 4200 تومانی وارد شد به دست مردم نرسید و چرا بعد از کاهش ارزش پول ملی همه چیز ما و حتی آن چیزی که با ارز 4200 تومانی هم وارد شد سه برابر شد و چرا در اختیار یک عده خاص قرار گرفت و چرا زودتر حسابرسی نشد.</p>
      <p>وی با بیان اینکه امیدواریم خداوند به همه مسئولین توفیق بدهد تا بتوانند با وحدت کلمه و تأسی به رهبر انقلاب و اتحاد و یک‌دلی به مشکلات مردم رسیدگی کنند، تأکید کرد: ما که این همه دشمن داریم نباید از زبان خودمان سخنی گفته شود که بوی عداوت و دشمنی با یکدیگر از آن شنیده شود؛ رئیس‌جمهور سخنانش را با شعار وحدت شروع کرد اما در ادامه کمتر سخنی متناسب با وحدت از ایشان شنیده شد، در حالی که حق این بود که با دستگاه قضایی که خوشبختانه در عرصه‌های مختلف موفق بوده و همچنان موفقیت‌هایش امیدوارانه ادامه دارد متناسب با وحدت برخورد می‌شد.</p>
      <p>انتهای پیام/</p>
      <p> </p>
    </article>
  </body>
</html>