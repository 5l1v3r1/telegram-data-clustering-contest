<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/victorie-categorica-pentru-handbalistii-de-la-csm-oradea-in-duelul-cu-cnopj-timisoara-152703.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T18:15:00+00:00"/>
    <meta property="og:title" content="Victorie categorică pentru handbaliştii de la CSM Oradea în duelul cu CNOPJ Timişoara"/>
    <meta property="og:description" content="Cu toate că nu a utilizat cea mai bună formulă, formaţia de handbal masculin CSM Oradea s-a impus la o diferenţă de 18 goluri, duminică, în cadrul etapei a 9-a a Divizei A, în faţa echipei CNOPJ Timişoara. Rezultatul final a fost de 44-26, după ce şi la pauză elevii antenorului George Tăutu conduceau destul de concludent, cu 22-10."/>
  </head>
  <body>
    <article>
      <h1>Victorie categorică pentru handbaliştii de la CSM Oradea în duelul cu CNOPJ Timişoara</h1>
      <address><time datetime="2019-11-10T18:15:00+00:00">10 Nov 2019, 18:15</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/handbal-generic-oradea-101119.JPG"/>
      </figure>
      <p>Handbaliştii de la CSM Oradea au obţinut o victorie fără probleme, duminică, în cadrul etapei a 9-a din campionatul Diviziei A. Elevii antrenorului George Tăutu au primit replica bănăţenilor de la CNOPJ Timişoara, pe care i-au depăşit la o diferenţă de 18 goluri, cu scorul de 44-26, după ce şi la pauză conduceau concludent, cu 22-10.</p>
      <p>Aşa cum arată şi scorul, diferenţa de valoare dintre cele două combatante a fost foarte clară, cu toate că antrenorul orădean a utilizat mai mult jucătorii care evoluează, de regulă, mai puţin.</p>
      <p>După ce s-a mers cap la cap până în minutul 8, orădenii au început să se desprindă şi chiar să-şi mărească vizibil avansul pe tabela e marcaj, fapt care a făcut ca la jumătatea disputei să aibă 12 goluri avans.</p>
      <p>În jumătatea a doua, lucrurile au stat cam la fel, cu orădenii domiând tot mai clar. "Roş-albaştrii" au ajuns să conducă şi cu 21 de goluri, scor 42-21, în minutul 56, însă până la final s-au impus la o diferenţă de 18 goluri, cu 44-26.</p>
      <p>"A fost un meci în care, în mod special, am avut o temă tactică, iar băieţii chiar au răspuns la tot ce le-am cerut. Pentru asta ţin să-i felicit, pentru că au fost anumite lucruri tactice pe care le-am exersat la antrenament şi am vrut să le punem în practică, având un joc mai accesibil", a declarat, după partidă, antrenorul George Tăutu.</p>
      <p>Cele mai multe goluri în jocul cu tânăra echipă timişoreană le-a reuşit de la CSM Oradea, Paul Oarga - 10, urmat de Alexandru Potera, cu 8, Szasz Csongor, cu 6, şi Adrian Mihăilescu, autor a 5 goluri.</p>
      <p>De la CNOPJ Timişoara, principalul marcator a fost Antonio Bordeanu, cu 7 goluri.</p>
      <p>În celelate două partide din cadrul etapei a 9-a a campionatului Diviziei A, Seria D, tot duminică, Universitatea Craiova a dispus de Unirea Sânnicolau Mare, cu scorul de 32-28, iar la Arad, HC Beldiman din localitate a învins formaţia CSU Politehnica Timişoara, cu scorul de 26-22.</p>
      <p>CSU "Constantin Brâncuşi" Tg. Jiu a avut rundă liberă în acest weekend.</p>
      <p>În clasament, CSM Oradea ocupă primul loc, cu 22 de puncte, urmată fiind de Universitatea Craiova, cu 19 puncte, şi Unirea Sânnicolau Mare, cu 15 puncte.</p>
      <p>În cadrul etapei viitoare, duminică, 17 noiembrie, handbaliştii de la CSM Oradea vor evolua la Sânnicolau Mare, cu formaţia locală, Unirea.</p>
    </article>
  </body>
</html>