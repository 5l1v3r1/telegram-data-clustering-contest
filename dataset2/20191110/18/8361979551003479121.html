<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/mazur-pro-sviy-aresht-interpol-zdavsya-pid-natiskom-rosiji-novini-ukrajini-50052698.html"/>
    <meta property="og:site_name" content="НВ"/>
    <meta property="article:published_time" content="2019-11-10T18:33:00+00:00"/>
    <meta property="og:title" content="Мазур про свій арешт: Інтерпол здався під натиском Росії"/>
    <meta property="og:description" content="Затриманий у Польщі та звільнений на поруки ветеран Ігор Мазур вважає, що Інтерпол «здався» під натиском РФ, включивши фігурантів порушеної в РФ кримінальної справи до своєї бази."/>
  </head>
  <body>
    <article>
      <h1>Мазур про свій арешт: Інтерпол здався під натиском Росії</h1>
      <h2>Затриманий у Польщі та звільнений на поруки ветеран Ігор Мазур вважає, що Інтерпол «здався» під натиском РФ, включивши фігурантів порушеної в РФ кримінальної справи до своєї бази.</h2>
      <address>
        <time datetime="2019-11-10T18:33:00+00:00">10 Nov 2019, 18:33</time>
      </address>
      <p>Про це повідомляє <a href="https://www.ukrinform.ua/rubric-society/2815398-u-lublini-vidbuvaetsa-preskonferencia-mazura-i-genkonsula-ukraini.html">Укрінформ</a>.</p>
      <p>«Я не думаю, що хтось мене здав. Скоріш за все, останні кілька місяців Росія почала активно працювати на міжнародному рівні, і, на жаль, як Данія здалася і дозволила будувати Північний потік-2, так само десь Інтерпол здався і вирішив включити нас у цей „чорний список“. Так само вони погодилися з тим, що російський суд, який може мене судити чи когось з хлопців, може справедливо судити».</p>
      <p>«Інтерпол, який раніше не ставив у чорний список тих, хто на Кавказі висвітлював ті злочини, які робила російська армія в 90-х роках, у Грузії й Чечні, зараз включив нас у розшук. Я не виключаю, що, крім мене, й інші можуть бути у списку».</p>
      <p>Мазур зазначив, що українські прикордонники не попереджали його про присутність у базі Інтерполу. Він також розповів, що був у Польщі минулого і позаминулого року.</p>
      <p>Один з лідерів УНА-УНСО також заявляє, що не брав участі в бойових діях у Чечні, в чому його звинувачує РФ.</p>
      <p>«Я не брав участі в бойових діях. Я був на території Чечні в той час, ми приїхали як журналісти, був пресцентр „Вільний Кавказ“», — пояснив він.</p>
      <p>«Воно трошки смішно, якби не було так грішно. У тій справі, що й я, проходить Арсеній Яценюк, брати Тягнибоки, Дмитро Ярош і ще десь п’ятеро хлопців. По ній же проходили і Микола Карпюк, і Станіслав Клих, які ніколи не були в Чечні, але це не було важливо для російського „правосуддя“».</p>
      <p>«У цій справі деякий час проходив пан Юрій Шухевич, який сліпий. Але оскільки він належить до керівництва УНА-УНСО, то він також проходить у цій справі. Ярослава Лагнюка, нашого голову виконкому, якому на той час було 3,5 роки, теж включили по цій справі, що він так само закатував 10 росіян, брав участь у бойових діях. Вони навіть не подивилися, що він 1991 року народження», — розповів один з лідерів УНА-УНСО.</p>
      <p>9 листопада <a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">Ігоря Мазура (позивний Тополя) затримали</a> при перетині польського кордону на КПП Дорогуськ-Ягодин за запитом Росії до Інтерполу.</p>
      <p>РФ <a href="https://nv.ua/ukr/world/geopolitics/igor-mazur-zatrimaniy-v-polshchi-komentar-arsena-avakova-novini-ukrajini-50052593.html">звинувачує Мазура в участі у 1994—2000 роках у складі озброєного формування</a> в бойових зіткненнях з федеральними силами на території Чечні. Унаслідок цього нібито загинули і важко травмовані кілька російських військовослужбовців.</p>
      <p>Ігор Мазур — активіст і учасник Революції Гідності, в 2014-му році був керівником Правого сектору в Київській області та начальником штабу 24-ї сотні Самооборони Майдану.</p>
      <p>Ігор Мазур є головним спеціалістом Офісу уповноваженої ВРУ з прав людини, помічником народного депутата України та має державні нагороди, отримані за участь у захисті незалежності та суверенітету України.</p>
    </article>
  </body>
</html>