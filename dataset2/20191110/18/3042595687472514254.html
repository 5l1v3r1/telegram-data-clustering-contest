<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/liverpool-tok-stort-steg-mot-ligagull/71803213"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T18:23:55+00:00"/>
    <meta property="og:title" content="Liverpool tok stort steg mot ligagull"/>
    <meta property="og:description" content="Liverpool kom seirende ut i en ellevill toppkamp mot Manchester City."/>
  </head>
  <body>
    <article>
      <h1>Liverpool tok stort steg mot ligagull</h1>
      <h2>Liverpool kom seirende ut i en ellevill toppkamp mot Manchester City.</h2>
      <address><time datetime="2019-11-10T18:23:55+00:00">10 Nov 2019, 18:23</time> by <a rel="author">Mathias Hagen</a></address>
      <ul>
        <li>
          <b>Liverpool - Manchester City 3-1 (2-0)</b>
        </li>
      </ul>
      <p>Liverpool tok et stort steg mot sitt første seriegull på 30 år da de kontret Manchester City i senk.</p>
      <p>Fabinho åpnet ballet med en drømmescoring da han banket til godt utenfor sekstenmeteren. Claudio Bravo var sjanseløs og klarte ikke å redde raketten fra Fabinho.</p>
      <p>City spilte langt ifra sin verste kamp, men Liverpool var gode og effektive og vant 3-1 til slutt ved hjelp av scoringer fra Mohamed Salah og Sadio Mané.</p>
      <p>Nå ligger Liverpool på førsteplass i Premier League - ni poeng foran City og åtte poeng foran Leicester på andreplass.</p>
      <p>- Det er en stor seier mot vår nærmeste rival. Å spille en slik kamp med dette resultatet er stort for oss, sa Andy Robertson i et intervju vist på TV 2.</p>
      <p>Jürgen Klopp var også en fornøyd mann etter kampen.</p>
      <p>
        <b>- Intensiteten var utrolig. Den var veldig vill. City var veldig gode, og vi måtte forsvare med alt vi hadde og vi scoret noen utrolige mål, sier Klopp etter kampen.</b>
      </p>
      <p>Reporteren til Sky Sports poengterte at Klopp så noe mer behersket ut enn vanlig da Liverpool scoret. Han benyttet situasjonen med et lite stikk mot VAR.</p>
      <p>
        <b>- Problemet er VAR. Jeg bare ventet, og det er ikke det samme lenger. Men jeg har ingen problemer med å feire etter kampen, sier tyskeren.</b>
      </p>
      <p>Etter kampen så Pep Guardiola ikke ut til å være fornøyd med dommerne da han takket dem for kampen. «Thank you so much» så det ut til at han sa til dommerne da han tok dem i hånda.</p>
      <p>- Det som skjedde i dag viste hvorfor vi er regjerende mestere. Jeg er så stolt av laget mitt, vi spilte så utrolig bra, sier Guardiola etter kampen.</p>
      <p>Da Sky Sports-reporteren spurte om dommernes prestasjoner, virket han ikke interessert i å svare på spørsmålet.</p>
      <p>
        <b>- Spør Mike Riley. Jeg vil snakke om våre prestasjoner, for de var så gode, sier Guardiola.</b>
      </p>
      <p>Ifølge Opta har Pep Guardiola aldri hatt en svakere start på en sesong på toppnivå. De lyseblå står med 25 poeng på sine første tolv kamper.</p>
      <figure>
        <iframe data-src="https://twitter.com/OptaJoe/status/1193599694280232961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Pangstart</h3>
      <p>Kampen startet med enorm intensitet, der City så ut til å ta grepet om kampen tidlig. Fem minutter ut i kampen var de lyseblå farlig frampå i feltet, og spillerne ropte på straffe.</p>
      <p>
        <b>I stedet kontret Liverpool, der ballen til slutt endte opp hos Fabinho. Brasilianeren banket til fra distanse og satte inn 1-0 for Liverpool.</b>
      </p>
      <p>City fortsatte likevel presset, og John Stones var nære ved å sette inn 1-1 etter en dødball. Engelskmannen fikk et flott innlegg fra kanten av sekstenmeteren, men han klarte ikke å få en fot på ballen.</p>
      <p>Nok en gang straffet Liverpool Guardiolas menn etter en stor sjanse. Det var Robertson som slo et strålende innlegg mot Salah på bakerste. Egypteren headet ballen flott inn bak keeper Claudio Bravo.</p>
      <p>Til tider ble Liverpool spilt lave, men de virket giftige på kontringene, og lagene gikk til pause med 2-0 på tavla.</p>
      <h3>Mané punkterte</h3>
      <p>City åpnet andre omgang på samme vis som første, der de prøvde å sette press på Liverpool.</p>
      <p>
        <b>Men nok en gang ble Guardiolas menn straffet da Henderson slo et strålende innlegg mot Mané på bakerste stolpe. Senegaleseren stupheadet ballen vakkert bak Bravo.</b>
      </p>
      <p>City fortsatte å jage scoring, og etter en drøy time spilt ropte Sterling og City-spillerne på straffe. Det var førstnevnte som ble felt innenfor sekstenmeteren.</p>
      <p>Dommerne mente at det ikke ble brukt ulovlige midler ved den anledningen, og dermed ingen straffe.</p>
      <p>City skulle til slutt få lønn for strevet sitt. Bernardo Silva reduserte med et snaut kvarter igjen, og dermed fikk de lyseblå et lite håp og det sto 3-1.</p>
    </article>
  </body>
</html>