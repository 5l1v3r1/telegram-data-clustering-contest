<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/eikrem-lekte-molde-til-seriegull/71803126"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T18:48:00+00:00"/>
    <meta property="og:title" content="Eikrem lekte Molde til seriegull"/>
    <meta property="og:description" content="Magnus Wolff Eikrem storspilte etter en måned på sidelinja og var kampens store spiller da Molde sikret seriegullet."/>
  </head>
  <body>
    <article>
      <h1>Eikrem lekte Molde til seriegull</h1>
      <h2>Magnus Wolff Eikrem storspilte etter en måned på sidelinja og var kampens store spiller da Molde sikret seriegullet.</h2>
      <address><time datetime="2019-11-10T18:48:00+00:00">10 Nov 2019, 18:48</time> by <a rel="author">Fredrik Stuve</a></address>
      <ul>
        <li>
          <b>Molde - Strømsgodset 4-0 (2-0)</b>
        </li>
      </ul>
      <p>MOLDE (Dagbladet): Molde kunne juble for seriegull med to kamper igjen å spille etter å ha knust Strømsgodset hjemme på Aker Stadion.</p>
      <p>Et forventningsfullt Molde-publikum hadde møtt opp med gulluer og gullskjerf til anledningen og de ti siste ti minuttene av kampen kunne de juble for klubbens fjerde seriemesterskap siden 2011.</p>
      <p>Da hadde Molde forlengst sikret gullet etter scoringer av Ohi, Eikrem og Leke James.</p>
      <p>- Det føles riktig og godt at vi drar det i land. Jeg synes vi har vært best, jeg synes vi har fått satt sammen en helhet i klubben her, som gjør at det er grobunn for at vi skal vinne. Det er ei gruppe som står sammen, som gjør at jeg ser at dette er fortjent, sier Molde-trener Erling Moe til Dagbladet etter gullet var sikret.</p>
      <h3>Hyller Moe</h3>
      <p>Etter to seriegull under Ole Gunnar Solskjær og ett under Tor Ole Skullerud i 2014, har moldensere måtte vente. De to siste sesongene har endt med seriesølv, men i Erling Moes første sesong ble det ny ligatittel for romsdalingene.</p>
      <p>Den tidligere assistenttreneren tok over da Ole Gunnar Solskjær fikk drømmejobben i Manchester og Moe får voldsom ros for måten han har tatt laget videre under sin ledelse.</p>
      <p>- Helt fantastisk. Han har tatt den jobben på strak arm. Jeg tror ikke mange hadde troa på det, men han har kommet inn og fått sine egne tanker inn i gruppa og er en fantastisk fin fyr også. Vi har lyst til å krige for ham, sier Ohi Omoijuanfo.</p>
      <p>Ruben Gabrielsen påpeker at mye av grunnlaget var lagt fra tidligere, men hyller særlig en egenskap hos Molde-treneren.</p>
      <p>- De før har også gjort en bra jobb, men Erling er så flink med mennesker. Han vet hvem som trenger hva og er en utrolig god menneskekjenner og utrolig flink til å snakke. Han har gjort en veldig bra ting for denne gruppa, det er å gi oss mer ansvar, men samtidig frihet og det fungerer, sier Molde-kapteinen.</p>
      <h3>Eikrem herjet</h3>
      <p>Kveldens store spiller var Magnus Wolff Eikrem, som igjen viste at han har et annet nivå enn Eliteserien inne når han er skadefri og i form.</p>
      <p>Eikrem spilte sin første seriekamp på over en måned og viste glimt av formen som gjorde han til Eliteseriens store spiller i vårsesongen. Etter en time ble han tatt av til stående applaus fra Molde-publikummet.</p>
      <p>- Jeg har vært ute en stund, men jeg så at det begynte å nærme seg og jeg hadde sett meg ut lenge at jeg skulle være klar til denne kampen og prøve å være avgjørende og det ble jeg. Det er en fantastisk følelse og det har vært en god sesong, sier Eikrem til Dagbladet.</p>
      <p>
        <b>I sin frie rolle bak Leke James fikk Molde-stjerna masser av rom av en Strømsgodset-midtbane som sleit med å plukke ham opp. Eikrem sto bak det aller meste for vertene og satte inn sitt tiende seriemål og syvende målgivende for året.</b>
      </p>
      <p>- Jeg skal ikke ljuge, det første var best med Molde, men det er fortsatt en helt fantastisk følelse. Det her har vi slitt for hver eneste jævla dag for å bli mestere. Nå er vi det.</p>
      <h3>Ohi og Eikrem tilbake</h3>
      <p>Sammen med Ohi Omoijuanfo var Eikrem var Moldes to store spillere i vårsesongen, men målene har i hovedsak kommet fra andre steder i høst.</p>
      <figure>
        <img src="https://dbstatic.no/71803417.jpg?imageId=71803417&amp;x=0&amp;y=0&amp;cropw=100&amp;croph=72.388059701493&amp;width=324&amp;height=195"/>
        <figcaption><b>HERJET:</b> Moldes Magnus Wolff Eikrem feirer 2-0-scoringen mot Strømsgodset på Aker Stadion. Foto: Svein Ove Ekornesvåg / NTB scanpix Vis mer</figcaption>
      </figure>
      <p>
        <b>Mot Strømsgodset var de to Molde-profilene tilbake i startelleveren for vertene og da Molde sikret grepet om tittelen var det nettopp de to som sto bak.</b>
      </p>
      <p>På åpningsmålet spilte Eikrem vegg med Aursnes inn i feltet og fant Omoijuanfo med ett touch. Angriperen vendte om og plasserte ballen i lengste krok.</p>
      <p>Moldes midtbaneess kom seg til flere skuddmuligheter i tillegg til sin målgivende pasning. 29-åringen stilte inn siktet da først skjøt over, før han bøyde ballen i stolpen fra 18 meter etter å ha dratt seg forbi en Godset-forsvarer.</p>
      <p>Det var bare et spørsmål om tid før ballen fant nettmaskene fra Eikrems høyrefot. Etter en drøy halvtime ble ballen lagt til rette fra Eirik Hestad og Eikrem takket og bukket og bøyde ballen bort i lengste hjørnet.</p>
      <h3>Full kontroll</h3>
      <p>Bortelaget startet andre omgang best.</p>
      <p>Moses Mawa var centimetre fra å sette inn reduseringen etter noen få minutter, men Kristoffer Haraldseid fikk akkurat tåa på ballen og sklidd den vekk foran Godset-kanten.</p>
      <p>Det var Strømsgodset som styrte banespillet og presset Molde bakover i den andre omgangen, men gjestene fra Drammen klarte ikke å finne de rette kombinasjonen til å skape særlig</p>
      <p>Molde fikk kontringsrom, men uten Eikrem på banen hadde de ikke lengre den boksåpneren som gjorde de gode valgene i overgangsfasen.</p>
      <p>
        <b>Det var heller på en dødball at den endelige spikeren i kista satt. Etzaz Hussain traff stolpen etter et cornertrekk og Moldes andre storscorer Leke James var framme på returen og scoret hjemmelagets tredje.</b>
      </p>
      <p>Fem minutter seinere var James igjen på rett plass og headet i mål et innlegg fra Kristoffer Haugen. Dermed tok jamaicaneren igjen Ohi med 15 seriemål i årets sesong.</p>
      <p>Med tapet falt Strømsgodset under nedrykksstreken med to kamper igjen å spille. Drammenserne møter Brann hjemme og Kristiansund borte i de oppgjørene. Det ligger an til et nervedrama helt til siste spark på ballen i bunnstriden.</p>
    </article>
  </body>
</html>