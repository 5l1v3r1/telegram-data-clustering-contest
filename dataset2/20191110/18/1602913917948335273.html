<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/butoaie-in-loc-de-urne-intr-o-comuna-din-valcea-primar-sunt-sigure-si-usor-de-manipulat-18564221"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T18:13:50+00:00"/>
    <meta property="og:title" content="Butoaie în loc de urne într-o comună din Vâlcea. Primar: Sunt sigure şi uşor de manipulat"/>
    <meta property="og:description" content="Două dintre cele cinci secţii de vot din comuna Şuşani, judeţul Vâlcea, au butoaie de plastic în loc de urne. Primarul susţine că el aşa le-a preluat şi nu i se pare că este ceva ieşit din comun. Potrivit acestuia, butoaiele sunt foarte sigure şi sunt uşor de manipulat."/>
  </head>
  <body>
    <article>
      <h1>Butoaie în loc de urne într-o comună din Vâlcea. Primar: Sunt sigure şi uşor de manipulat</h1>
      <address><time datetime="2019-11-10T18:13:50+00:00">10 Nov 2019, 18:13</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>Două dintre cele cinci secţii de vot din comuna Şuşani, judeţul Vâlcea, au butoaie de plastic în loc de urne. Primarul susţine că el aşa le-a preluat şi nu i se pare că este ceva ieşit din comun. Potrivit acestuia, butoaiele sunt foarte sigure şi sunt uşor de manipulat.</p>
      <p>În comuna Şuşani din judeţul Vâlcea cetăţenii introduc buletinele de vot în butoaie de plastic. O fotografie cu un astfel de butoi a fost distribuită pe reţelele de socializare cu descrierea „România pitorească. Judeţul Vâlcea, comuna Şuşani, sat Râmeşti”. Primarului din comună nu i se pare ceva ieşit din comun.</p>
      <p>„Aşa le-am preluat. Nu am crezut că e ceva ieşit din comun, sunt butoaie sigilate, toţi membrii partidelor sunt de faţă când se sigilează, când se desigilează. Sunt de unică de folosinţă pentru aşa ceva, le avem de mai mult timp. Eu aşa le-am preluat, nu am ştiu că e ceva ... nu mi-a dat prin gând că nu e ceva pus la punct. Sunt nişte butoiaşe din plastic, cu capac, care se sigilează (...) Se pot sigilia şi desigila foarte uşor, nu sunt greu de manipulat, sunt foarte uşoare", a declarat, pentru MEDIAFAX, Gheorghe Constantinescu, primarul comunei Şuşani.</p>
      <p>În comună sunt mai multe astfel de urne de vot.</p>
      <p>„Avem cinci secţii de votare pe raza comunei. În două secţii sunt butoaie de plastic, cu capac, cu cerc, sunt lucruri foarte sigure, nu sunt nesigure. Una dintre secţii chiar am apucat să o modernizez. Are urne stas, cabine stas", a mai spus Gheorghe Constantinescu.</p>
    </article>
  </body>
</html>