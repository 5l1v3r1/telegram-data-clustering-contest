<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231564/"/>
    <meta property="og:site_name" content="Українська правда"/>
    <meta property="article:published_time" content="2019-11-10T18:53:48+00:00"/>
    <meta property="og:title" content="Міністр оборони: Терористи намагаються зірвати процес розведення"/>
    <meta property="og:description" content="Міністр оборони Андрій Загороднюк заявляє, що терористи намагаються зірвати процес розведення сил і засобів у районі Петрівського, але він іде за планом."/>
  </head>
  <body>
    <article>
      <h1>Міністр оборони: Терористи намагаються зірвати процес розведення</h1>
      <address>
        <time datetime="2019-11-10T18:53:48+00:00">10 Nov 2019, 18:53</time>
      </address>
      <p>Міністр оборони Андрій Загороднюк заявляє, що терористи намагаються зірвати процес розведення сил і засобів у районі Петрівського, але він іде за планом.</p>
      <p><b>Джерело</b>: Загороднюк в ефірі "ТСН Тиждень" на каналі "1+1"</p>
      <p><b>Пряма мова</b>: "З нашого боку все розвивається керовано. Звичайно, терористи намагаються зірвати процес. Але ми все робимо по нашому плану. У нас є 7 днів тиші, ми робимо розведення за планом, воно йде за контрольованим сценарієм".</p>
      <p><b>Деталі</b>: Перед цим ведуча повідомила, що у неділю поряд з ділянкою розведення №3 неподалік Богданівки бойовики випустили дві протитанкові ракети у вантажівку з українськими військовими, внаслідок чого <a href="https://www.pravda.com.ua/news/2019/11/10/7231559/">4 бійців дістали поранень</a>. Це сталося поза зоною розведення, але зовсім поруч із нею, в місці, де немає спостерігачів ОБСЄ.</p>
      <p>Відповідаючи на питання, що робитимуть українські військові, якщо процес розведення піде "не за планом", Загороднюк сказав: "Тоді ми можемо протягом дуже короткого часу повернутися на наші позиції. І в нас такі сценарії пропрацьовані, ми знаємо, що робити в цьому випадку".</p>
      <p>Він також запевнив, що зараз Міноборони не бачить загрози нападу РФ з Півдня.</p>
      <p><b>Пряма мова</b>: "Мілітаризація Криму відбувається, це факт, він іде постійно. Звичайно, ми його відслідковуємо, наша розвідка працює… Але ми не бачимо того сценарію, що якось воно критично піднялося і якась ситуація нас чекає найближчим часом".</p>
      <p><b>Деталі</b>: На питання, чи зможе України захистити себе власними силами в разі нападу РФ, міністр відповів: "Так. Ми дивимося нарізні сценарії розвитку подій, і у нас є відпрацьовані відповіді на такий сценарій так само".</p>
      <p>Він також запевнив, що жоден сценарій не включає можливості капітуляції українських військових.</p>
      <p><b>Що було раніше</b>: У суботу на лінії розмежування біля н.п. Богданівка та Петрівське (Донецька обл.) <a href="https://www.pravda.com.ua/news/2019/11/9/7231467/">почалося </a>розведення сил та засобів.</p>
      <p>Пресцентр ООС <a href="https://www.pravda.com.ua/news/2019/11/10/7231559/">повідомив</a>, що у неділю мінно-вибухові травми внаслідок обстрілів отримали чотири військовослужбовці Об'єднаних сил, однак не вказав, де і як це сталося. </p>
      <footer>Катерина Тищенко, УП</footer>
      <related>
        <a href="https://www.pravda.com.ua/news/2019/11/8/7231435/"/>
        <a href="https://www.pravda.com.ua/news/2019/11/7/7231259/"/>
        <a href="https://www.pravda.com.ua/news/2019/11/5/7231076/"/>
      </related>
    </article>
  </body>
</html>