<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620854/%D8%B9%D8%B6%D9%88-%D8%AE%D8%A8%D8%B1%DA%AF%D8%A7%D9%86-%D8%B1%D9%87%D8%A8%D8%B1%DB%8C-%D9%85%D9%86%D8%A7%D8%A8%D8%B9-%D9%88-%D9%85%D9%86%D8%A7%D9%81%D8%B9-%D8%B9%D8%B1%D8%A7%D9%82-%D8%B1%D8%A7-%D8%A2%D9%85%D8%B1%DB%8C%DA%A9%D8%A7-%D9%85%DB%8C%E2%80%8C%D8%A8%D8%B1%D8%AF-%D9%88%D9%84%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D9%85%D8%B1%D8%AF%D9%85-%D8%B9%D8%B1%D8%A7%D9%82-%D8%AE%D8%AF%D9%85%D8%AA-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:53:00+00:00"/>
    <meta property="og:title" content="عضو خبرگان رهبری: منابع و منافع عراق را آمریکا می‌برد ولی ایران به مردم عراق خدمت می‌کند"/>
    <meta property="og:description" content="عضو مجلس خبرگان رهبری بابیان اینکه منابع و منافع عراق را آمریکا می‌برد و جمهوری اسلامی به مردم عراق خدمت می‌کند،گفت: ترامپ رسماً اعلام کرد که نفت سوریه در خدمت ما است،در عراق همین‌گونه است و پایگاه‌های آمریکایی ثروت مردم عراق را غارت می‌کند."/>
  </head>
  <body>
    <article>
      <h1>عضو خبرگان رهبری: منابع و منافع عراق را آمریکا می‌برد ولی ایران به مردم عراق خدمت می‌کند</h1>
      <address>
        <time datetime="2019-11-10T18:53:00+00:00">10 Nov 2019, 18:53</time>
      </address>
      <p>
        <i>عضو مجلس خبرگان رهبری بابیان اینکه منابع و منافع عراق را آمریکا می‌برد و جمهوری اسلامی به مردم عراق خدمت می‌کند،گفت: ترامپ رسماً اعلام کرد که نفت سوریه در خدمت ما است،در عراق همین‌گونه است و پایگاه‌های آمریکایی ثروت مردم عراق را غارت می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>آیت‌الله سید‌علی میرحسینی اشکوری در جلسه درس فقه اظهار داشت: موضوعاتی که در عراق وجود دارد سبب دغدغه و نگرانی شده است.</p>
      <p>وی با اشاره به آیه‌ای از قرآن کریم افزود:خداوند به درون انسان‌ها آگاه است و می‌داند واقعاً قصد پیروی از خدا و رسول اکرم و معصومین راداریم یا خیر،فتنه و فساد و آشوبی که برخی افراد نادان و جاهل به پا می‌کنند تنها به آن‌ها آسیب وارد نمی‌کند و دامن‌گیر می‌شود.</p>
      <figure>
        <img src="https://aftabnews.ir/files/fa/news/1398/8/19/357622_288.jpg"/>
      </figure>
      <p>عضو مجلس خبرگان رهبری تصریح کرد: برای امنیت آرامش جامعه، خداوند در قرآن متذکر می‌شود که به یاد بیاورید زمانی که عده شما کم بود و مورد ستم قرار می‌گرفتید و دلهره و دل‌نگران بودید که از ناحیه دیگران به شما آسیب برسد و خداوند شمارا نصرت و یاری کرد و از رزق طیب‌وطاهرش برای شما ارزانی بخشید.</p>
      <p>آیت‌الله اشکوری بیان کرد: مشکلاتی که در عراق ایجادشده و مفاسد اقتصادی و گرفتاری‌هایی که وجود دارد در یک سال اخیر ایجاد نشده بلکه مشکلاتی است که از سال‌های گذشته وجود داشته که برخی از این مشکلات میراث حزب بعث است و همچنین نتیجه اشغالگری آمریکا است.</p>
      <p>وی تصریح کرد: وضعیت نابه‌سامان عراق و گرفتاری‌هایی که در این کشور وجود دارد منشاء دارد، از روزی که آمریکا به بهانه مقابله با حزب بعث به عراق حمله کرد همه زیرساخت هارا نابود کرد و تنها جایی که به آن حمله نکرد وزارت نفت عراق بود که علت آن تسلط بر ثروت عراق بود.</p>
      <p>عضو مجلس خبرگان رهبری عنوان کرد: باید این موضوع برای مردم کشور عراق مشخص شود که اموال و ثروت این کشور دست چه کسی است، افراد مختلفی در میان مسئولان عراق وجود دارد که برخی خدوم و برخی بی‌عرضه هستند و کوتاهی و مفاسد وجود دارد، آن کسی که در حال ضربه اصلی به ملت عراق است و ثروت این کشور را به غارت می‌برد آمریکاست.</p>
      <p>آیت‌الله اشکوری بیان کرد: ترامپ رسما اعلام کرد که نفت سوریه در خدمت ما است و به موضوع دیگر توجهی نداریم، در عراق همین گونه است و پایگاه های آمریکایی ثروت مردم مظلوم عراق را غارت می کند و بانک مرکزی عراق دست آمریکا است.</p>
      <p>وی تصریح کرد: مقام معظم رهبری و مردم ایران غیر از دلسوزی و حمایت نسبت به مردم عراق هیچ هدف دیگری نداشتند، منابع و منافع عراق را آمریکا می برد و جمهوری اسلامی به مردم عراق خدمت می کند ولی این موضوع ناسپاسی است که توسط برخی در عراق به تحریک دشمن انجام می‌شود و حوزه علمیه و مردم نجف نباید نسبت به این موضوع سکوت کنند.</p>
      <p>عضو مجلس خبرگان رهبری عنوان کرد: برخی از علما در ناصریه عراق توسط برخی افراد ناسپاس عراقی مورد اهانت قرار گرفتند، علما و مراجع و حوزه علمیه عراق در برابر خیانت و سفاهت برخی افراد در عراق سکوت نکرده و مردم را بیدار کنند و مردم را نسبت به عده ای جاهل و نادان که به خیابان ها آمدند و به نفع آمریکا و مصالح آن شعار می دهند بیدار کنند.</p>
      <p>آیت‌الله اشکوری خاطرنشان کرد: عده زیادی از مردم عراق در این فتنه کشته و شهید شدند و باید در این زمینه انتقام اصلی را از آمریکا بگیرند و برای هر کشته خود هزار کشته از آمریکا بستانند، حوزه های علمیه و فرهیختگان ایران اسلامی باید یک روز را به عنوان روز همبستگی با ملت مظلوم عراق اعلام کنند.</p>
    </article>
  </body>
</html>