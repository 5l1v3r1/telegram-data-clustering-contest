<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620849/%D8%AC%D8%A7%D9%86-%D8%A8%D9%88%D9%84%D8%AA%D9%88%D9%86-%DA%A9%D8%AA%D8%A7%D8%A8-%D8%AA%D8%A7%D8%B2%D9%87-%D8%A7%DB%8C-%D9%85%D9%86%D8%AA%D8%B4%D8%B1-%D9%85%DB%8C-%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T18:20:00+00:00"/>
    <meta property="og:title" content="جان بولتون کتاب تازه ای منتشر می کند"/>
    <meta property="og:description" content="جان بولتون مشاور پیشین امنیت ملی رئیس جمهوری آمریکا که در ماه سپتامبر به علت اختلافات متعدد با وی در باره سیاست خارجی، کنارگذاشته شد، برای انتشار کتابی تازه، قراردادی 2 میلیون دلاری، امضا کرده اما عنوان این کتاب و موضوع آن هنوز اعلام نشده است."/>
  </head>
  <body>
    <article>
      <h1>جان بولتون کتاب تازه ای منتشر می کند</h1>
      <address>
        <time datetime="2019-11-10T18:20:00+00:00">10 Nov 2019, 18:20</time>
      </address>
      <p>
        <i>جان بولتون مشاور پیشین امنیت ملی رئیس جمهوری آمریکا که در ماه سپتامبر به علت اختلافات متعدد با وی در باره سیاست خارجی، کنارگذاشته شد، برای انتشار کتابی تازه، قراردادی 2 میلیون دلاری، امضا کرده اما عنوان این کتاب و موضوع آن هنوز اعلام نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری اسوشیتدپرس روز یکشنبه به نقل از منابع آگاه انتشارات «سیمون اند شوستر» از مذاکرات در باره انتشار این کتاب افزود که این قرارداد با ارزش حدود 2 میلیون دلار در چند هفته گذشته بسته شده، اما آنها از عنوان یا تاریخ انتشار این کتاب ابراز ناآگاهی کرده اند و سیمون اند شوستر نیز از اظهار نظر در این باره خودداری کرد.</p>
      <p>برخی گمانه زنی ها حاکی است بولتون قصد دارد در کتاب جدیدش، درباره دوران خدمت خود در دولت ترامپ افشاگری کند.</p>
      <figure>
        <img src="https://aftabnews.ir/files/fa/news/1398/8/19/357616_291.jpg"/>
      </figure>
      <p>به گفته این منابع؛ نماینده بولتون در این توافق، آژانس ادبی جاولین بوده که جیمز کومی رئیس پیشین پلیس فدرال آمریکا (اف بی آی) و یک مقام ناشناس دولت ترامپ، نیز مشتری آن هستند و کتاب وی به نام "هشدار" قرار است در 19 نوامبر (28 آبان ماه) منتشر شود. جاولین نیز هنوز به درخواست اسوشیتدپرس برای اظهارنظر در این باره پاسخ نداده است.</p>
      <p>موسسه انتشاراتی محافظه کار "ثرشولد ادیشنز" وابسته به سیمون اند شوستر در سال 2007 آخرین کتاب بولتون به نام "تسلیم یک گزینه نیست: دفاع از ایالات متحده در سازمان ملل متحد و جهان" را منتشر کرده است.</p>
      <p>نام بولتون در روزهای اخیر بر سر احضار وی در جریان تحقیقات مجلس نمایندگان آمریکا در باره استیضاح ترامپ بر سرزبان ها افتاده است. این تلاش های کنگره بر فشار ترامپ بر اوکراین برای تحقیق در باره جو بایدن معاون پیشین رئیس جمهوری آمریکا متمرکز است که یکی از رقیبان احتمالی و بالقوه انتخابات ریاست جمهوری 2020 به شمار می رود.</p>
      <p>بولتون که در آوریل 2018 به سمت مشاور امنیت ملی ترامپ منصوب شد، به حمایت از اقدام نظامی علیه کشورهای دیگر، معروف شده که ترامپ در برابر آن مقاومت کرده است.</p>
      <p>بولتون پس از کنار گذاشته شدن از دولت ترامپ، در سخنرانی اواخر سپتامبر در مرکز مطالعات راهبردی و بین المللی، رویکرد بسیار تهاجمی تری نسبت به دیدگاه مورد حمایت ترامپ در باره برنامه هسته ای کره شمالی ارایه کرد، در حالی که رئیس جمهوری آمریکا به گرمی از کیم جونگ اون رهبر کره شمالی یاد می کند.</p>
      <p>تارنمای انتخاب در شهریور ماه سال جاری به نقل از دیلی بیست نوشت: بولتون اعلان کرده است قصد دارد با نوشتن کتابی جدید درباره دوران خدمت خود در دولت ترامپ افشاگری کند که به احتمال زیاد باعث خشم ترامپ خواهد شد.</p>
      <p>بولتون در گذشته نیز پس از خارج شدن از دولت جرج بوش، رئیس‌جمهور اسبق آمریکا،کتابی افشاگرانه درباره دولت وی منتشر کرده بود.</p>
      <p>دیلی بیست در نوشتار خود افزود: در پی خروج خشمگینانه جان بولتون از کاخ سفید، او اعلام کرده است "در زمان مناسب اظهارات خود را بیان خواهد کرد. "</p>
      <p>بنا بر اعلام دو فرد آگاه، بولتون تمایل خود را برای نوشتن کتابی درباره دوران خدمت خود در دولت ترامپ اعلام کرده و اخیرا با عوامل شرکت‌های انتشاراتی که تمایل به انتشار این کتاب دارند تماس برقرار کرده است.</p>
      <p>یکی از این منابع آگاه گفت: او مطالب زیادی برای گفتن دارد.</p>
      <p>بولتون بعد از ظهر دوشنبه در واکنش به پرسش «دیلی بیست» در خصوص گفت‌وگو با عوامل انتشار کتاب و طرح بالقوه وی مبنی بر نشر چنین کتابی از اظهارنظر خودداری کرد، اما اگر این تصمیم را عملی کند، به جدیدترین مقام دولت ترامپ تبدیل خواهد شد که خروج پر سر و صدای خود از دولت را به یک کتاب پرفروش تبدیل خواهد کرد.</p>
      <p>در دوران ریاست جمهوری ترامپ مواردی وجود داشته است که مقامات وابسته به دولت در گذشته کتاب‌هایی افشاگرانه یا مجموعه خاطرات خود را منتشر کرده اند که باعث خشم رئیس‌جمهور و مقامات بلندپایه دولت شده است.</p>
      <p>سال گذشته اوماروزا مانیگالت نیومن که از دوستان پیشین ترامپ و در دولت او دارای سمتی عالی بود، در کتاب خود با عنوان "مبتلا به اختلال مشاعر" نوشت که به صورت پنهانی اقدام به ضبط صدای ترامپ کرده است. او در بخشی از این کتاب نوشت: ترامپ فردی نژادپرست و به لحاظ روانی ناپایدار است.</p>
      <p>اوایل سال جاری نیز «کلیف سیمز» مشاور پیشین ترامپ، کتابی درباره زندگی وی و آشوب‌هایی که در اطراف او وجود دارد منتشر کرد که مایه خشم ترامپ شد.</p>
      <p>هنوز مشخص نیست کتابی که به قلم بولتون نوشته می‌شود چگونه خواهد بود، اما او زمانی دولت ترامپ را ترک کرد که اوضاع بسیار پرتنش بود. اگر تاریخ تکرار شود، انتشار کتابی جدید درباره ترامپ، قطعا باعث تحریک خشم او خواهد شد. بولتون در کتاب سال ۲۰۰۷ خود درباره دوره خدمت در دولت بوش، رئیس‌جمهوری وقت را قلدر و سلطه جو معرفی کرد.</p>
    </article>
  </body>
</html>