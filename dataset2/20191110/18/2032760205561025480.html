<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89206"/>
    <meta property="og:site_name" content="Denník politika"/>
    <meta property="article:published_time" content="2019-11-10T18:35:01+00:00"/>
    <meta property="og:title" content="Djokovič v úvodnom zápase na Turnaji majstrov stratil iba tri gemy, Federer vyzve Thiema"/>
    <meta property="og:description" content="10.11.2019 (Webnoviny.sk) – Srb Novak Djokovič začal súboj o post koncoročnej mužskej tenisovej jednotky, o ktorý bojuje so Španielom Rafaelom Nadalom, hladkým víťazstvom."/>
  </head>
  <body>
    <article>
      <h1>Djokovič v úvodnom zápase na Turnaji majstrov stratil iba tri gemy, Federer vyzve Thiema</h1>
      <address><time datetime="2019-11-10T18:35:01+00:00">10 Nov 2019, 18:35</time> by <a rel="author">Webnoviny</a></address>
      <p>10.11.2019 (Webnoviny.sk) – Srb Novak Djokovič začal súboj o post koncoročnej mužskej tenisovej jednotky, o ktorý bojuje so Španielom Rafaelom Nadalom, hladkým víťazstvom.</p>
      <p>Zverenec slovenského trénera Mariána Vajdu si v nedeľňajšom úvodnom stretnutí skupiny Björna Borga poradil v londýnskej O2 Arene na koncoročnom výberovom turnaji Nitto ATP Finals s nováčikom na podujatí Matteom Berrettinim z Talianska za 64 minút 6:2, 6:1.</p>
      <p>Djokovič v prvom sete dvakrát, v druhom až trikrát prelomil podanie súpera. Berrettini držal krok len v prvým štyroch gemoch do stavu 2:2. V druhom dejstve získal jediný gem za nepriaznivého stavu 0:4, keď brejkol favorita.</p>
      <p>Vo večernom súboji Borgovej skupiny sa predstaví Švajčiar Roger Federer proti Rakúšanovi Dominicovi Thiemovi.</p>
      <h3>Nitto ATP Finals v Londýne – skupina Björna Borga</h3>
      <p>nedeľa</p>
      <p><b>Novak Djokovič (Srb.-2) – Matteo Berrettini (Tal.-8) 6:2, 6:1</b> za 64 minút</p>
      <p><b>Roger Federer (Švaj.-3) – Dominic Thiem (Rak.-5)</b> hrá sa od 21.00 h</p>
      <p><b>Turnaj majstrov</b> či aktuálne <b>Nitto ATP Finals</b> je turnaj, ktorý má v tenisovom svete výsostné postavenie. Bojuje na ňom osmička najlepších hráčov sveta. V Londýne sa bude do 17. novembra hrať vo dvojhre o hlavnú odmenu 2 871 000 USD.</p>
      <p>Získa ju šampión a k tomu 1500 bodov do rebríčka ATP. Za finálové víťazstvo tenista zinkasuje 1 354 000 USD a 500 bodov do rebríčka. Vo štvorhre si šampióni rozdelia prémiu 533 000 USD, za účasť organizátori garantujú každej dvojici 103 000 USD. Za každé víťazstvo v skupine je pripravených 40 000 USD.</p>
      <p>Viac k témam: <a href="https://www.webnoviny.sk/tag/nitto-atp-finals-v-londyne/"><u>Nitto ATP Finals v Londýne</u></a>, <a href="https://www.webnoviny.sk/tag/turnaj-majstrov/"><u>Turnaj majstrov</u></a><br/>Zdroj: Webnoviny.sk – <a href="https://www.webnoviny.sk/djokovic-v-uvodnom-zapase-na-turnaji-majstrov-stratil-iba-tri-gemy-federer-vyzve-thiema/"><u>Djokovič v úvodnom zápase na Turnaji majstrov stratil iba tri gemy, Federer vyzve Thiema</u></a> © SITA Všetky práva vyhradené.</p>
    </article>
  </body>
</html>