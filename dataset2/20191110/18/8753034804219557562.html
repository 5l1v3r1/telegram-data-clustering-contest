<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/70owQB/molde-rundspilte-stroemsgodset-og-sikret-seriemesterskapet"/>
    <meta property="og:site_name" content="Aftenbladet"/>
    <meta property="article:published_time" content="2019-11-10T18:51:06+00:00"/>
    <meta property="og:title" content="Molde rundspilte Strømsgodset og sikret seriemesterskapet"/>
    <meta property="og:description" content="Molde kjørte over Strømsgodset med 4-0 i eliteserien i fotball søndag. Etter målfesten kunne feiringen av klubbens første seriemesterskap siden 2014 starte."/>
  </head>
  <body>
    <article>
      <h1>Molde rundspilte Strømsgodset og sikret seriemesterskapet</h1>
      <h2>Molde kjørte over Strømsgodset med 4-0 i eliteserien i fotball søndag. Etter målfesten kunne feiringen av klubbens første seriemesterskap siden 2014 starte.</h2>
      <address><time datetime="2019-11-10T18:51:06+00:00">10 Nov 2019, 18:51</time> by <a rel="author">NTB</a></address>
      <p>
        <b>Molde-Strømsgodset 4–0</b>
      </p>
      <p>Molde var klare for fest søndag, og spillerne i romsdalsklubben gjorde jobben i hjemmemøtet med Strømsgodset. To scoringer av Leke James, samt én av Ohi Omoijuanfo og Magnus Wolff Eikrem, sørget for tre helenkle poeng.</p>
      <p>Seieren betyr at mannskapet til Erling Moe har 11 poengs luke til serietoer Bodø/Glimt på toppen av tabellen. Det kan ikke sistnevnte innhente, selv med seier borte mot Rosenborg senere søndag.</p>
      <p>Seriemesterskapet er Moldes fjerde. De foregående kom i 2011, 2012 og 2014.</p>
      <h3>Ohi-fulltreffer</h3>
      <p>Ohi Omoijuanfo har vært en målgarantist for Molde denne sesongen, og den tidligere Stabæk-spilleren fornektet seg heller ikke søndag. 19 minutter var spilt da 25-åringen satte inn 1-0 etter strålende angrepsspill fra hjemmelaget.</p>
      <p>Joakim Aursnes og Magnus Wolff Eikrem kombinerte fint i forkant, og avslutningen til Omoijuanfo var det heller ikke mye å utsette på.</p>
      <p>Scoringen var Molde-profilens 15. for sesongen i eliteserien. Foran seg på toppscorerlista har han kun Odds Torgeir Børven. Han står med 20 fulltreffere.</p>
      <p>Magnus Wolff Eikrem var ikke overraskende involvert i mye av det Molde foretok seg søndag, og etter en snau halvtime var han nær ved å doble hjemmelagets ledelse. Ballen smalt imidlertid i stolpen.</p>
      <aside>
        <a href="https://www.aftenbladet.no/article/sa-g7xGR5.html">Ustoppelige Liverpool valset over Manchester City</a>
      </aside>
      <aside>
        <a href="https://www.aftenbladet.no/article/sa-wPkm4d.html">Målmaskinen Haaland scoret tre i toppkamp</a>
      </aside>
      <h3>Nedrykksdrama</h3>
      <p>Wolff Eikrem skulle samtidig få scoringen sin like etter. 34 minutter var spilt da midtbanespilleren fikk stå helt alene etter forarbeid av Eirik Hestad. Ballen føk inn i det lengste hjørnet etter avslutningen som fulgte.</p>
      <p>Deretter inntok og overtok Leke James scenen. Først satte spissen inn 3-0 med hodet etter at Etzaz Hussein hadde truffet stolpen først, og deretter stanget samme mann inn 4-0.</p>
      <p>Strømsgodset, som kom til Molde med fire strake uavgjortkamper i bagasjen, hadde lite å by på søndag. Det er dårlig nytt i nedrykksstriden.</p>
      <aside>
        <a href="https://www.aftenbladet.no/article/sa-K3X7lX.html">Ørjan Nyland debuterte med tap i Premier League</a>
      </aside>
      <p>Mannskapet til Henrik Pedersen falt under nedrykksstreken med to runder igjen å spille som følge av at Mjøndalen slo Ranheim 3-1 i kampen mellom lagene som lå i bunnen av eliteserien foran søndagens runde.</p>
      <p>Alt tyder på at de to gjenværende rundene blir et nedrykksdrama av de sjeldne. Godset møter Brann borte og Kristiansund hjemme.</p>
    </article>
  </body>
</html>