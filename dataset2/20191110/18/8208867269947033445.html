<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/robinson/2019/11/10/news/premio_franco_giustolisi_2019_vincono_il_giornalismo_d_inchiesta_e_l_alta_qualita_dell_informazione-240792071/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T18:50:00+00:00"/>
    <meta property="og:title" content="Premio Franco Giustolisi 2019 per il giornalismo d'inchiesta. Tra i vincitori Paolo Berizzi e Francesca Mannocchi"/>
    <meta property="og:description" content="Sono stati resi noti i vincitori del premio di giornalismo d'inchiesta &quot;Giustizia e verità Franco Giustolisi&quot;. Tra i premiati Paolo Berizzi, di Repubblica, e i nostri collaboratori Benedetta Tobagi e Francesca Mannocchi. Il Premio è dedicato alla memoria di Franco Giustolisi, di cui oggi ricorre il quinto anniversario della scomparsa. E' giunto alla sua quinta edizione e ha toccato alcuni luoghi teatro di stragi nazifasciste tra il 1943 e il 1945 e oggetto delle inchieste di Franco Giustolisi: Sant'Anna di Stazzema (2015), Marzabotto (2016), Boves (2017), Capistello (2018), e nel 2019 Roccaraso.  "/>
  </head>
  <body>
    <article>
      <h1>Premio Franco Giustolisi 2019 per il giornalismo d'inchiesta. Tra i vincitori Paolo Berizzi e Francesca Mannocchi</h1>
      <address>
        <time datetime="2019-11-10T18:50:00+00:00">10 Nov 2019, 18:50</time>
      </address>
      <p>Sono stati resi noti i vincitori del premio di giornalismo d'inchiesta "Giustizia e verità Franco Giustolisi". Tra i premiati Paolo Berizzi, di Repubblica, e i nostri collaboratori Benedetta Tobagi e Francesca Mannocchi.<br/><br/>Il Premio è dedicato alla memoria di Franco Giustolisi, di cui oggi ricorre il quinto anniversario della scomparsa. E' giunto alla sua quinta edizione e ha toccato alcuni luoghi teatro di stragi nazifasciste tra il 1943 e il 1945 e oggetto delle inchieste di Franco Giustolisi: Sant'Anna di Stazzema (2015), Marzabotto (2016), Boves (2017), Capistello (2018), e nel 2019 Roccaraso.<br/> </p>
      <h3>Premi e premiati</h3>
      <p>(la premiazione si terrà il giorno 13 gennaio presso la sala Koch, Senato della Repubblica)<br/> <br/><i>Premio Franco Giustolisi "Giustizia e verità"</i><br/>-  Federica Iezzi (Il Manifesto), inchiesta su immigrazione da Somalia ai Balcani, ex aequo<br/>- Lorenzo Cremonesi (Corriere della Sera), "Sulle orme di Padre Dall'Oglio", carta e video, ex aequo<br/>- Giulio Mola (Quotidiano nazionale), inchiesta "Sport malato", menzione speciale<br/> <br/><i>Premio speciale "Franco Giustolisi - Fuori dall'armadio- Senato"</i><br/>- Valerio Cataldi (Rai 3-Tg3), "Narcotica"<br/> <br/><i>Premio letterario</i><br/>- Paolo Berizzi, "Nazitalia", Baldini e Castoldi<br/>- Benedetta Tobagi, "Piazza Fontana", Einaudi, menzione speciale<br/>- Francesca Mannocchi, "Io Khaled vendo uomini e sono innocente", Einaudi, menzione speciale<br/> <br/><i>Premio speciale della giuria</i><br/>- l'intera redazione del programma "Report" per il complesso delle inchieste trasmesse<br/><i>Premio alla memoria</i><br/>- Vittorio Nisticò e il giornale "l'Ora" con il libro "l'Ora" edizione straordinaria, Editore Regione siciliana<br/><i>Premio radiofonia</i><br/>- Roberto Festa (Radio Popolare), "Diario americano", menzione speciale<br/> <br/>"La fierezza di informare, l'orgoglio dell'autonomia, la coscienza di essere al servizio del cittadino nel rispetto della Costituzione. Questo e molto altro ci dice la quinta edizione del premio Franco Giustolisi, nella consapevolezza di camminare lungo la strada che, in solitudine, Franco imboccò quando volle dedicare il suo lavoro, la sua vita stessa, alla ricerca dei colpevoli delle stragi nazifasciste contro i civili. Fu allora che scopri L'armadio della vergogna e denunciò a tutto il mondo i nomi dei carnefici. Il lavoro della giuria si è mosso su un terreno di grande ricchezza numerica e di contenuti: una scoperta tanto importante in un tempo di estrema difficoltà e di insofferenza politica nei confronti della libera informazione". Lo ha detto Sandra Bonsanti, presidente del premio.<br/><br/>Franco Giustolisi (1925-2014), è stato uno dei più importanti giornalisti d'inchiesta italiani. Dalle indagini sulle mafie a quelle su terrorismo, fino ai reportage sulla corruzione e il grande lavoro sulla memoria italiana. La sua è stata una vita incentrata su un impegno civile continuo e insistente. Inviato speciale dal 1963 prima per "Il Giorno" poi per la "Rai" ("Tv7"), quindi per "l'Espresso". Insieme a Pier Vittorio Buffa ha pubblicato "Al di là delle mura" (Rizzoli, 1984) e "Mara Renato e io" (Mondadori, 1988). Grazie al suo lavoro per far luce sui responsabili delle stragi nazifasciste avvenute in Italia dal 1943 al 1945, e alla diffusione del contenuto dei faldoni scoperti nel 1994 in quello che lui stesso a definito in un libro "L'armadio della vergogna" (ristampato nel 2019 da Nutrimenti), Giustolisi ha ricevuto la cittadinanza onoraria di Stazzema e di Fivizzano.<br/> </p>
    </article>
  </body>
</html>