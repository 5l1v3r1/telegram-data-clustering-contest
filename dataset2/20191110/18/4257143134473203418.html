<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/november-vegen-nyit-a-mikulasgyar"/>
    <meta property="og:site_name" content="infostart"/>
    <meta property="article:published_time" content="2019-11-10T18:57:00+00:00"/>
    <meta property="og:title" content="November végén nyit a Mikulásgyár"/>
    <meta property="og:description" content="Idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulókat a felajánlott tartós élelmiszerekkel, tisztító- és tisztálkodási szerekkel és jó minőségű ruhákkal."/>
  </head>
  <body>
    <article>
      <h1>November végén nyit a Mikulásgyár</h1>
      <address><time datetime="2019-11-10T18:57:00+00:00">10 Nov 2019, 18:57</time> by <a rel="author">Infostart / InfoRádió - Rozgonyi Ádám</a></address>
      <h3>Idén is a Millenáris Parkban nyitja meg kapuit a Mikulásgyár központi helyszíne, ahol november 29-től december 21-ig várják a rászorulókat a felajánlott tartós élelmiszerekkel, tisztító- és tisztálkodási szerekkel és jó minőségű ruhákkal.</h3>
      <p>Zsolnai Endre, a Mikulásgyár alapítója és főszervezője elmondta, hogy idén 15. alkalommal kerül sor az adományok és felajánlások gyűjtésére. A szervezők ezúttal is családi programokkal, neves fellépőkkel, koncertekkel és tematikus programokkal várják a látogatókat a Millenáris Parkban, ahol november 29-én 11 órakor nyílik meg a Mikulásgyár.</p>
      <blockquote>Az ünnepségen részt vesz a finn Mikulás, Joulupukki is,</blockquote>
      <p>aki december 1-jén és december 6-án is ellátogat a központi helyszínre.</p>
      <p>Az adományozni vágyókat naponta 9 és 21 óra között fogadják, ezenkívül a Millenáris Park mellett a Lurdy Házban is várják a felajánlásokat, és a József Attila Színház előtere is gyűjtőponttá válik.</p>
      <h4>Sok neves támogatója van a Mikulásgyárnak</h4>
      <p>Buncsik Ildikó, a Magyar Vöröskereszt budapesti igazgatója kiemelte: a Magyar Vöröskereszt a program kezdete óta stratégiai partnere az adománygyűjtő akciónak, amely szervezetük számára is óriási jelentőségű.</p>
      <p>Panulin Ildikó, a Magyar Posta szóvivője a 15 éves Mikulásgyár munkáját méltatva hangsúlyozta: tízezres nagyságrendben szállítanak csomagokat a Magyar Vöröskereszthez, postáikon átlagosan naponta 400 csomagot adnak fel.</p>
      <blockquote>Az adományok több postán is ingyen feladhatók, zárt, szállításra alkalmas csomagolásban és a küldeményekre csupa nagybetűvel ráírva, hogy Mikulásgyár.</blockquote>
      <p>Matyi Alexandra, az Alexandra Kiadó ügyvezető igazgatója azt mondta, hogy minden csomagban egy-egy ajándékkönyvet helyeznek el. Megjegyezte: a Nagy Mikulásgyár mesekönyv is elkészült, mintegy 100 illusztrált mesével.</p>
      <p>Az akcióról a <a href="http://www.mikulasgyar.hu/">www.mikulasgyar.hu</a> oldalon lehet részletesebben tájékozódni.</p>
      <p>
        <i>Nyitókép: mikulasgyar.hu</i>
      </p>
      <p>
        <b>Kapcsolódó hang</b>
      </p>
      <p>Mikulásgyár</p>
      <figure>
        <audio src="https://infostart.hu/audio/00004/00004f7eb.mp3"/>
      </figure>
      <p> </p>
    </article>
  </body>
</html>