<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134508-siauliuose-kriisos-debiutas-ulecko-tritaskiu-salves-ir-seimininku-pergale.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-10T18:51:00+00:00"/>
    <meta property="og:title" content="Šiauliuose – Kriisos debiutas, Ulecko tritaškių salvės ir šeimininkų pergalė"/>
    <meta property="og:description" content="„Šiauliai“ (3-5) antrą kartą per savaitę nugalėjo Prienų „CBet“ (4-5) krepšininkus, tiesa, šįkart tai padarė „Betsafe–LKL“ čempionate ir padarė lengviau – Antano Sireikos auklėtiniai namuose varžovus įveikė 84:69 (20:14, 23:18, 24:22, 17:15). Šios rungtynės buvo antrasis komandų tarpusavio susirėmimas iš trijų per devynias dienas – praėjusios savaitės viduryje šiauliečiai svečius namuose po rimtos kovos nugalėjo ir ..."/>
  </head>
  <body>
    <article>
      <h1>Šiauliuose – Kriisos debiutas, Ulecko tritaškių salvės ir šeimininkų pergalė</h1>
      <address>
        <time datetime="2019-11-10T18:51:00+00:00">10 Nov 2019, 18:51</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205778-any1000x1000.jpg">
          <img src="https://www.basketnews.lt/paveikslelis-205778-any630x500.jpg"/>
        </a>
      </figure>
      <p>Nuotr. BNS</p>
      <p>„Šiauliai“ (3-5) antrą kartą per savaitę nugalėjo Prienų „CBet“ (4-5) krepšininkus, tiesa, šįkart tai padarė „Betsafe–LKL“ čempionate ir padarė lengviau – Antano Sireikos auklėtiniai namuose varžovus įveikė <b>84:69</b> (20:14, 23:18, 24:22, 17:15).</p>
      <p>Šios rungtynės buvo antrasis komandų tarpusavio susirėmimas iš trijų per devynias dienas – praėjusios savaitės viduryje šiauliečiai svečius namuose po rimtos kovos nugalėjo ir Karaliaus Mindaugo taurės antrojo etapo rungtynėse (85:80), o trečią kartą ekipos susitiks trečiadienį Prienuose, kur paaiškės į kitą KMT etapą pateksianti ekipa.</p>
      <p>„CBet“ komandoje liepsnojo geriausias karjeros „Betsafe–LKL“ karjeros rungtynes sužaidęs Lukas Uleckas. Šis pataikė net 6 tritaškius iš 10 ir iš viso surinko 21 tašką.</p>
      <p>Prienų komandoje taip pat debiutavo ir iš Kauno „Žalgirio“ pasiskolintas Kerras Kriisa. Debiutinėse rungtynėse jis pelnė 1 tašką.</p>
      <p>Šiame susitikime buvo pasiektas ir vienas neeilinis pasiekimas – trečiojo kėlinio pabaigoje Mindaugas Lukauskis perėmė kamuolį ir įsirašė į LKL istoriją tapdamas pirmuoju krepšininku lygos istorijoje, perėmusiu 1000 kamuolių.</p>
      <figure>
        <embed-post data-src="https://www.instagram.com/p/B4sRf8PAAE7" data-service="Instagram"/>
      </figure>
      <p>Šiauliečiai dvikovos eigą kontroliavo nuo pat rungtynių pradžios, o antrojo kėlinio starte jų persvara pirmą kartą pasiekė ir dviženklę ribą (32:20).</p>
      <p>Atrodė, kad trečiajame kėlinyje šiauliečiai atsakys į visus dar likusius klausimus, mat nesunkiai puolime radę geras progas atakuoti šeimininkai netrukus perlipo ir 20 taškų ribą (60:38), tačiau Prienų komandą dvikovoje išlaikyti bandė tritaškiais prapliupęs Lukas Uleckas – daugiausiai jo pastangomis „Šiaulių“ persvara buvo kiek apmažinta (65:54).</p>
      <p>Ketvirtajame kėlinyje „CBet“ dar bandė surengti lemiamą šturmą, tačiau Antano Sireikos auklėtiniai jį atlaikė ir iškovojo trečiąją savo sezono pergalę.</p>
      <figure>
        <embed-post data-src="https://www.instagram.com/p/B4sQO2UAMRO" data-service="Instagram"/>
      </figure>
      <p>Prieš rungtynes individualaus apdovanojimo sulaukė šiauliečių vidurio puolėjas Rokas Gustys, kuriam buvo įteiktas prizas kaip naudingiausiam spalio mėnesio lygos žaidėjui.</p>
      <p>
        <i>„Šiauliai“: Rokas Gustys 18 (8 atk. kam.), Kevinas Hardy 13 (6 per. kam.), Aurimas Urbonas 12 (4/5 trit.), Benas Griciūnas 10.</i>
      </p>
      <p>
        <i>„CBet“: Lukas Uleckas 21 (6/10 trit.), Martynas Varnas 14 (6 atk. kam.), Arnas Velička 13 (4/13 metimai), Vaidas Čepukaitis 10.</i>
      </p>
      <p>
        <b>Trenerių komentarai:</b>
      </p>
      <figure>
        <iframe src="https://www.youtube.com/embed/624ES7uIoF0" width="630" height="354" data-service="Youtube" scrolling="no"/>
      </figure>
      <p>
        <b>Rungtynių apžvalga:</b>
      </p>
      <figure>
        <iframe src="https://www.youtube.com/embed/DKbTEC9xOGk" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200370-crop100x150.jpg"/>
      </figure>
      <p><a href="https://www.basketnews.lt/zaidejai/11207-rokas-gustys.html">Rokas Gustys</a> Taškai: 18 Naudingumas: 24 Atkovoti kamuoliai: 8 Rezultatyvūs perdavimai: 2</p>
    </article>
  </body>
</html>