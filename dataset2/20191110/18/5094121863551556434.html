<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/slovensky-expremier-vladimir-meciar-se-vraci-do-politiky-v-cele-slovenske-ligy-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T18:35:00+00:00"/>
    <meta property="og:title" content="Slovenský expremiér Vladimír Mečiar se vrací do politiky, v čele Slovenské ligy"/>
    <meta property="og:description" content="Bývalý slovenský premiér Vladimír Mečiar se vrací do politiky - v parlamentních volbách, které se konají koncem února, bude kandidovat se stranou Slovenská liga. Informují o tom dnes slovenská média. Podle nich byl Mečiar v sobotu v Trenčíně zvolen předsedou strany Slovenská liga, která na Slovensku působí už několik let, ale do letoška se jmenovala Nový parlament."/>
  </head>
  <body>
    <article>
      <h1>Slovenský expremiér Vladimír Mečiar se vrací do politiky, v čele Slovenské ligy</h1>
      <address><time datetime="2019-11-10T18:35:00+00:00">10 Nov 2019, 18:35</time> by <a rel="author">ČTK</a></address>
      <p>"Situace v této zemi nás nutí vrátit se," citoval dnes deník Sme Mečiara, který byl slovenským premiérem v 90. letech. Sedmasedmdesátiletý Mečiar se do politiky vrací po sedmi letech, naposled kandidoval v čele Lidové strany - Hnutí za demokratické Slovensko (ĹS-HZDS) v roce 2012, kdy ale strana získala jen 0,93 procenta hlasů.</p>
      <p>ĽS-HZDS na Slovensku působila od roku 1991, nejprve jako HZDS, a zanikla v lednu 2014. Jejím předsedou byl od jejího vzniku až do roku 2013 Mečiar.</p>
      <figure>
        <img src="https://g.denik.cz/1/6e/west-and-east-germans-at-the-brandenburg-gate-in-1989-136869_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pad-berlinska-zed-ndr-ronald-reagan-michail-gorbacov-zelezna-opona-socialismus.html">Před 30 lety se začala hroutit Berlínská zeď. Její pád odstartoval omylem Přečíst článek ›</a>
      </aside>
      <p>Mečiar podle Sme rovněž uvedl, že programová krize v zemi je tak veliká, že si žádá pomoc všech občanů. "Stáváme se členy strany, abychom společnost vedli k hluboké proměně," dodal.</p>
      <p>Slováci budou volit parlament příští rok 29. února. Podle průzkumu z počátku listopadu, o němž v sobotu informoval deník Sme, by volby nyní vyhrála vládní strana Směr-sociální demokracie (Směr-SD) expremiéra Roberta Fica s 20 procenty hlasů a druhá by skončila koalice neparlamentních stran Progresivní Slovensko (PS)/Spolu s 11,7 procenta.</p>
      <h3>Kiskova strana na třetím místě</h3>
      <p>Třetí by se podle tohoto průzkumu umístila strana bývalého slovenského prezidenta Andreje Kisky, založená v září pod názvem Za lidi, která by nyní získala 10,6 procenta. Její popularita přitom stále roste, ještě před měsícem byla v žebříčku popularity slovenských stran na čtvrtém místě.</p>
      <p>Kromě Kiskovy strany posílila za poslední měsíc i strana kontroverzního soudce nejvyššího soudu Štefana Harabina nazvaná Vlast, která v nynějším průzkumu získala tři procenta hlasů. To je sice stále pod hranicí zvolitelnosti do parlamentu, ale o 1,2 procentního bodu více než v průzkumu říjnovém.</p>
      <figure>
        <img src="https://g.denik.cz/1/75/kralovna-alzbeta-1_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/v-britanii-si-pripomneli-obeti-prvni-svetove-valky-ucastnila-se-i-kralovna-20191110.html">V Británii si připomněli oběti první světové války. Účastnila se i královna Přečíst článek ›</a>
      </aside>
      <p>V médiích se spekuluje o spojení Harabina s krajně pravicovou stranou Kotleba-Lidová strana Naše Slovensko (LSNS), která se v průzkumu z počátku listopadu umístila jen těsně čtvrtá s 10,3 procenta hlasů. Do dnešního dne měl Harabin odpovědět na Kotlebovu nabídku, aby šli do voleb společně.</p>
      <p>Na dnes zveřejněném videu ale Harabin Kotlebovi jednoznačně neodpověděl a místo toho ho pozval na 14. listopadu do sídla své strany k jednání. Harabin uvedl, že jeho strana je v zájmu Slovenska připravena jednat se všemi stranami, kterým jde o "normální Slovensko".</p>
      <p>"Jako první veřejně projevil zájem se setkat pan Kotleba. Proto se s panem Kotlebou, o jehož straně nejvyšší soud rozhodl, že není fašistická, setkám," uvedl Harabin v pětiminutovém videu. V něm hovořil například i o údajně hrozící vlně migrantů.</p>
    </article>
  </body>
</html>