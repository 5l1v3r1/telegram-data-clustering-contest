<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740917"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T05:40:00+00:00"/>
    <meta property="og:title" content="สาวลาวก็โดนโร่แจ้งจับ&quot;แก๊งลิขสิทธิ์&quot;รีดเงินการ์ตูนวันพีช"/>
    <meta property="og:description" content="จำได้แม่น เขาคือ”นัน กิ่งเพชร” สาวลาวโร่แจ้งตร.พญาไท เจอ”แก๊งลิขสิทธิ์”รีดเงิน 3หมื่น ถุงผ้าลาย”การ์ตูนวันพีช”"/>
  </head>
  <body>
    <article>
      <h1>สาวลาวก็โดนโร่แจ้งจับ"แก๊งลิขสิทธิ์"รีดเงินการ์ตูนวันพีช</h1>
      <address>
        <time datetime="2019-11-10T05:40:00+00:00">10 Nov 2019, 05:40</time>
      </address>
      <p>
        <b>จำได้แม่น เขาคือ”นัน กิ่งเพชร” สาวลาวโร่แจ้งตร.พญาไท เจอ”แก๊งลิขสิทธิ์”รีดเงิน 3หมื่น ถุงผ้าลาย”การ์ตูนวันพีช”</b>
      </p>
      <p>เมื่อเวลา 11.00 น. วันที่ 10 พ.ย. ที่สน.พญาไท น.ส.พรมหอม หลวงทิลาด อายุ 31 ปี สัญชาติลาว ผู้เสียหายซึ่งเคยถูกจับกุมในข้อหาละเมิดลิขสิทธิ์ของผู้อื่น เข้าแจ้งความกับร.ต.อ.พีรพงษ์ โพธิ์ศรี รองสว.(สอบสวน)สน.พญาไท หลังถูกนายภูมิภากร ถินสุวรรณ์ หรือนายนัน กิ่งเพชร ที่อ้างว่าเป็นเจ้าหน้าที่ปราบปรามทรัพย์สินทางปัญญา ของบริษัท นิว สตาร์ มีเดีย จำกัด จับกุมและข่มขู่กรรโชกทรัพย์ ไปจำนวน 30,000 บาท หลังถูกล่อซื้อถุงผ้าใส่แก้วน้ำลายการ์ตูนชื่อ มังกี้ ดี ลูฟี่ ในการ์ตูนเรื่องวันพีช จำนวน 10 ชุด เหตุเกิดเมื่อวันที่ 15 ส.ค. พ.ศ.2561  โดยน.ส.พรมหอม กล่าวว่าช่วงต้นส.ค. ประมาณวันที่ 12 ส.ค. พ.ศ.2561 ตนได้โพสต์ภาพถุงผ้าลายลิขสิทธิ์การ์ตูนเรื่องวันพีชในเฟซบุ๊ก โดยระบุว่าใครอยากได้ก็ติดต่อมา จากนั้น 1-2 วัน มีผู้ใช้เฟซบุ๊กใช้รูปโปรไฟล์ขายเครื่องสำอางทักข้อความติดต่อขอซื้อ โดยระบุว่าต้องการถุงผ้าใส่แก้วลายการ์ตูนเรื่องวันพีช จำนวน 10 ชุด พร้อมโอนเงินมัดจำมา 500 บาท แต่ตอนนั้นตนไม่มีของเพราะไม่ได้ขายเป็นอาชีพ ทำเพียงเป็นรายได้เสริม จึงติดต่อไปว่าจะขอโอนเงินคืน แต่ทางนั้นต้องการสินค้าญาติจึงพยายามช่วยหาได้เป็นลายตัวละครชื่อลูฟี่ แต่เป็นคนละลายกับที่ตนเคยโพสต์ไว้ จึงได้ถ่ายภาพส่งไปให้ ก่อนจะนัดส่งมอบของกัน โดยครั้งแรกนัดส่งมอบวันที่ 14 ส.ค. พ.ศ. 2561 ช่วงบ่าย แต่ทางนั้นขอเลื่อนนัดส่งมอบเป็นช่วงเช้าวันที่ 15 ส.ค. โดยนัดส่งมอบกันอาคารใกล้เคียงบีทีเอสพญาไท ตนจึงว่าจ้างวินจยย. ส่งของ ก่อนจะถูกจับกุม</p>
      <figure>
        <img src="https://www.dailynews.co.th/admin/upload/20191110/news_FMwvdyDVJc124000_533.jpg?v=20191110187?v=8095"/>
      </figure>
      <p> <br/>น.ส.พรมหอม กล่าวต่อว่าจากนั้นตนจึงเดินทางมาที่สน.พญาไท พบนายนัน บุคคลที่เป็นข่าวล่อซื้อกระทงลายลิขสิทธิ์เด็ก 15 ปี ในพื้นที่ จ.นครราชสีมา ได้พูดคุย โดยนายนันได้ให้เอกสารกระดาษ A4 เป็นปึกหนาๆ พร้อมอ้างเป็นตัวแทนบริษัท แต่ไม่ยินยอมให้ตนถ่ายภาพเก็บไว้ พร้อมเรียกเงินค่าลิขสิทธิ์จำนวน 60,000 บาท ก่อนพูดข่มขู่โดยอ้างกฎหมายว่าจะต้องอยู่ในห้องขังและจะติดคุก 5-6 เดือน หากไม่นำเงินมาจ่าย และจะต้องโดนยึดหนังสือเดินทาง แต่ตนไม่มีเงินจ่ายจริงๆ เพราะติดต่อญาติไม่ได้ ต่อรองขอจ่าย 10,000 บาท ก่อนที่นายนันและพวกจะพาตนไปพูดคุยด้านข้างสน.พญาไท โดยได้มีการพยายามพูดคุยต่อรองจนตนต้องจ่ายเงินจำนวน 30,000 บาท โดยได้มีการจ่ายเงินต่อหน้าพนักงานสอบสวน และได้มีการลงบันทึกไว้ ก่อนจะถอนแจ้งความนายนัน ให้ตนลบข้อมูลการติดต่อซื้อขาย รวมถึงภาพต่างๆ ออกจนหมดถึงจะยอมถอนแจ้งความ ทั้งนี้ขั้นตอนการเจรจาค่าลิขสิทธิ์ทางตำรวจไม่ได้เกี่ยวข้องให้ตนและนายนัน ไปพูดคุยตกลงกันเอง ขณะนั้นตนคิดว่าจ่ายเงินแล้วเรื่องจะได้จบ เพราะอีกฝ่ายพยายามอ้างข้อกฎหมายมาข่มขู่ กระทั่งเห็นภาพข่าวน้องวัย 15 ปี ที่โดนล่อซื้อกระทง จึงคิดว่าตนจะโดนเหมือนกันกับน้องหรือไม่ เพราะจำได้ว่านายนัน เป็นบุคคลที่เคยเรียกเงินกับตน จึงปรึกษากับหลายๆ คน แนะนำให้เข้าแจ้งความในวันนี้ ด้านร.ต.อ.พีรพงษ์ เปิดเผยว่า เบื้องต้นได้สอบปากคำผู้เสียหายไว้ และรับเป็นคดีความในส่วนที่ผู้เสียหายร้องทุกข์ไว้ในข้อหากรรโชกทรัพย์ ส่วนข้อหาที่ผู้เสียหายอยากแจ้งเพิ่มเติมว่าถูกข่มขู่ด้วยนั้น จะมีการนัดมาสอบสวนเพิ่มเติมต่อไป.<br/> </p>
      <figure>
        <img src="https://www.dailynews.co.th/admin/upload/20191110/news_yyWPJSeLiR124009_533.jpg?v=20191110187?v=5453"/>
      </figure>
    </article>
  </body>
</html>