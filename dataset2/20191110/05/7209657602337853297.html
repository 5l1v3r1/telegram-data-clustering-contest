<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/forl%C3%AC/cronaca/predappio-treno-della-memoria-1.4878141"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-10T05:55:20+00:00"/>
    <meta property="og:title" content="Predappio e il treno della memoria, Zattini: &quot;Destra? La storia si rispetta&quot;"/>
    <meta property="og:description" content="Il sindaco ha celebrato la Liberazione di Forlì e difeso la senatrice Liliana Segre: &quot;Siamo tutti ebrei&quot;"/>
  </head>
  <body>
    <article>
      <h1>Predappio e il treno della memoria, Zattini: "Destra? La storia si rispetta"</h1>
      <h2>Il sindaco ha celebrato la Liberazione di Forlì e difeso la senatrice Liliana Segre: "Siamo tutti ebrei"</h2>
      <address><time datetime="2019-11-10T05:55:20+00:00">10 Nov 2019, 05:55</time> by <a rel="author">MARCO BILANCIONI</a></address>
      <p>Forlì, 10 novembre 2019 - <b>Gian Luca Zattini, anche lei è un sindaco di centrodestra, il primo capace di conquistare un comune da sempre amministrato dalla sinistra. La sua amministrazione sostiene i <a href="https://www.ilrestodelcarlino.it/forl%C3%AC/cronaca/predappio-sindaco-auschwitz-1.4876555">viaggi ad Auschwitz</a>?</b><br/>«Sì. Ma non commento l’operato dei miei colleghi sindaci...».</p>
      <p>
        <b>Leggi anche <a href="https://www.ilrestodelcarlino.it/forl%C3%AC/cronaca/predappio-sindaco-auschwitz-1.4876555">Predappio, il sindaco insiste: "No al viaggio ad Auschwitz"</a></b>
      </p>
      <p><b>Lei però ha celebrato ieri la liberazione di Forlì dalle forze nazifasciste. Senza imbarazzi.</b><br/>«Perché queste sono feste di tutti, sono un momento di collante. Un sindaco deve tenere insieme la propria comunità. L’ho già fatto a Meldola, credo con soddisfazione anche dell’Anpi. Ieri mi sono emozionato. Attenzione, però: nel pomeriggio abbiamo ricordato anche i trent’anni della caduta del muro di Berlino, un altro momento importantissimo».</p>
      <p><b>È mai stato ad Auschwitz?</b><br/>«Purtroppo no, ma non ho dubbi nel definirla la più grande tragedia di epoca moderna. Non si può non condannare».</p>
      <p><b>A un certo punto, in piazza, ha espresso la sua solidarietà alla senatrice Liliana Segre, scortata perché ha ricevuto minacce di morte.</b><br/>«Ho detto che di fronte a chi l’ha minacciata dietro allo schermo di un computer sono e siamo tutti ebrei».</p>
      <p><b>Fratelli d’Italia ha difeso Canali e le ha rinfacciato di aver organizzato la cerimonia della Liberazione come quando governava la sinistra.</b><br/>«Anzi, con più attenzione. Mi spiace per chi si è stupito: su questo non c’è destra né sinistra. La città ha una storia e bisogna rispettarla. Se qualcuno pensava che io, da sindaco di centrodestra, volessi distruggere tutto si è sbagliato. In campagna elettorale l’ho ripetuto spesso: i dieci anni da sindaco di Meldola parlano per me».</p>
      <p><b>Come si approccia, da destra, al ricordo dei morti di quella parte politica?</b><br/>«Il dolore è sempre dolore, su questo ci vuole rispetto. Però bisogna distinguere chi stava dalla parte giusta e chi dalla parte sbagliata della storia».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/forl%C3%AC/cronaca/predappio-sindaco-auschwitz-1.4876555"/>
        <a href="https://www.ilrestodelcarlino.it/forl%C3%AC/cronaca/video/comune-predappio-auschwitz-1.4876029"/>
        <a href="https://www.ilrestodelcarlino.it/forl%C3%AC/politica/predappio-1.4875890"/>
        <a href="https://www.ilrestodelcarlino.it/forl%C3%AC/cronaca/auschwitz-predappio-1.4874732"/>
        <a href="https://www.ilrestodelcarlino.it/forl%C3%AC/politica/predappio-sindaco-1.4618039"/>
      </related>
    </article>
  </body>
</html>