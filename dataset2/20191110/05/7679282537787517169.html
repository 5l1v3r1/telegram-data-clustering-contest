<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-on-the-day-of-ayodhya-verdict-city-of-maryada-purushottam-ram-became-an-example-of-restraint-and-peace-2841375.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T05:19:01+00:00"/>
    <meta property="og:title" content="अयोध्या निर्णय: संयम बरतने की मिसाल बनी 'मर्यादा पुरुषोत्तम राम' की नगरी"/>
    <meta property="og:description" content="देश की शीर्ष अदालत ने शनिवार सुबह अयोध्या पर जो फैसला सुनाया उसका इंतजार तो राम की नगरी के लोगों कोजाने कब से था। बरसों बाद मनचाही मुराद पूरी होने पर उनकी खुशी का कोई ठिकाना न रहना भी लाजिमी था।..."/>
  </head>
  <body>
    <article>
      <h1>अयोध्या निर्णय: संयम बरतने की मिसाल बनी 'मर्यादा पुरुषोत्तम राम' की नगरी</h1>
      <address><time datetime="2019-11-10T05:19:01+00:00">10 Nov 2019, 05:19</time> by <a rel="author">हेमंत श्रीवास्तव आदर्श शुक्ल।,अयोध्या।</a></address>
      <p>देश की शीर्ष अदालत ने शनिवार सुबह अयोध्या पर जो फैसला सुनाया उसका इंतजार तो राम की नगरी के लोगों कोजाने कब से था। बरसों बाद मनचाही मुराद पूरी होने पर उनकी खुशी का कोई ठिकाना न रहना भी लाजिमी था। उन्होंने अपनी खुशी जताई भी लेकिन मर्यादा में रहकर अपनी भावनाएं व्यक्त करने की मिसाल भी पेश की। ये वही अयोध्या है जहां विवादित ढांचा गिराए जाने की घटना ने पूरे देश में सांप्रदायिक सद्भाव को बिगाड़ दिया था।</p>
      <p>एक दिन पहले जैसे ही साफ हुआ कि शनिवार सुबह फैसला आ जाएगा, रामनगरी में कुछ खामोशी छाई दिखी, सुरक्षा बलों की गश्त भी बढ़ गई थी। मगर, गंगा-जमुनी तहजीब में जीती अयोध्या सुबह अपने ढर्रे पर ही चलती दिखी। मंदिरों और मठों में घंटे-घड़ियाल बज रहे थे और लोग दर्शन-पूजन में व्यस्त रहे। दुकानें भी आम दिनों की तरह ही खुली रहीं। बाहर से आएकुछ श्रद्धालु जरूर कसमकश में दिखे और अपने घरों को लौटते दिखे।</p>
      <h3>Read Also: <a href="https://www.livehindustan.com/national/story-after-ayodhya-big-challenge-for-bjp-to-set-new-agenda-2841349.html">'अयोध्या पर फैसले के बाद भाजपा के सामने अब नया एजेंडा तय करने की चुनौती'</a></h3>
      <p><b>फैसले के समय ओढ़ी खामोशी</b><br/>ऐन फैसला आने के समय अयोध्या थोड़ी खामोशी ओढ़े नजर आई। सभी की नजरें कोर्ट पर टिकी थीं। लेकिन 11 बजते-बजते फैसले को पूरी तरह सुनने समझने के बाद लोगों ने घरों से निकलना शुरू किया। बाहर निकलने पर किसी ने न तो अति उत्साह दिखाया और न ही गुस्से का इजहार किया। नुक्कड़-चौराहों पर चर्चाओं का बाजार गर्म हो गया। इक्का-दुक्का स्थानों पर अति उत्साही युवा रामलला के जयकारे लगाते नजर आए। लेकिन कुल मिलाकर ऐसा कुछ भी करने से परहेज करते नजर आए तो अमन-चैन को बिगाड़ने वाला हो।</p>
      <p><b>फैसले के बाद सरयू तट पर उमड़ी भीड़</b><br/>फैसले के करीब घंटे भर बाद सरयू नदी के तट पर श्रद्धालु जुटने लगे। शाम को लोगों ने यहां अपने खुशी जताने के लिएजगह-जगह भंडारे का आयोजन किया। तट पर उपस्थित तीर्थ पुरोहित जगदंबा प्रसाद पांडेय ने बताया कि एक दिन पहले रात को पुलिस ने यहां स्थानीय लोगों को छोड़कर किसी के आने पर रोक लगा दी थी।</p>
      <h3>Read Also: <a href="https://www.livehindustan.com/national/story-ayodhya-mamle-mai-supreme-court-ka-faisale-per-aaya-grah-mantri-amit-shah-ka-phela-bayan-jane-kya-kaha-2839904.html">अयोध्या मामले में 'सुप्रीम' फैसले पर आया अमित शाह का पहला बयान, जानें क्या कहा</a></h3>
      <p><b>और सबने अपने घरों पर दीये जलाए</b><br/>फैसले के बाद सरयू तट पर पहली आरती में बड़ी संख्या में पहुंचकर लोगों ने मंदिर बनाने के फैसले पर अपनी खुशी का इजहार किया। साथ ही अपने-अपने घरों पर दीये भी जलाए। घाट से लेकर हनुमान गढ़ी तक की हर दुकान और गली दीये की रोशनी से यूं नहा उठी, मानों अयोध्या फिर दीवाली मना रही हो। फैसले का अयोध्या में हिन्दू व मुस्लिम पक्षकारों ने खुले दिल से स्वीकार किया। विराजमान रामलला के अभिन्न मित्र त्रिलोकीनाथ पांडेय ने कहा कि यह बड़ी खुशी का दिन है।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
      <p> </p>
    </article>
  </body>
</html>