<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/kanamaniz-varsa-doktora-danisin-2218047"/>
    <meta property="og:site_name" content="Posta"/>
    <meta property="article:published_time" content="2019-11-10T05:00:50+00:00"/>
    <meta property="og:title" content="Kanamanız varsa doktora danışın"/>
    <meta property="og:description" content="Hamilelikte her şey yolunda gidiyorsa cinsel ilişkiye girmenizde sakınca yok. İlişkiden sonra 48 saat içinde yoğun kanama olursa mutlaka doktora danışın. 32’nci haftada ise ilişkiye erken doğum riskini önlemek için ara verin."/>
  </head>
  <body>
    <article>
      <h1>Kanamanız varsa doktora danışın</h1>
      <address><time datetime="2019-11-10T05:00:50+00:00">10 Nov 2019, 05:00</time> by <a rel="author">Opr. Dr. Hande Akbaş</a></address>
      <p>
        <i>Hamilelikte her şey yolunda gidiyorsa cinsel ilişkiye girmenizde sakınca yok. İlişkiden sonra 48 saat içinde yoğun kanama olursa mutlaka doktora danışın. 32’nci haftada ise ilişkiye erken doğum riskini önlemek için ara verin.</i>
      </p>
      <p>
        <b>İlişkiye girilir mi?</b>
      </p>
      <p>29 yaşındayım ve 18 haftalık gebeyim. Acaba gebelik sırasında cinsel ilişkiye girilebilir mi?</p>
      <p>
        <b>CEVAP</b>
      </p>
      <p>Sevgili okuyucum, gebelik sorunsuz devam ediyorsa ilişkiye girmenizde sakınca yok. İlişkiden sonraki 48 saat içinde hafif pembemsi bir lekelenme olabilir, bu korkulacak bir durum değildir. Yoğun kırmızı kanama varsa mutlaka doktorunuza danışın. 32’nci haftadan sonra erken doğum riskini önlemek amacıyla ilişki önerilmez.</p>
      <p>
        <b>Ne kadar bekleyeyim?</b>
      </p>
      <p>2 aydır adet görmüyorum. Aktif cinsel yaşamım yok. Daha önce de gecikme olduğu için doktora gitmedim. Beklemem ne kadar sakıncalı olabilir? Bir de hangi testleri yaptırmam gerekiyor?</p>
      <p>
        <b>CEVAP</b>
      </p>
      <p>Sevgili okuyucum, yaşınızı ve bu şikayetinizin ne kadar zamandır olduğunu yazmamışsınız. Ama adet düzensizliğinde ilk akla gelen hormonal bozukluk. Bir an önce bir doktora gidip muayene olmanızı öneririm. İstenecek testler de ancak muayene bulgularına göre netleşecektir.</p>
      <p>
        <b>Hormon bozukluğu varmış</b>
      </p>
      <p>23 yaşındayım. İlk adet gördüğüm günden beri çok sancı çekiyorum ve düzensiz. Sancılar gün geçtikçe arttı, doktora gittim. Doktor rahimde kist ve hormon bozukluğu olduğunu söyledi. Bu kistler anneliği engeller mi?</p>
      <p>
        <b>CEVAP</b>
      </p>
      <p>Sevgili okuyucum, adet sırasında başlayıp giderek şiddetlenen ağrıların en sık kaynağı yumurtalık kistleridir. Her yumurtalık kisti kısırlığa sebep olmaz. Eğer endometriozis denilen çikolata kisti varsa bu ne yazık ki ilerleyici bir hastalık olduğundan uzun vadede kısırlığa yol açabilir.</p>
      <p>Eğer basit bir kist saptandıysa korkmayın. Ama doktorunuz bunun çikolata kisti olduğunu ifade ettiyse evleninceye kadar büyümemesi için bazı ilaçlardan kullanın ve evlenir evlenmez de vakit kaybetmeden çocuk düşünün.</p>
      <p>
        <b>Ne zaman başlayayım?</b>
      </p>
      <p>28 yaşında kızım. Kısa bir süre sonra evleneceğim. Doğum kontrol hapına ne zaman başlamam gerekiyor? Evlenmeden kaç gün önce başlayayım? Kesin korunma sağlar mı?</p>
      <p>
        <b>CEVAP</b>
      </p>
      <p>Sevgili okuyucum, doğum kontrol ilaçlarına evlenmeden 1 ay önceki adetinizin 3’üncü günü başlarsanız 1 kutu bittikten sonra koruyuculuğu tama yaklaşır. İlk gece farklı bir yöntem uygulamanıza gerek kalmaz.</p>
      <p>Size önerim mutlaka evlenmeden birkaç ay kadın hastalıkları ve doğum uzmanına başvurarak rahim ve yumurtalıklarınıza baktırmanız. Size uygun doğum kontrol ilacını ancak uzmanın önerisiyle karar vermiş olmanız.</p>
    </article>
  </body>
</html>