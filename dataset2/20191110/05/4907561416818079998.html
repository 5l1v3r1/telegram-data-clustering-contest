<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/bilal-emin-turan/1-ayda-3-indirim-cilginligi-2218043"/>
    <meta property="og:site_name" content="Posta"/>
    <meta property="article:published_time" content="2019-11-10T05:00:50+00:00"/>
    <meta property="og:title" content="1 ayda 3 indirim çılgınlığı"/>
    <meta property="og:description" content="İnternetten indirimli alışveriş için en cazip döneme girdik. ‘11.11’le başlayacak indirim çılgınlığı bazı ürünlerde yüzde 80’e varan avantajlar sunuyor. Eksikleri tamamlamak için bulunmaz fırsat sağlayan bu özel günlerde, alışverişe nasıl hazırlanmalı? İşin püf noktası ne? Taktikleri, Türkiye’nin en büyük e-ticaret siteleri verdi. İşte merak edilenler..."/>
  </head>
  <body>
    <article>
      <h1>1 ayda 3 indirim çılgınlığı</h1>
      <address><time datetime="2019-11-10T05:00:50+00:00">10 Nov 2019, 05:00</time> by <a rel="author">Bilal Emin Turan</a></address>
      <p>
        <i>İnternetten indirimli alışveriş için en cazip döneme girdik. ‘11.11’le başlayacak indirim çılgınlığı bazı ürünlerde yüzde 80’e varan avantajlar sunuyor. Eksikleri tamamlamak için bulunmaz fırsat sağlayan bu özel günlerde, alışverişe nasıl hazırlanmalı? İşin püf noktası ne? Taktikleri, Türkiye’nin en büyük e-ticaret siteleri verdi. İşte merak edilenler...</i>
      </p>
      <p>
        <b>DAHA UCUZU ZOR BULUNUR</b>
      </p>
      <p>İndirim çılgınlığının ilki ‘11 Kasım Bekarlar Günü’ yani ‘11.11’ yarın olacak. Türkiye’de ‘Efsane Cuma’ ‘Muhteşem Cuma’, ‘Büyük Cuma’ olarak isimlendirilen ‘Black Friday’ ise 29 Kasım Cuma günü devreye girecek. Diğer bir indirim ise Cyber Monday (Siber Pazartesi).</p>
      <p>O da 2 Aralık Pazartesi günü gerçekleşecek. Bir başka deyişle 1 aydan kısa bir sürede teknolojiden kozmetiğe, tekstilden beyaz eşya, oto parçası ve bebek ürünlerine kadar A’dan Z’ye birçok üründe yüzde 80’e varan indirimli satışlar yapılacak. Ev ekonomisinin daha da önem kazandığı günümüzde, bundan daha iyi bir fırsat olamaz.</p>
      <figure>
        <img src="https://i.pstimaj.com/img/75/640x0/5dc7314666a97caa0c2775c3"/>
      </figure>
      <p>
        <b>ÖNCEDEN VE PLANLI HAZIRLIK</b>
      </p>
      <p>Türkiye’de popülaritesi yükselen ‘11.11’, ‘Black Friday’ ve ‘Syber Monday’ gibi indirimler daha çok e-ticaret sitelerinde gerçekleşiyor. Ancak bu dönemde rekabet için alışveriş merkezlerindeki (AVM) binlerce bireysel marka da kendi indirimlerini devreye alıp tüketici kaşısına çıkıyor.</p>
      <p>Özetle önümüzdeki günlerde indirim yapmayan marka kalmayacak. Önemli ihtiyaçları daha ucuza karşılamak için planlı ve dikkatli bir hazırlık yapmak gerekiyor. Cazip indirimler sunulan ürünleri bitmeden almak için bazı taktikler de uygulamak gerekiyor. Bu konudaki önerileri, Türkiye’nin en büyük e-ticaret sitelerinin yetkililerine sorduk.</p>
      <p>
        <b>KUPON BİRİKTİR DAHA ÇOK İNDİRİM AL</b>
      </p>
      <figure>
        <img src="https://i.pstimaj.com/img/75/640x0/5dc73056ae298b0af5918c38"/>
      </figure>
      <p>‘11.11’i Türkiye’de başlatan n11.com’un Satış Genel Müdür Yardımcısı Örpen Koçak, şu bilgileri paylaştı:</p>
      <p>✘İhtiyaçlarınızı kampanyadan önce belirleyip, muadil ürünler içinden en uygununu seçin. Bu, büyük avantaj sağlar.</p>
      <p>✘İndirim kuponlarını takip edin. Biz de 1 ay öncesinden başlayarak 11.11 gününe özel alışveriş sepeti kuponları sunuyoruz. Bu kuponları hesaplarına yükleyenler, ürünleri daha ucuza alma şansı yakalıyor.</p>
      <p>✘Bu büyük kampanyaya, iş ortağımız olan tüm marka ve KOBİ’ler de özel olarak hazırlanıyor. Özel stoklar ayırarak ekstra avantajlar sunuyor.</p>
      <p>✘Gerçekten indirim olup olmadığını anlamak için internetten fiyat araştırması yapın.</p>
      <figure>
        <img src="https://i.pstimaj.com/img/75/640x0/5dc7306aae298b0af6ab4eed"/>
      </figure>
      <p>✘Alışverişin en yoğun olduğu saatler kampanyanın başlangıç ve bitiş saatleri.</p>
      <p>✘Sitemiz üzerindeki arama sistemi sayesinde fiyata göre sıralama yaparak en uygun fiyatları listelemek mümkün.</p>
      <p>✘Platformumuzda yer alan tüm marka ve iş ortakları indirime katılıyor. Bu rakam bugün itibarıyla 40 binin üzerinde.</p>
      <p>
        <b>‘11.11’ KAMPANYASINA KATILAN FİRMALARDAN BAZILARI</b>
      </p>
      <p>● mediamarkt.com.tr</p>
      <p>● Watsons.com.tr</p>
      <p>● trendyol.com</p>
      <p>● madamecoco.com</p>
      <p>● flo.com.tr</p>
      <p>● koton.com</p>
      <p>● defacto.com.tr</p>
      <p>● morhipo.com</p>
      <p>● bonus.com.tr</p>
      <p>● a101.com.tr</p>
      <p>● boyner.com.tr</p>
      <p>
        <b>SEPETİ ÖNCEDEN OLUŞTUR</b>
      </p>
      <figure>
        <img src="https://i.pstimaj.com/img/75/640x0/5dc730e1ae298b0b65eba448"/>
      </figure>
      <p>‘Efsane Cuma’ indirimlerine hazırlanan Hepsiburada.com’un Ticari Grup Başkanı Mutlu Erturan’dan şu öneriler geldi:</p>
      <p>✘Alışveriş yapmadan önce mutlaka almak istediğiniz ürünlerin listesini yapın.</p>
      <p>✘Asıl ihtiyaçları unutmamak ve stoklar tükenmeden alışveriş yapabilmek için bu liste önemli.</p>
      <p>✘Alacağınız ürünleri önceden sepete atıp, indirimde hızlıca alabilirsiniz.</p>
      <p>✘Önceden oluşturduğunuz sepetle ne kadarlık indirim yapıldığını da kıyaslayabilirsiniz.</p>
      <p>✘Hepsiburada olarak akıllı sepet özelliğimiz var. Müşterilerimiz ‘Efsane Cuma’ öncesinde istedikleri zaman rahat rahat alışveriş sepetlerini oluşturabilir.</p>
      <p>✘İndirimli ürünler dakikalar içinde tükendiğinden, indirimin başladığı saat itibarıyla alışverişe başlayın.</p>
      <p>✘Online alışverişte iade, değişim gibi süreçler oldukça kolay ve zahmetsiz. Bu yüzden beğenmezseniz veya fikriniz değişirse iade, değişim hakkınız var.</p>
      <p>✘Yeni bir ürün alırken olumluolumsuz yorumları mutlaka okuyun. Deneyim önemli.</p>
      <p>✘Platformdaki satıcıların puanlarına mutlaka bakın.</p>
      <p>✘Kargo süreci önemli. Böylesi yoğun bir dönemde müşterilerin gecikme, kaybolma, hasar vb. olumsuzlukları yaşamamaları için müşterilerin güvendikleri platformlardan alışveriş yapmaları önemli.</p>
      <p>✘Tüketiciler, alışveriş yaptıkları online platformun, ödeme esnasında şifreli, güvenli alışveriş imkanı sunduğundan emin olmalı.</p>
      <p>
        <b>SANAL KART YA DA ANLIK AÇ-KAPA</b>
      </p>
      <p>Bu özel indirim günlerinde dolandırıcılar da boş durmuyor. O yüzden güvenilir e-ticaret sitelerinden alışveriş yapmaya dikkat edin. Size gelen mail ve mesajlardaki linki tıklamayın. Alışveriş yapacağınız sitenin adını tek tek yazarak giriş yapın. Aynı parolayı farklı alışveriş sitelerinde kullanmayın.</p>
      <p>Kredi kartı alışverişlerinde ‘Sanal Kart’ı tercih edin ve limiti alışveriş tutarı kadar belirleyin. Bunun yerine kredi kartınızı alışveriş yaparken online alışverişe açıp sonrasında kapatabilirsiniz. Hangisi kolayınıza geliyorsa seçin ama mutlaka önlem alın.</p>
      <p>
        <b>BUNLARI DA UNUTMAYIN</b>
      </p>
      <p>● Alışverişten önce ihtiyaç kadar bütçenizi de önceden belirleyin.</p>
      <p>● Alışveriş yapacağınız siteleri önceden seçin ve satıcıların duyurularını takip edin.</p>
      <p>● Ürünlerin fiyatlarını satıcılara göre karşılaştırın, mutlaka biraz daha ucuzu vardır.</p>
      <p>● Kredi kartı limitlerinizi kontrol edin. Yeterli değilse para transferiyle limiti artırın.</p>
      <p>● En iyi fırsat ürünleri sınırlı sayıda olur. Gecenin ilk saatlerinde alışverişe başlayın. Tükenmeden alın.</p>
      <p>● Güvenli alışveriş için bilinen satış platformlarını tercih edin. Adı sanı duyulmamış sitelere itibar etmeyin.</p>
      <p>● Kargo ücreti var mı dikkat edin. Bedava kargo tercih sebebi olabilir.</p>
    </article>
  </body>
</html>