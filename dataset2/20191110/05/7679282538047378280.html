<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-read-why-the-eyes-of-the-youth-of-ayodhya-shone-after-the-historic-decision-2841381.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T05:41:55+00:00"/>
    <meta property="og:title" content="Ayodhya Verdict: पढ़िए ऐतिहासिक फैसले के बाद अयोध्या के युवाओं की आंखें क्यों चमक उठीं "/>
    <meta property="og:description" content="सुप्रीम कोर्ट के फ़ैसले से अयोध्या वासियों की आंखें चमक उठी हैं और उन्हें विकास का सपना दिखने लगा है। अधिकतर लोगों और ख़ासकर हनुमान गढ़ी के आसपास के दुकानदार कहते हैं कि अब मंदिर बनने के साथ ही यहां..."/>
  </head>
  <body>
    <article>
      <h1>Ayodhya Verdict: पढ़िए ऐतिहासिक फैसले के बाद अयोध्या के युवाओं की आंखें क्यों चमक उठीं </h1>
      <address><time datetime="2019-11-10T05:41:55+00:00">10 Nov 2019, 05:41</time> by <a rel="author">प्रमुख संवाददाता,अयोध्या |</a></address>
      <p>सुप्रीम कोर्ट के फ़ैसले से अयोध्या वासियों की आंखें चमक उठी हैं और उन्हें विकास का सपना दिखने लगा है। अधिकतर लोगों और ख़ासकर हनुमान गढ़ी के आसपास के दुकानदार कहते हैं कि अब मंदिर बनने के साथ ही यहां विकास भी बढ़ेगा। पर्यटन बढ़ जाएगा जिससे रोज़गार भी बढ़ेगा। यही 20 साल से दुकान कर रही नेहा श्रीवास्तव कहती है कि अयोध्या ने हमेशा संघर्ष ही देखा है। अब एक आधार बना है जो अयोध्या के विकास के साथ ही यहां के लोगों की जिंदगी भी बदलेगा। </p>
      <p><b>सब मिलकर लिखेंगे नई कहानी:</b> फ़ैसले के पहले अयोध्या में मिले फैय्याज ने कहा कि हम लोगों के बीच कोई बैर नहीं है। हर किसी का सम्मान करना है। फ़ैसले के बाद नया घाट के पास फूल बेचने वाले राम कुमार कहते है -फ़ैसले का स्वागत है और इसे लेकर लड़ने की ज़रूरत नहीं है। अब सब लोग मिल कर नई कहानी लिखेंगे। अब दौर भी बदल चुका है । लोग अब सिर्फ़ विकास चाहते है। रज़ाई भरने वाले ज़हीर का कहना है कि फ़ैसले का सम्मान है। बस अब जो भी हो उसमें विकास ज़रूर जुड़ा रहे।</p>
      <h3>Read Also: <a href="https://www.livehindustan.com/national/story-ayodhya-verdict-up-sunni-waqf-board-said-we-will-not-challenge-sc-decision-2840090.html">Ayodhya Verdict: यूपी सुन्नी वक्फ बोर्ड ने कहा, हम SC के फैसले को नहीं देंगे चुनौती</a></h3>
      <p><b>होटल उद्योग बढ़े:</b> बीटेक कर रहे गौरव सिंह कहते है कि ऐतिहासिक फ़ैसला आया है। अब उम्मीद है कि होटल उद्योग बढ़ेगा। </p>
      <p><b>छावनी बन गई हनुमान गढ़ी: </b>राम नगरी में शनिवार सुबह छावनी बनी हनुमान गढ़ी में हर किसी को बेरोकटोक प्रवेश मिलता रहा पर फ़ैसला आने के दो घंटे पहले हनुमानगढ़ी पर सख़्ती बढ़ गयी।  रामजन्म भूमि मार्ग पर भी चौकसी कड़ी कर दी गई । सर, फ़ैसला आना शुरू हो गया: अधिकारी आपस में चर्चा कर रहे थे इसी बीच सीओ ने कहा कि सर फ़ैसला आना शुरू हो गया है बस तुरंत ही अफ़सरों ने वायरलेस पर अलग-अलग टुकड़ियों को मैसेज करना शुरू कर दिया कि सब अलर्ट रहें। </p>
      <p><b>हेलीकॉप्टर से भी निगरानी </b><br/>दोपहर दो बजे हेलीकॉप्टर से भी अयोध्या में भी सुरक्षा की निगरानी की गई। इसके अलावा थोड़ी थोड़ी देर पर आरएएफ़ और पुलिस पीएसी के जवान मार्च करते रहे। महिला पुलिस फ़ोर्स का भी काफ़लिा अलग से अयोध्या परिसर के आसपास निकलता रहा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>