<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/protestirashchi-v-rim-poiskakha-otmyanata-na-imigratsionen-zakon-na-salvini_news708406.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T05:36:00+00:00"/>
    <meta property="og:title" content="Протестиращи в Рим поискаха отмяната на имиграционен закон на Салвини"/>
    <meta property="og:description" content="Сред протестиращите имаше и много мигранти, пристигнали през последните години в Италия"/>
  </head>
  <body>
    <article>
      <h1>Протестиращи в Рим поискаха отмяната на имиграционен закон на Салвини</h1>
      <h2>Сред протестиращите имаше и много мигранти, пристигнали през последните години в Италия</h2>
      <address>
        <time datetime="2019-11-10T05:36:00+00:00">10 Nov 2019, 05:36</time>
      </address>
      <p>https://blitz.bg/svyat/protestirashchi-v-rim-poiskakha-otmyanata-na-imigratsionen-zakon-na-salvini_news708406.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573345541-768x432.jpg"/>
      </figure>
      <p>
        <b>Няколко хиляди души преминаха по улиците на Рим в късния следобед вчера, предаде Асошиейтед прес. Демонстрацията им беше насочена срещу расизма. Те призоваха също така за отмяната на закон, касаещ сигурността и имиграцията, подготвен от бившия вътрешен министър Матео Салвини. Манифестацията под наслов "Обединени и в солидарност срещу правителството, расизма и декретът на Салвини" започна от Колизеума, където демонстранти от цяла Италия развяваха знамена и носеха плакати.</b>
      </p>
      <p>"Днешният парад призовава за отмяната на законите за сигурността и имиграцията, които през последните години са три. Те засягат мигрантите, незаконно настанилите се, търсещите убежище и дори политическите активисти. Тук сме днес, за да викаме за свобода, амнистия и отменянето на законите за всички, тъй като те засягат една бедна част от населението в Италия и не правят живота по-сигурен за никого. Точно обратното, превръщат се в политически инструмент, който да бъде използван срещу дръзналите да неодобрят."</p>
      <p>Сред протестиращите имаше и много мигранти, пристигнали през последните години в Италия, които са притеснени от климата на дискриминация на Апенините. Сред тях беше 18-годишният Ибрахим Ба от Гвинея:</p>
      <p>"Определено съм притеснен, защото в Италия хората често говорят за имигранти, когато стане въпрос за решаване на проблемите на страната. А тези две теми не са свързани. И когато италианските политици ги свържат, или вменят имиграцията сред проблемите на Италия, това кара италианците да са негостоприемни, егоистични и да чувстват омраза към имигрантите."</p>
      <p>Салвини - неофициалният лидер на евроскептичната партия "Лига", беше основното лице зад декрета, който беше одобрен от предишното правителство. Той включваше различни мерки като забрана на възможността търсещите убежище да получат право на пребиваване и затваряне на пристанищата, за да се блокира пристигането на нови мигранти в Италия.</p>
    </article>
  </body>
</html>