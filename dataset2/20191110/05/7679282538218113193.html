<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-know-everything-about-92-years-old-k-parasharan-the-senior-lawyer-of-supreme-court-who-fought-legal-battle-of-lord-rama-2841370.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T05:06:08+00:00"/>
    <meta property="og:title" content="अयोध्या निर्णय: देवाताओं के वकील 92 वर्षीय के. पराशरण ने जीती सबसे बड़ी लड़ाई"/>
    <meta property="og:description" content="उम्र को धता बताते हुए अयोध्या मामले में रामलला विराजमान की ओर से पैरवी करने वाले वरिष्ठ अधिवक्ता के. पराशरण ने फैसले के बाद राहत की सांस ली। उन्होंने हाल ही में कहा था कि उनकी आखिरी ख्वाहिश है कि..."/>
  </head>
  <body>
    <article>
      <h1>अयोध्या निर्णय: देवाताओं के वकील 92 वर्षीय के. पराशरण ने जीती सबसे बड़ी लड़ाई</h1>
      <address><time datetime="2019-11-10T05:06:08+00:00">10 Nov 2019, 05:06</time> by <a rel="author">एजेंसी।,नई दिल्ली।</a></address>
      <p>उम्र को धता बताते हुए अयोध्या मामले में रामलला विराजमान की ओर से पैरवी करने वाले वरिष्ठ अधिवक्ता के. पराशरण ने फैसले के बाद राहत की सांस ली। उन्होंने हाल ही में कहा था कि उनकी आखिरी ख्वाहिश है कि उनके जीते जी रामलला कानूनी तौर पर विराजमान हो जाएं। पूरी ऊर्जा से अयोध्या मामले में अकाट्य दलीलें रखने वाले पराशरण को भारतीय वकालत का भीष्म पितामह यूं ही नहीं कहा जाता। उच्चतम न्यायालय ने अगस्त में जब अयोध्या मामले की रोजाना सुनवाई का फैसला किया तो विरोधी पक्ष के वकीलों ने कहा था कि उम्र को देखते हुए उनके लिए यह मुश्किल होगा लेकिन 92 बरस के पराशरण ने 40 दिन तक घंटों चली सुनवाई में पूरी शिद्दत से दलीलें पेश की ।</p>
      <p>
        <b>Read Also: <a href="https://www.livehindustan.com/national/story-ayodhya-verdict-mention-of-guru-nanak-dev-and-tulsidas-in-supreme-court-judgment-know-why-2841368.html">Ayodhya Verdict: SC के जजमेंट में है गुरु नानक और तुलसीदास का जिक्र, जानें क्यों</a></b>
      </p>
      <p><b>बैठकर जिरह करने से कर दिया मना</b><br/>न्यायालय में पराशरण को बैठकर दलील पेश करने की सुविधा भी दी गई लेकिन उन्होंने यह कहकर इनकार कर दिया कि वह भारतीय वकालत की परंपरा का पालन करेंगे। रामलला विराजमान से पहले सबरीमाला मामले में भगवान अयप्पा के वकील रहे पराशरण को भारतीय इतिहास, वेद पुराण और धर्म के साथ ही संविधान का व्यापक ज्ञान है । उन्होंने स्कन्ध पुराण के श्लोकों का जिक्र करके राम मंदिर का अस्तित्व साबित करने की कोशिश की। पराशरण ने सबरीमाला मंदिर विवाद के दौरान एक आयु वर्ग की महिलाओं को प्रवेश नहीं देने की परंपरा की वकालत की थी। राम सेतु मामले में दोनों ही पक्षों ने उन्हें अपनी ओर करने के लिए सारे तरीके आजमाए लेकिन धर्म को लेकर संजीदा रहे पराशरण सरकार के खिलाफ गए।</p>
      <p>
        <b>Read Also: <a href="https://www.livehindustan.com/national/story-ayodhya-verdict-supreme-court-use-special-rights-article-142-2841359.html">अयोध्या फैसला: मुस्लिमों को जमीन देने के लिए SC ने किया 'स्पेशल पावर' का इस्तेमाल</a></b>
      </p>
      <p><b>अटार्नी जनरल रह चुके हैं के पराशरण</b><br/>नौ अक्टूबर 1927 को जन्मे पराशरण पूर्व राज्यसभा सांसद और 1983 से 1989 के बीच भारत के अटार्नी जनरल रहे। पद्मभूषण और पद्मविभूषण से नवाजे जा चुके पराशरण को तत्कालीन प्रधानमंत्री अटल बिहारी वाजपेयी ने संविधान के कामकाज की समीक्षा के लिए ड्राफ्टिंग एंड एडिटोरियल कमिटी में शामिल किया था। इतिहास में जब भी अयोध्या मसले पर बरसों तक चली कानूनी लड़ाई का जिक्र होगा तो पराशरण का नाम सबसे ऊपर लिया जाएगा।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।   </b>
      </p>
    </article>
  </body>
</html>