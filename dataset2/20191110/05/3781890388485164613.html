<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740913"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T05:21:00+00:00"/>
    <meta property="og:title" content="คนไทยตาย-เจ็บบนถนนเพียบ อึ้งคนเดินเท้าเสี่ยงตายสุด"/>
    <meta property="og:description" content="สปสช.เปิดข้อมูลอุบัติเหตุทางถนน เจ็บปีละ 6.6 หมื่นราย ตาย 3.4 พันราย สูญงบฯ รักษา กว่า 6 พันล้านบาท อึ้ง คนเดินถนนเสี่ยงตายกว่าผู้ขับขี่"/>
  </head>
  <body>
    <article>
      <h1>คนไทยตาย-เจ็บบนถนนเพียบ อึ้งคนเดินเท้าเสี่ยงตายสุด</h1>
      <address>
        <time datetime="2019-11-10T05:21:00+00:00">10 Nov 2019, 05:21</time>
      </address>
      <p>
        <b>สปสช.เปิดข้อมูลอุบัติเหตุทางถนน เจ็บปีละ 6.6 หมื่นราย ตาย 3.4 พันราย สูญงบฯ รักษา กว่า 6 พันล้านบาท อึ้ง คนเดินถนนเสี่ยงตายกว่าผู้ขับขี่</b>
      </p>
      <p>เมื่อวันที่ 10 พ.ย. นพ.ศักดิ์ชัย กาญจนวัฒนา เลขาธิการสำนักงานหลักประกันสุขภาพแห่งชาติ (สปสช.) กล่าวว่า ที่ผ่านมาเป็นที่ทราบกันดีว่าประเทศไทยเป็นหนึ่งในประเทศที่มีอุบัติภัยบนท้องถนนสูงติดอันดับต้นๆ ของโลก โดยองค์การอนามัยโลกระบุว่าปัญหาอุบัติเหตุทางถนนนี้ถือเป็นปัญหาใหญ่ของไทย และจากข้อมูลการบาดเจ็บจากอุบัติเหตุการขนส่งทางบกที่รับไว้รักษาในโรงพยาบาล (ผู้ป่วยใน) ของระบบหลักประกันสุขภาพแห่งชาติ (บัตรทอง) ซึ่งเป็นข้อมูลประชาชนสิทธิหลักประกันสุขภาพแห่งชาติและสิทธิสวัสดิการพนักงานส่วนท้องถิ่น (อปท.) ระหว่างปี 2558-2561 พบว่า รวม 4 ปี มีผู้บาดเจ็บ 265,243 ราย เสียชีวิต 13,861 ราย ค่ารักษากว่า 6,015 ล้านบาท แยกเป็นแต่ละปี ดังนี้ ปี 2558 บาดเจ็บ 62,773 ราย เสียชีวิต 3,509 ราย ค่ารักษา 1,308 ล้านบาท, ปี 2559 บาดเจ็บ 63,981 ราย เสียชีวิต 3,486 ราย ค่ารักษา 1,534 ล้านบาท, ปี 2560 บาดเจ็บ 67,517 ราย เสียชีวิต 3,440 ราย ค่ารักษา 1,529 ล้านบาท และ ปี 2561 บาดเจ็บ 70,972 ราย เสียชีวิต 3,426 ราย ค่ารักษา 1,644 ล้านบาท<br/><br/>นพ.ศักดิ์ชัย กล่าวต่อว่า สำหรับกลุ่มผู้ที่มีจำนวนผู้ที่ได้รับบาดเจ็บและเสียชีวิตมากที่สุดในหมวดอุบัติเหตุ ได้แก่ ผู้ใช้รถจักรยานยนต์ บาดเจ็บ 210,963 ราย เสียชีวิต 11,177 ราย คิดเป็นร้อยละ 5.3 ของผู้ที่ได้รับบาดเจ็บ รองลงมาคือผู้ที่ใช้จักรยาน บาดเจ็บ 28,728 ราย เสียชีวิต 608 ราย คิดเป็น 2.1 ของผู้ที่ได้รับบาดเจ็บ เมื่อดูตามลักษณะอุบัติเหตุพบว่า อันดับหนึ่งคือขับขี่ล้ม คว่ำเองโดยไม่มีการชน บาดเจ็บ 135,980 ราย เสียชีวิต 4,899 ราย คิดเป็นร้อยละ 3.6 รองลงมาคือชนกับรถยนต์ รถกระบะบรรทุกเล็กหรือรถตู้ บาดเจ็บ 63,692 ราย เสียชีวิต 4,348 ราย คิดเป็นร้อยละ 6.8 ของผู้ที่ได้รับบาดเจ็บ ส่วนสิ่งที่ทำให้เปอร์เซ็นต์การเสียชีวิตสูงที่สุดคือการชนกับรถไฟ มีผู้บาดเจ็บ 333 ราย เสียชีวิต 35 ราย คิดเป็นร้อยละ 10.5 ของผู้ที่ได้รับบาดเจ็บ</p>
      <figure>
        <img src="https://www.dailynews.co.th/admin/upload/20191110/news_goxCpwpjKv122401_533.jpg?v=20191110137?v=6818"/>
      </figure>
      <p>“ตลอดระยะเวลา 4 ปี ของการเก็บข้อมูล มีประชาชนคนเดินเท้าที่ได้รับบาดเจ็บ 10,672 ราย เสียชีวิต 916 ราย คิดเป็นร้อยละ 8.6 ของผู้ที่ได้รับบาดเจ็บ ขณะที่ผู้ขับขี่ได้รับบาดเจ็บ 215,794 ราย เสียชีวิต 10,752 ราย คิดเป็น ร้อยละ4.98 ของผู้ที่ได้บาดเจ็บ ซึ่งนับว่าเป็นสัดส่วนที่สูงที่สุดในหมวดอุบัติเหตุ เมื่อเทียบเคียงระหว่างการบาดเจ็บและเสียชีวิต ทั้งยังพบว่าเมื่อเกิดการบาดเจ็บ ผู้สูงอายุ ที่อายุมากกว่า 65 ปี มีอัตราการเสียชีวิตที่สูงกว่าทุกช่วงวัย และอัตราการเสียชีวิตจะลดหลั่นลงมาตามลำดับช่วงอายุ” นพ.ศักดิ์ชัย กล่าว และว่า เมื่อเปรียบเทียบผู้บาดเจ็บระหว่างปี 2558-2561 พบว่ามี 9 จังหวัดที่เพิ่มขึ้นมากกว่าร้อยละ 20 ได้แก่ บึงกาฬ ชัยภูมิ ปราจีนบุรี เพชรบุรี ตรัง พัทลุง สตูล ปัตตานี นราธิวาส และอีก 3 จังหวัดที่ลดน้อยลงกว่าร้อยละ 5 ได้แก่ อุบลราชธานี สุพรรณบุรี และชัยนาท.<br/><br/> </p>
    </article>
  </body>
</html>