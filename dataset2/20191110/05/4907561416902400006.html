<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/memurun-borclanma-yapabilmesi-icin-gorevde-olmasi-gerekiyor-2218038"/>
    <meta property="og:site_name" content="Posta"/>
    <meta property="article:published_time" content="2019-11-10T05:00:49+00:00"/>
    <meta property="og:title" content="Memurun borçlanma yapabilmesi için görevde olması gerekiyor"/>
    <meta property="og:description" content="Soru: 66 yaşındayım. 1972- 1973 öğretim yıllarında Emekli Sandığı’na tabi olarak (365 gün) öğretmenlik yaptım."/>
  </head>
  <body>
    <article>
      <h1>Memurun borçlanma yapabilmesi için görevde olması gerekiyor</h1>
      <address><time datetime="2019-11-10T05:00:49+00:00">10 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> 66 yaşındayım. 1972- 1973 öğretim yıllarında Emekli Sandığı’na tabi olarak (365 gün) öğretmenlik yaptım. İleri derecede bel fıtığı, boyun fıtığı, kanal daralması rahatsızlıklarım var. Bir ay içinde ameliyat olmam gerekiyor. İki doğum borçlanması yaparak primi 1800 güne tamamlasam emekli olabilir miyim? ● Zeliha YAYLA</p>
      <p><b>Cevap: </b>Emekli Sandığı iştirakçilerinin borçlanma yapabilmesi için aktif olarak görevde olmaları gerekiyor. Dolaysıyla Emekli Sandığı’na borçlanma yapamazsınız. Yapsanız bile 10 yıl hizmet süreniz olmadığı için Emekli Sandığı’ndan malulen emekli olamazsınız. Ancak SSK’dan emekli olabilirsiniz.</p>
      <p>Doğumlarınız borçlanma şartlarından yararlanıyorsa, sigortalı bir işe girip çalışırken iki doğumunuzu borçlanarak toplam 1440 gün kazanabilirsiniz. Bir yıl da memuriyetiniz olduğuna göre priminizi 1800 güne tamamlarsınız.</p>
      <p>Rahatsızlıklarınız da en az yüzde 60 oranında işgücü kaybına yol açmışsa ve raporunuz ve tıbbi eklerini inceleyecek olan SGK Sağlık Kurulu malul olduğunuza karar verirse, malulen emekli olabilirsiniz (10 yıl sigortalılık süresi, 1800 gün prim ödeme ve yüzde 60 oranında işgücü kaybı şartlarıyla).</p>
      <p>
        <b>GELİR VE AYLIKTAN YÜKSEK OLANIN TAMAMINI DÜŞÜK OLANIN YARISINI ALIRSINIZ</b>
      </p>
      <p><b>Soru:</b> 19 Aralık 2006 sigorta girişliyim. 2012 yılında bir iş kazası geçirdim. Yüzde 49.5 oranında raporum var. 4000 gün prim ödemem var. Şu an sigortalı olarak özel sektörde çalışıyorum. Erken emeklilik hakkım var mı? Varsa ne zaman emekli olabilirim? ● İbrahim Onur AYDIN</p>
      <p><b>Cevap: </b>Vergi indirim hakkı da almanız halinde, 6 Ağustos 2003’ten sonra 1 Ekim 2008’den önce sigortalı olan 3’üncü derece engelli olarak emekli olmak için; 20 yıl sigortalılık süresi ve 4400 gün prim ödeme şartlarına tabi olursunuz ve 400 gün daha prim ödeyerek toplam priminizi 4400 güne tamamlamanız şartıyla, 20 yıllık sigortalılık sürenizi dolduracağınız 19 Aralık 2026’da emekli olabilirsiniz. İş kazasından dolayı sürekli iş göremezlik geliri bağlanmıştır. Emekli aylığınız da bağlandığında, gelir ve aylıktan yüksek olanın tamamını düşük olanının yarısını alırsınız.</p>
      <p>
        <b>PRİMİ 7000 GÜNE TAMAMLAYACAĞINIZ TARİHTE EMEKLİSİNİZ</b>
      </p>
      <p><b>Soru:</b> 1963 doğumluyum. Sigorta girişim 2003’tedir. Acaba ne zaman emekli olabilirim? 58 yaşında emekli olabilir miyim? ● Zehra SÖNMEZ</p>
      <p><b>Cevap: </b>Emekli olmak için; 7000 gün prim ödeme ve 58 yaş şartlarına tabisiniz. Priminizi 7000 güne tamamlayacağınız tarihte emekli olabilirsiniz. Ayrıca 4500 gün prim ödemiş olmanız şartıyla, 25 yaşınızı dolduracağınız tarihte emekli olmanız da mümkün (25 yıl sigortalılık süresi, 4500 gün prim ödeme ve 58 yaş şartlarına tabi olarak).</p>
      <p>
        <b>ASKERLİĞİNİZ BAŞLANGIÇTAN ÖNCEYSE BORÇLANIP HEMEN EMEKLİ OLABİLİRSİNİZ</b>
      </p>
      <p><b>Soru: </b>20 Temmuz 1968 doğumluyum. SSK başlangıç tarihim 1 Mart 1991 olup 6400 gün prim ödemem var. Ne zaman emekli olurum? ● Habil MUTAF</p>
      <p><b>Cevap:</b> Emekli olmak için 25 yıl sigortalılık süresi, 5525 gün prim ödeme ve 52 yaş şartlarına tabisiniz. Priminiz yeterli olduğundan bundan sonra prim ödemeseniz de 52 yaşınızı dolduracağınız 29 Temmuz 2020’de emekli olabilirsiniz. Şayet sigorta başlangıç tarihinden önce yaptığınız 460 gün askerlik süreniz varsa borçlanıp hemen de emekli olabilirsiniz.</p>
    </article>
  </body>
</html>