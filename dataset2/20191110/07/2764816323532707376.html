<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/procesor-via-zhaoxin-kx-7000-unik-geekbench-2ghz/"/>
    <meta property="og:site_name" content="Cnews.cz"/>
    <meta property="article:published_time" content="2019-11-10T07:00:05+00:00"/>
    <meta property="og:title" content="V Geekbench už je 2GHz vzorek čínského x86 procesoru Zhaoxin KX-7000. 80 % IPC Zenu 2"/>
    <meta property="og:description" content="V Geekbench se objevil vzorek 7nm procesoru VIA/Zhaoxin KX-7000. Součástí nové architektury s vysokým IPC by zdá se mohla být i jednotka pro AI výpočty."/>
  </head>
  <body>
    <article>
      <h1>V Geekbench už je 2GHz vzorek čínského x86 procesoru Zhaoxin KX-7000. 80 % IPC Zenu 2</h1>
      <address><time datetime="2019-11-10T07:00:05+00:00">10 Nov 2019, 07:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-1">
            <img src="https://www.cnews.cz/wp-content/uploads/2019/11/ZHAOXIN-KX-7000-v-Geekbench.png"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-2">
            <img src="https://www.cnews.cz/wp-content/uploads/2019/11/ZHAOXIN-KX-7000-v-Geekbench-proti-Ryzenu-7-3700X.png"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-3">
            <img src="https://www.cnews.cz/wp-content/uploads/2019/09/Procesor-Zhaoxin-CentaurTech-04.jpg"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-4">
            <img src="https://www.cnews.cz/wp-content/uploads/2019/09/Procesor-Zhaoxin-CentaurTech-06.jpg"/>
          </a>
        </figure>
      </slideshow>
      <p>
        <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-1">VŠECHNY FOTOGRAFIE</a>
      </p>
      <p>Svět procesorů x86 v posledních třech letech hodně obživl, když se procesory AMD dostaly k modernímu FinFETovému procesu a zároveň dobré architektuře Zen, zatímco předtím bylo konkurenční prostředí hodně jednostranné s dominancí Intelu. Vypadá to ale, že podobná kritická kombinace silné architektury jádra a konkurenceschopného výrobního procesu by se mohla podařit i dnes malému třetímu konkurentovi. A to procesorům Zhaoxin z Číny, které vycházejí z dlouholeté linie x86 procesorů VIA, jež jsou ovšem zase založené na architekturách firmy Centaur Technology z USA.</p>
      <p>Už nějakou dobu víme o informacích, podle kterých má Zhaoxin ambici povznést se od jader, která jsou spíš někde na úrovni lowendových jader Intel Atom a přinést výkonnou architekturu. Po <a href="https://www.cnews.cz/via-zhaoxin-prvni-16nm-procesory-x86-cina">generaci KX-6000</a>, která používá FinFETový 16nm proces, ale pořád celkem pomalá jádra (byť jejich frekvence vzrostla z dřívějších cca 2 GHz), měla přijít zcela nová architektura KX-7000. A ta <a href="https://www.cnews.cz/roadmapa-procesoru-viazhaoxin-kx-7000-slibuje-vykon-jako-zen-2-skonci-duopol-v-x86/">prý měla být konkurenceschopná i proti jádrům Zen 2</a>, jež mezitím AMD vydalo v Ryzenech 3000. A na to by bylo třeba velké jádro s vysokým IPC.</p>
      <p>O procesorech KX-7000, které by snad už měly být 7nm, jsme tu psali už v září, kdy se na začaly objevovat známky toho, že už je po tapeoutu a existují funkční vzorky tohoto procesoru, a dokonce už začal být vypouštěn i nějaký fotografický materiál na webu firmy Centaur Technology. Z nějž to mimochodem vypadá, že by se platforma dokonce mohla vrátit k socketovému řešení, které je pro desktopové procesory o dost šikovnější než pájení BGA procesorů na desku. Tedy minimálně z pohledu domácích stavitelů.</p>
      <h3>Benchmark 2GHz Zhaoxinu KX-7000</h3>
      <p>Vzorky, o kterých se šířily informace v září, měly takt jen 1,6 GHz, ale nyní máme další novinku. Jak nás upozornil dlouholetý nadšenec do této alternativní platformy Tralalák, do databáze testu Geekbench se dostal další novější vzorek s osmi jádry, který už povýšil na 2,0 GHz, což stále asi je daleko od finálních frekvencí, ale už jsme o trošku blíž tomu, jak by asi mohl výkon vypadat. 2,0GHz vzorek Zhaoxinu KX-7000 má CPUID CentaurHauls Family 6 Model 71 Stepping 1 – nesprávně je však detekovaný jako prastará 150nm architektura „Samuel 2“, což jsou procesory C3 ještě pro socket 370. V testu Geekbench 5.0.3 Tryout dosahuje skóre 469 bodů, ve vícevláknovém testu pak 3264 bodů (pozor, nesrovnávejte s verzí 4).</p>
      <figure>
        <img src="https://www.cnews.cz/wp-content/uploads/2019/11/ZHAOXIN-KX-7000-v-Geekbench-parametry.png"/>
        <figcaption>Vzorek procesoru VIA Zhaoxin KX-7000 v GeekBench</figcaption>
      </figure>
      <p>Záznam v Geekbench <a href="https://browser.geekbench.com/v5/cpu/526995">stále je</a>, nebyl zatím na rozdíl od toho předchozího odstraněn (pokud by ale zmizel, můžete vidět screenshot v naší galerii). Porovnat, jak to pro výkon architektury KX-7000 vypadá, ale není až tak snadné, protože Geekbench mívá značný rozptyl ve skóre. Pokud byste chtěli srovnat s rovněž osmijádrem Ryzenem 7 3700X, najdete například v databázi výsledky s multivláknovým skóre pod 8000, ale i přes 10 000. Nakonec jsem vzal <a href="https://browser.geekbench.com/v5/cpu/compare/557784?baseline=526995">jeden, který je zhruba uprostřed</a> a pochází ze stejné verze testu a PC, které má stejnou velikost RAM (32 GB). Vychází z toho skóre 1269 bodů v ST a 9080 bodů v MT testu. Frekvence boostu se ale během testu údajně pohybovala mezi 4300–4350 MHz. Srovnání <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-2">je opět v galerii</a>.</p>
      <h3>Aspoň 80 % IPC konkurenčních procesorů?</h3>
      <p>Pokud bychom tedy vydělil výsledek frekvencí, abychom velmi zhruba „simulovali“ takt 2,0 GHz, pak by skóre byla asi 583 a 4174 bodů. Výkon takt na takt by tedy u Zhaoxinu stále nebyl vyšší, než u Zenu 2, ale asi se opravdu dá mluvit o tom, že je IPC konkurenceschopné. Ve vícevláknovém testu vychází na 78 % jádra Zen 2, ale to je v situaci, kdy CPU nemá SMT a tedy je značně znevýhodněno; v MT tedy s přihlédnutím k tomuto vypadá Zhaoxin KX-7000 poměrně dobře. ST výkon vychází paradoxně také na asi 80 % IPC Zenu 2. Když si vezmeme, že zde může hrát roli nezralost platformy a vzorku nebo chybějící optimalizace, skutečně to začíná vypadat zajímavě, zvlášť na první revizi nové architektury od malého hráče. Samozřejmě za předpokladu, že frekvence nakonec budou někde okolo 3,0 GHz a spíše nad.</p>
      <p>Mimochodem, pokud bychom srovnávali s procesorem Intel Core i7-9700K, KX-7000 by také vůbec nevypadal špatně, pokud jde o IPC. V databázi jsem u i7-9700K běžícího zřejmě na fixních 4,9 GHz (detekované frekvence můžete vidět v datech, která jsou vidět po přidání.gb5 za URL záznamu) našel skóre 1381 bodů v ST a 8007 bodů v MT testu. Když by se to přepočítalo na 2,0 GHz, tak pro jednovláknový výkon vychází skóre 563 (takže by Zhaoxin KX-7000 měl 83 % jeho IPC) a pro vícevláknový výkon 3268, tedy prakticky stejné „IPC“ jako u Zhaoxinu KX-7000. Ovšem pořád musíte pamatovat, že výsledky Geekbench hodně fluktuují a při takovémto rozdílu frekvencí může být přepočet také ošidný.</p>
      <figure>
        <img src="https://www.cnews.cz/wp-content/uploads/2019/09/Procesor-Zhaoxin-na-videu-CentaurTech-03.jpg"/>
        <figcaption>Vzorek procesoru Zhaoxin, možná KX-7000 na videu CentaurTech</figcaption>
      </figure>
      <p>Tyto procesory tedy pravděpodobně pořád budou o něco zaostávat (už jenom třeba tou absencí SMT/HT), ale už by mohly být takříkajíc ve stejné lize s Intelem a AMD. Samozřejmě ale pořád zůstává otázka, zda se budou dát volně koupit třeba i u nás a jak široce se je podaří výrobci protlačit. Zatím totiž Zhaoxin mimo Čínu prakticky vůbec nenajdete.</p>
      <figure>
        <img src="https://www.cnews.cz/wp-content/uploads/2018/01/VIA-Zhaoxin-roadmapa-KX-6000-KX-7000-tralalak.jpg"/>
        <figcaption>Roadmapa procesorů Zhaoxin ukazuje pro KX-7000 podporu PCI Expressu 4.0 a pamětí DDR5 (Zdroj: Tralalák)</figcaption>
      </figure>
      <h3>Možná bude i akcelerace AI</h3>
      <p>Mimochodem, možná si vzpomenete, že VIA byla kdysi první výrobce x86 procesorů, který do CPU integroval speciální akceleraci pro šifrovací instrukce (VIA PadLock). Podobná koncepce se specializovanými koprocesory by možná mohla přijít opět. Firma Centaur Technology totiž nyní odhalila (opět nás na to upozornil Tralalák), že chystá <a href="http://www.ece.utexas.edu/events/centaur-technologys-deep-learning-coprocessor-technology?fbclid=IwAR1Hf8qo1eGyVG5DL_d1sa11HCDEU5OpZZ0UGeR0D3Aoa_sdB9FXdBusQog">koprocesor pro akceleraci úloh umělé inteligence</a> (neuronových sítí), dost možná podobný tomu, co nyní mají jako „AI jednotky“ různé mobilní čipy ARM. Zda se tato novinka objeví už v jádrech KX-7000, ale nevíme, mohlo by na ni přijít třeba až v nějakém následovníkovi.</p>
      <figure>
        <img src="https://www.cnews.cz/wp-content/uploads/2019/11/Centaur-Integrated-AI-Coprocessor-v-MLPerf.png"/>
        <figcaption>Centaur Integrated AI Coprocessor v MLPerf</figcaption>
      </figure>
      <p>Nějaký záznam o tomto akcelerátoru/koprocesoru je <a href="https://github.com/mlperf/inference_results_v0.5/blob/master/closed/CentaurTechnology/systems/0.json">zdá se i v benchmarku MLPerf</a>. Je zde zmínka, že jeho hostitelské CPU má frekvenci 2,5 GHz pro test sníženou na 2,3 GHz, ale není jasné, zda je toto jen takt prototypu, nebo to má reprezentovat finální procesory KX-7000 (případně jiné). Bylo-li AI jádro integrováno v procesoru a už na něm byly spuštěné nějaké testy, pak by se pravděpodobně opravdu mohlo nacházet už v architektuře KX-7000.</p>
      <h4>Galerie: Procesory VIA/Zhaoxin KX-7000</h4>
      <slideshow>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-1">
            <img src="https://www.cnews.cz/wp-content/uploads/2019/11/ZHAOXIN-KX-7000-v-Geekbench.png"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-2">
            <img src="https://www.cnews.cz/wp-content/uploads/2019/11/ZHAOXIN-KX-7000-v-Geekbench-proti-Ryzenu-7-3700X.png"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-3">
            <img src="https://www.cnews.cz/wp-content/uploads/2019/09/Procesor-Zhaoxin-CentaurTech-04.jpg"/>
          </a>
        </figure>
        <figure>
          <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-4">
            <img src="https://www.cnews.cz/wp-content/uploads/2019/09/Procesor-Zhaoxin-CentaurTech-06.jpg"/>
          </a>
        </figure>
      </slideshow>
      <p>
        <a href="https://www.cnews.cz/procesor-via-zhaoxin-kx-7000-unik-geekbench-2ghz/galerie-178449-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/google-stadia-prvnich-12-her"/>
        <a href="https://www.cnews.cz/lamax-watchy2-chytre-hodinky-deti-recenze/"/>
        <a href="https://www.cnews.cz/microsoft-project-silica-kremenne-sklo-disk"/>
        <a href="https://www.cnews.cz/cina-singles-day-den-nezadanych-2019"/>
        <a href="https://www.cnews.cz/honor-9x-recenze/"/>
      </related>
    </article>
  </body>
</html>