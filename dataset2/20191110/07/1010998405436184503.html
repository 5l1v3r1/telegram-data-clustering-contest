<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/protestirashti-okupiraha-dve-darzhavni-medii-v-bolivija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T07:03:00+00:00"/>
    <meta property="og:title" content="Протестиращи окупираха две държавни медии в Боливия"/>
    <meta property="og:description" content="Според в. &quot;Ла Расон&quot; различни полицейски части в поне четири региона са се разбунтували срещу правителството"/>
  </head>
  <body>
    <article>
      <h1>Протестиращи окупираха две държавни медии в Боливия</h1>
      <h2>Според в. "Ла Расон" различни полицейски части в поне четири региона са се разбунтували срещу правителството</h2>
      <address>
        <time datetime="2019-11-10T07:03:00+00:00">10 Nov 2019, 07:03</time>
      </address>
      <p>Демонстранти, противници на президента Ево Моралес, окупираха две държавни медии - телевизия Bolivia TV и радио Патрия Нуева, в Ла Пас, като принудиха служителите да напуснат помещенията, предаде Франс прес, цитирана от БТА. </p>
      <p>Бяхме изгонени насила, след като получихме заплахи от лицата, които се бяха събрали пред сградата, съобщи за АФП директорът на радиото Иван Малдонадо.</p>
      <p>Няколко десетки служители напуснаха сградата, където се помещават двете медии, като се държаха за ръце, засипани с обиди от около 300 души, които ги обвиняват, че обслужват интересите на режима на Ево Моралес. Оттогава двете медии излъчват само музика, съобщи кореспондент на АФП.</p>
      <p>Президентът осъди действията на протестиращите, като написа в Туитър: "Те твърдят, че защитават демокрацията, но действат като диктатура".</p>
      <p>"Апелирам за диалог с партиите, които спечелиха места в парламента на последните общи избори, четири партии", заяви Моралес в реч на военното летище Ел Алто, в която също така поиска подкрепа от папата, правозащитниците и международните организации срещу "антидемократичните групи", които са започнали "държавен преврат" в Боливия, и призова разбунтувалите полицаи да прекратят неподчинението, предаде ДПА.</p>
      <p>Според в. "Ла Расон" различни полицейски части в поне четири региона са се разбунтували срещу правителството. Министърът на отбраната Хавиер Савалета обаче изключи каквато и да било военна намеса срещу протестиращите.</p>
      <p>В обръщението си към нацията Моралес не призова за диалог с Комитетите на гражданското общество, които започнаха протестите срещу преизбирането му. Няколко минути след изявлението му Карлос Меса, главен съперник на Моралес на президентските избори, отхвърли предложението.</p>
    </article>
  </body>
</html>