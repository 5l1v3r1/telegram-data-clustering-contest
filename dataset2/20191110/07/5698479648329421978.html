<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/bolivia-the-seats-of-two-state-media-occupied-by-protesters"/>
    <meta property="og:site_name" content="euronews"/>
    <meta property="article:published_time" content="2019-11-10T07:48:00+00:00"/>
    <meta property="og:title" content="مخالفان مورالس ساختمان دو رسانه دولتی را در بولیوی تصرف کردند"/>
    <meta property="og:description" content="در نخستین روزهای پس از اعلام نتایج انتخابات هم مخالفان مادورو دفتر یک ایستگاه رادیویی محلی متعلق به سندیکای کشاورزان بومی را اشغال کرده بود."/>
  </head>
  <body>
    <article>
      <h1>مخالفان مورالس ساختمان دو رسانه دولتی را در بولیوی تصرف کردند</h1>
      <address><time datetime="2019-11-10T07:48:00+00:00">10 Nov 2019, 07:48</time> by <a rel="author">یورونیوز فارسی </a></address>
      <p>معترضان در بولیوی ساختمان‌های دو رسانه دولتی را در لا پاز تصرف کردند.</p>
      <p>به گزارش خبرگزاری فرانسه مخالفان اوو مورالس شنبه شب با حمله به ساختمان‌ رسانه دولتی در شهر لا پاز (پایتخت اداری بولیوی) کارکنان تلویزیون بولیوی و رادیو پاتریا نوا (میهن نوین) را مجبور به ترک محل کار خود کردند.</p>
      <p>حدود ۳۰۰ نفر از معترضان خشمگین در جریان حمله به این دو شبکه شرکت داشتند. آن‌ها کارکنان رسانه‌های دولتی را به خدمت برای منافع اوو مورالس، رئیس جمهوری بولیوی متهم کردند.</p>
      <p>آقای مورالس در یک پیام توییتری این حمله را محکوم کرد و گفت: «آن‌ها می‌گویند مدافع دموکراسی هستند اما مانند دیکتاتورها عمل می‌کنند.»</p>
      <p>این نخستین بار نیست که معترضان به رسانه‌های حامی دولت حملع می‌کنند: در نخستین روزهای پس از اعلام نتایج انتخابات، مخالفان مادورو دفتر یک ایستگاه رادیویی محلی متعلق به سندیکای کشاورزان بومی را اشغال کرده بود.</p>
      <p>مخالفان در اعتراض به اعلام پیروزی اوو مورالس در انتخابات ریاست جمهوری بولیوی برای چهارمین دوره پیاپی به خیابان‌ها ریخته اند. روز جمعه سه گروهان از پلیس بولیوی با نافرمانی در برابر دستور فرماندهان اعلام کردند که از مطالبات معترضان حمایت می‌کنند.</p>
      <p>اوو مورالس ۶۰ ساله از سال ۲۰۰۶ به‌عنوان نخستین بومی چپ‌گرا در مقام رئیس جمهوری، قدرت را در بولیوی در دست دارد. وی در انتخابات سال‌های ۲۰۰۵، ۲۰۰۹ و ۲۰۱۴ با کسب بیش از ۵۰ درصد آرا و در همان دور نخست به ریاست جمهوری برگزیده شد. مورالس در سال ۲۰۱۶ با برگزاری یک رفراندوم، خواستار لغو محدودیت زمانی ریاست جمهوری یک فرد شد. با وجود مخالفت ۵۱ درصد از شرکت‌کنندگان در رفراندوم با پیشنهاد آقای مورالس، دادگاه قانون اساسی بولیوی به نفع طرح رئیس جمهوری این کشور رای داد تا اوو مورالس بتواند برای چهارمین بار پیاپی در انتخابات ریاست جمهوری نامزد شود. در صورت پیروزی دوره چهارم ریاست جمهوری او در سال ۲۰۲۰ آغاز و تا سال ۲۰۲۵ ادامه خواهد یافت.</p>
    </article>
  </body>
</html>