<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/led-ne-vidirvali-vuho-odiozniy-zhurnalist-u-pryamomu-efiri-otrimav-na-gorihi-za-ultraradikaliv-638952.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T07:41:02+00:00"/>
    <meta property="og:title" content="Ледь не відірвали вухо. Одіозний журналіст у прямому ефірі отримав на горіхи за «ультрарадикалів»"/>
    <meta property="og:description" content="Журналіст заявив, що Зеленський повинен більш жорстко розібратися з противниками розведення сил і засобів на Донбасі"/>
  </head>
  <body>
    <article>
      <h1>Ледь не відірвали вухо. Одіозний журналіст у прямому ефірі отримав на горіхи за «ультрарадикалів»</h1>
      <address>
        <time datetime="2019-11-10T07:41:02+00:00">10 Nov 2019, 07:41</time>
      </address>
      <h4>Журналіст заявив, що Зеленський повинен більш жорстко розібратися з противниками розведення сил і засобів на Донбасі</h4>
      <p>Боєць 8-го батальйону «Аратта» Української добровольчої Армії Тарас Елейко потягав за вуха прокремлівського журналіста Руслана Коцабу просто у прямому в ефірі ток-шоу «Говорить великий Львів».</p>
      <p>Випуск програми доступний на <a href="https://www.youtube.com/watch?v=0lNbdeC1ERA&amp;feature=youtu.be">YouTube.</a></p>
      <p>Журналіст заявив, що президент України Володимир Зеленський повинен більш жорстко розібратися з противниками розведення сил і засобів на Донбасі. Коцаба також зазначив, що українському лідерові слід швидше домогтися проведення зустрічі «нормандської четвірки».</p>
      <p>«Влада так прагнула «нормандського формату», що зараз, коли він так близько, треба, щоб Зеленський дав раду «ультрарадикалам», які хочуть зірвати перемовини на найвищому рівні. Якщо ні – він тоді не президент країни», - заявив він.</p>
      <p>На питання про те, кого він має на увазі, заявив: «Ультрарадикали» – це так звана партія війни. Це люди, які звикли до війни і заробляють на ній».</p>
      <p>Саме на ці слова бурхливо і відреагував Елейко.</p>
      <p>«Ти – брехун і маніпулятор. Ти на ФСБшних грошах живеш. Пропа…дон», - заявив військовий і потягав журналіста Коцабу за вуха.</p>
      <figure>
        <iframe src="https://www.youtube.com/embed/cmtZyCvEBQA" width="640" height="360" data-service="Youtube" scrolling="no"/>
      </figure>
      <p>Нагадаємо, Служба безпеки України затримала Коцабу 7 лютого 2015 року. Його підозрювали у шпигунстві й державній зраді. Коцаба публікував відеоролики на YouTube, у яких закликав ухилятися від мобілізації. Amnesty International наполягала на його звільненні, оскільки, на думку правозахисників, його арешт порушує основоположне право людини на вираження думки.</p>
      <p>12 травня 2016 року Івано-Франківський міський суд визнав Коцабу винним у перешкоджанні діяльності Збройних сил України і засудив до трьох років і шести місяців в'язниці. Під час винесення вироку суд врахував пом'якшувальні обставини – перша судимість Коцаби і двоє малолітніх дітей. Обвинувачення просило дати йому 13 років ув'язнення з конфіскацією майна.</p>
      <p>17 липня 2016 року генеральний прокурор Юрій Луценко заявив, що Генеральна прокуратура України подаватиме касаційну скаргу у справі Коцаби.</p>
      <p>14 липня 2016 року Апеляційний суд Івано-Франківської області виправдав журналіста в перешкоджанні діяльності ЗСУ. Улітку 2017 року Вищий спеціалізований суд із цивільних та кримінальних справ скасував виправдувальний вирок Коцабі, винесений улітку 2016 року.<br/>Більше читайте тут: https://gordonua.com/ukr/news/politics/lvivskij-apeljatsijnij-sud-vipravdav-zhurnalista-kotsabu-po-spravi-pro-derzhavnij-zradi-i-shpigunstvi-248631.html</p>
      <related>
        <a href="https://glavcom.ua/news/lvivyani-podali-v-sud-na-sportklub-cherez-vidmovu-navchati-ukrajinskoyu-467614.html"/>
        <a href="https://glavcom.ua/news/z-viyskkomatu-vidpustili-usih-zatrimanih-pid-chas-reydu-u-klubi-jugendhub-447655.html"/>
        <a href="https://glavcom.ua/columns/paliy/neterplyachka-zelenskogo-pidrivaje-peregovorni-procesi-ukrajini-602154.html"/>
      </related>
    </article>
  </body>
</html>