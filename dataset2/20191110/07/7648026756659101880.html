<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%9e%d7%a9%d7%a4%d7%97%d7%94-%d7%99%d7%a6%d7%90%d7%94-%d7%9c%d7%97%d7%95%d7%a4%d7%a9%d7%94-%d7%9e%d7%aa%d7%95%d7%97%d7%94-%d7%91%d7%a6%d7%a4%d7%95%d7%9f-%d7%a9%d7%94%d7%95%d7%91%d7%99%d7%9c%d7%94-%d7%9c%d7%92%d7%99%d7%a8%d7%95%d7%a9%d7%99%d7%9f-%d7%91%d7%94%d7%a1%d7%9b%d7%9e%d7%94-%d7%a9%d7%9c-%d7%91%d7%a0%d7%99-%d7%94%d7%96%d7%95%d7%92-416270/4"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-10T07:40:00+00:00"/>
    <meta property="og:title" content="משפחה יצאה לחופשה מתוחה בצפון - שהובילה לגירושין בהסכמה של בני הזוג"/>
    <meta property="og:description" content="אחרי חמש שנות נישואים החליטו בני זוג מהאזור לנסוע עם ילדיהם לחופשה משפחתית ראשונה בצפון. ואולם כבר ביציאה מהבית למלון הם התחילו לריב ולא הסכימו על מקום הבילוי, היכן ומה יאכלו וכיצד יעסיקו את עצמם. בטרם חזרו לביתם החליטו השניים לפרק את החבילה. &quot;לפחות את סיום הקשר הם עשו ללא מלחמות&quot;, אומרת פרקליטת האישה"/>
  </head>
  <body>
    <article>
      <h1>משפחה יצאה לחופשה מתוחה בצפון - שהובילה לגירושין בהסכמה של בני הזוג</h1>
      <h2>אחרי חמש שנות נישואים החליטו בני זוג מהאזור לנסוע עם ילדיהם לחופשה משפחתית ראשונה בצפון. ואולם כבר ביציאה מהבית למלון הם התחילו לריב ולא הסכימו על מקום הבילוי, היכן ומה יאכלו וכיצד יעסיקו את עצמם. בטרם חזרו לביתם החליטו השניים לפרק את החבילה. "לפחות את סיום הקשר הם עשו ללא מלחמות", אומרת פרקליטת האישה</h2>
      <address><time datetime="2019-11-10T07:40:00+00:00">10 Nov 2019, 07:40</time> by <a rel="author">מתן דויטש</a></address>
      <p>זוג מהאזור שיצא עם ילדיו הקטנים לחופשה משפחתית בצפון הארץ לרגל חג הסוכות לא שיער כי חופשתם תסתיים בפרידה כואבת.</p>
      <figure>
        <img src="https://cdn.isnet.co.il/dyncontent/2019/11/6/75e7505e-90e0-4c33-abd4-83654140ee07.PNG"/>
        <figcaption>צילום אילוסטרציה: Shutterstock</figcaption>
      </figure>
      <p>מתברר שכבר ביום הראשון לחופשה לא הפסיקו השניים לריב ביניהם על כל דבר ועניין: איפה יבלו, היכן ומה יאכלו וכיצד יעסיקו את עצמם. "פתאום, אחרי חמש שנות נישואים ושני ילדים, הם גילו שהם לא מסכימים על כלום", אומרת זהר רון, עורכת הדין שמייצגת את האישה בהסכם הגירושים. "הם הבינו שהם אפילו לא מחבבים זה את זה והגרוע מכול: הזמן המשותף והאינטנסיבי יחד הפך לסיוט".</p>
      <p>עו"ד רון מספרת כי האישה סיפרה לה "שאחרי שנים אינטנסיביות של נישואים, לידה אחרי לידה, גידול תינוקות, החלפת חיתולים, לילות ללא שינה, הסתגלויות למסגרות וריצות לרופאים הרגשנו את עול החיים והחלטנו לנסוע לחופשה משפחתית ראשונה בצפון וציפינו לה מאוד. בחרנו במלון צפוני מפנק וחשבנו שהחג שלנו יחד יעבור בנעימים".</p>
      <p>
        <b>ומה קרה?</b>
      </p>
      <p>"האישה אמרה כי ה'פיצוץ' הראשון קרה עוד בבית, לפני היציאה לחופשה. הבעל לא הבין מדוע הם לא יצאו מוקדם בבוקר, כמו שיוצאים לגני הילדים. הוא התחיל להתרגז בגלל העיכוב ועל הזמן הרב שנדרש לארוז ולהכין דברים לילדים. הוא ממש התעצבן על כל רגע ורגע שחלף והיה בהתקף זעם מלווה בצרחות. הוא אמר לה שכל רגע שהם מתעכבים בבית עולה להם כסף שהשקיעו במלון ושזאת משפחה של פראיירים שרק יודעת לזרוק כסף בלי ליהנות ממנו".</p>
      <p>לדברי עו"ד רון, האישה סיפרה כי "אחרי שהכול כבר היה מוכן והוכנס לרכב והמשפחה יצאה לדרכה, הבעל התעצבן שהילדים הציקו זה לזה באוטו ואמר, 'רע לי איתכם, אני סובל מכל רגע, בא לי לבטל הכול וללכת לעבודה במקום למלון'. כשהגיעו בני המשפחה למלון נמשכו המריבות. למשל, הילדים רצו ללכת לבריכה עם אביהם, והאישה אמרה שעדיף לטייל כי המים עלולים להיות קרים והילדים עלולים לחלות. לכן היא הציעה לטייל ולראות מקומות יפים בצפון ולא לשרוף את הזמן על שכשוכים בבריכה, כי זה דבר שאפשר לעשות גם בקאנטרי ליד הבית". </p>
      <figure>
        <img src="http://mynetpetahtikva.co.il/dyncontent/2018/3/25/4cef5945-a75b-4726-8963-2d6781e422e3.jpeg"/>
        <figcaption>עורכת הדין זהר רון. צילום: באדיבות עו"ד רון</figcaption>
      </figure>
      <p>ואולם גם לאחר שיצאו לטייל נמשכו המריבות בין הילדים ברכב, והאיש החליט כי הוא אינו מסוגל עוד ודרש לחזור למלון. "החופשה הפכה לגיהינום, והצדדים עשו טבלת ייאוש למועד סיום החופשה והחזרה לשגרה", אומרת עו"ד רון. " עוד בזמן החופשה החליטו השניים לפרק את החבילה ולהתגרש. האישה אמרה לי שאם לא נהנים יחד בזמן חופשה, אין להישאר נשואים". </p>
      <p>
        <b>הם לא מיהרו לפרק את החבילה?</b>
      </p>
      <p>"אני חושבת שיש משהו בדברי האישה ‑ אם לא נהנים בחופשה, איך ייהנו בשגרה? אני חושבת שבמקרים כאלה, שבהם בני הזוג לא יודעים לחיות יחד בדרך משותפת ונעימה, גם הילדים סובלים מאווירה לא נעימה, מצעקות וממריבות ועדיף לשים לזה סוף. הצדדים השכילו להיפרד בהסכמה ובגישור ובכך חסכו כסף וזמן. לפחות את סיום הקשר הם החליטו לעשות ללא מלחמות. למרבה הצער, בזמן החגים הרבה בני זוג נפרדים ומתגרשים". </p>
    </article>
  </body>
</html>