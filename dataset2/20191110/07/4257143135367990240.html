<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/10/mozgournazas-urna-nelkul-es-mas-furcsasagok-miatt-szavaz-ujra-30-ezer-ember"/>
    <meta property="og:site_name" content="infostart"/>
    <meta property="article:published_time" content="2019-11-10T07:00:00+00:00"/>
    <meta property="og:title" content="Mozgóurnázás urna nélkül és más furcsaságok miatt szavaz újra 30 ezer ember"/>
    <meta property="og:description" content="Voksmigráció gyanúja, eltűnt szavazólapok, rejtélyes kísérőemberek és szavazóhelyiségben ténfergő jelöltek miatt forgatják vissza az idő kerekét tíz településen október 13-ra."/>
  </head>
  <body>
    <article>
      <h1>Mozgóurnázás urna nélkül és más furcsaságok miatt szavaz újra 30 ezer ember</h1>
      <address><time datetime="2019-11-10T07:00:00+00:00">10 Nov 2019, 07:00</time> by <a rel="author">Infostart</a></address>
      <h3>"Voksmigráció" gyanúja, eltűnt szavazólapok, rejtélyes kísérőemberek és szavazóhelyiségben ténfergő jelöltek miatt forgatják vissza az idő kerekét tíz településen október 13-ra.</h3>
      <p>Nem kevesebb mint tíz település még nincs túl az október 13-ai önkormányzati választások okozta megpróbáltatásokon, különböző okokból és a jogorvoslati eljárások lezárultával új választást kellett kiírni ezeken a helyeken a Nemzeti Választási Iroda hétfőn közzétett összesítése szerint, az új voksolások majdnem mindegyikére pedig ezen a vasárnapon kerül sor - a Fejér megyei Sárkeresztúr már letudta a maga kötelezettségeit egy hete. Technikailag persze minden ugyanúgy történik majd, mint ahogy október 13-án történt vagy történnie kellett volna. Lássuk!</p>
      <p><b>Komló</b> - a Baranya megyei település 5. számú egyéni választókerület 13. szavazókörében a polgármester- és a képviselő-választást kell megismételni. Az október 13-i szavazás jogszabálysértő volt. A bíróság indoklása szerint a választás napján</p>
      <blockquote>egy 10-12 fős társaság tagjai jelentős számú választópolgárt kísértek a szavazóhelyiséghez, bementek velük oda,</blockquote>
      <p>illetve a szavazólap kitöltésének idejére a szavazófülkébe is, és ezt a szavazatszámláló bizottság nem akadályozta meg.</p>
      <p><b>Pettend</b> - a polgármester-választás mellett az egyéni listás szavazást és a települési nemzetiségi voksolást ismétlik meg itt.</p>
      <p>
        <mark>A választási névjegyzék készítésekor a választópolgárok száma 103, míg a névjegyzék zárásakor 211 volt,</mark>
      </p>
      <p>s az újonnan bejelentkezők szavazatai befolyásolták a választási eredményeket. A bizottság arra a következtetésre jutott, hogy sérti a választási eljárás tisztaságáról és a jóhiszemű, rendeltetésszerű joggyakorlásról szóló alapelveket.</p>
      <p><b>Nyésta</b> - Borsod-Abaúj-Zemplénben polgármester-választást és egyéni listás szavazást <a href="https://infostart.hu/belfold/2019/10/22/onkormanyzati-valasztas-13-nyomozas-zajlik-fiktiv-lakcimbejelentesek-miatt">tartanak</a>.</p>
      <p><b>Jászberény</b> - Jász-Nagykun-Szolnok megye városában a polgármester-választást <a href="https://infostart.hu/belfold/2019/11/08/ismetelnek-a-polgarmester-jeloltek-jaszberenyben-vasarnap">kell megismételni</a> mind a 21 szavazókörben. Az október 13-án induló mind a négy polgármesterjelölt ismétel. A polgármesteri tisztségért indul Budai Lóránt (Közösen Jászberényért Egyesület), Dobrosi Péter (Mi Hazánk), Magyar Levente (független) és Szabó Tamás (Fidesz-KDNP), aki 2010 óta vezeti a Jász-Nagykun-Szolnok megyei települést. Jászberényben mintegy 21 500 ember szerepel a választói névjegyzékben. A választás megismétlésére azért van szükség, mert Szabó Tamás fellebbezést nyújtott be; olyan súlyos jogsértések történtek, amelyek a választópolgárok akaratát és a választás eredményét is befolyásolhatták. E döntés ellen hiába fellebbezett már Szabó Tamás és Budai Lóránt is.</p>
      <p><b>Kisberény</b> - ez a település a Balatontól délre található, a polgármester- és az egyéni listás választást <a href="https://infostart.hu/belfold/2019/10/21/gyanus-esetek-somogyban-megismetlik-a-valasztast">kell újra megtartani</a>. A községben csaknem megduplázódott a helyi lakcímmel rendelkező választásra jogosultak száma a szavazás előtti hetekben.</p>
      <p><b>Tarany</b> - az 1-es számú szavazókörben a polgármester-választást tartanak. Taranyban</p>
      <blockquote>mozgóurna nélkül bonyolítottak le mozgóurnás szavazást, és egy olyan ember is szavazott, akinek nem volt választójoga.</blockquote>
      <p>A területi választási bizottság ezért megsemmisítette az 1-es szavazókör polgármester-választási eljárását.</p>
      <p><b>Lengyeltóti</b> - nemzetiségi szavazásra kerül sor a településen.</p>
      <p><b>Szekszárd</b> - a 2-es és a 8-as egyéni választókerületben kell megismételni négy szavazókörből háromban a képviselő-választás szavazását. Csötönyi László és Faragó Zsolt, az Éljen Szekszárd (ÉSZ) Egyesület képviselőjelöltjei, valamint Sárközi János József független jelölt többször megjelent a szavazókörökben, amelyeknek a névjegyzékében nem szerepeltek. A törvény meghatározza, hogy kik tartózkodhatnak a szavazóhelyiségben - a szavazatszámláló bizottság, a jegyzőkönyvvezető, a médiatartalom-szolgáltató képviselői, nemzetközi megfigyelő, a választópolgár és segítője -, míg másoknak ez tiltott terület.</p>
      <p><b>Litér</b> - a Veszprémhez közeli település 1-es számú szavazókörében a polgármester-választást ismétlik meg. A szavazatok újraszámlálásakor kiderült, hogy a szavazókörben átadott voksokból hat szavazólap hiányzik, így nem eldönthető a választás eredménye. A polgármesteri posztért Varga Mihály (független) és Szedlák Attila (Fidesz-KDNP) indult az októberi önkormányzati választáson, amelyet az elsődleges adatok alapján Varga Mihály</p>
      <p>
        <mark>két szavazattal</mark>
      </p>
      <p>megnyert.</p>
      <p><b>Várfölde</b> - polgármester-választás és egyéni listás szavazás <a href="https://infostart.hu/belfold/2019/11/08/szavazasi-migracio-alapos-gyanuja-miatt-kell-megismetelni-a-valasztast-varfolden">is lesz</a>.</p>
      <blockquote>Szeptember 1-jén még csak 157 szavazópolgár szerepelt a nyilvántartásban, október 13-ára pedig 239-re növekedett a számuk.</blockquote>
      <p>A Pécsi Ítélőtábla végzése szerint a szavazópolgárok létszámának több mint ötvenszázalékos emelkedése, a polgármester- és a képviselőjelöltek közötti alacsony szavazatkülönbség a nagyon magas részvételi aránnyal együtt megalapozza a jogsértés gyanúját.</p>
      <p>A megismételt helyi önkormányzati választásban 30 125, a nemzetiségi választásban pedig 320 választópolgár érintett, ugyanazok a jelöltek indulhatnak, akik október 13-án a szavazólapon szerepeltek, kivéve ott, ahol visszalépés volt, azokat ugyanis "lehúzzák" a szavazólapokról.</p>
      <p>A választási névjegyzékekben is ugyanazok szerepelnek, kiegészülve azokkal, akik november 10-ig válnak nagykorúvá. Akik azóta költöztek "papíron" az adott településre, nincsenek a névjegyzékben.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>