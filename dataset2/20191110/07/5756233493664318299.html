<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620729/%D9%81%D8%B4%D8%A7%D8%B1-%D9%85%D8%B6%D8%A7%D8%B9%D9%81-%D8%A8%D8%B1-%D9%82%DB%8C%D9%85%D8%AA-%D8%B3%DA%A9%D9%87%D8%AF%D9%84%D8%A7%D8%B1-%D9%85%D8%B9%D8%A7%D9%85%D9%84%D9%87%E2%80%8C%DA%AF%D8%B1%D8%A7%D9%86-%D8%B1%D8%A7-%D8%BA%D8%A7%D9%81%D9%84%DA%AF%DB%8C%D8%B1-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T07:51:00+00:00"/>
    <meta property="og:title" content="فشار مضاعف بر قیمت سکه/دلار معامله‌گران را غافلگیر کرد"/>
    <meta property="og:description" content="عده‌ای از فعالان همچنان باور دارند محدود شدن تقاضا و تراکنش‌های بانکی از جمله عواملی بوده است که نوسانات را در بازار ارز کاهش داده است."/>
  </head>
  <body>
    <article>
      <h1>فشار مضاعف بر قیمت سکه/دلار معامله‌گران را غافلگیر کرد</h1>
      <address>
        <time datetime="2019-11-10T07:51:00+00:00">10 Nov 2019, 07:51</time>
      </address>
      <p>
        <i>عده‌ای از فعالان همچنان باور دارند محدود شدن تقاضا و تراکنش‌های بانکی از جمله عواملی بوده است که نوسانات را در بازار ارز کاهش داده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روند قیمت دلار در اولین روز هفته، معامله‌گران افزایشی بازار ارز را غافلگیر کرد. شاخص ارزی که در دو روز انتهایی هفته گذشته بیش از ۱۰۰ تومان افزایش قیمت را ثبت کرده و گام بلندی را به سوی مرز مقاومتی ۱۱ هزار و ۵۰۰ تومانی برداشته بود، روز شنبه، راه کاهشی را در پیش گرفت. دیروز دلار ۷۰ تومان از ارزش خود را از دست داد و روی عدد ۱۱ هزار و ۳۵۰ تومان قرار گرفت. این افت از آن جهت اهمیت داشت که انتظارات افزایشی تقویت شده را یک‌بار دیگر تضعیف کرد.</p>
      <p>افت قیمت دلار بازار سکه را از خود متاثر کرد. در اولین روز هفته، سکه تمام‌بهار آزادی ۵۵ هزار تومان افت قیمت را به ثبت رساند و با پایین رفتن از مرز ۳ میلیون و ۹۵۰ هزار تومانی به بهای ۳ میلیون و ۹۳۵ هزار تومان رسید. یکی دیگر از دلایلی که قیمت سکه را تحت فشار قرار داد، نزول بهای اونس در بازارهای جهانی به زیر محدوده هزار و ۴۶۰ دلاری بود. در واقع دیروز سکه نسبت به دلار از نظر متغیرهای کاهشی تحت فشار بیشتری قرار داشت ولی از آنجا که حباب در بازار این فلز گرانبها وجود دارد، تا حدی در برابر افت بیشتر قیمتی مقاومت کرد.</p>
      <figure>
        <img src="https://aftabnews.ir/files/fa/news/1398/8/19/357296_929.jpg"/>
      </figure>
      <p>در حالی که قیمت دلار هفته را با کاهش قیمت آغاز کرد، همچنان عده‌ای از معامله‌گران بازار عنوان می‌کنند که قیمت این ارز در کف خود قرار دارد؛ به باور این گروه چند ماه است که قیمت دلار در کانال ۱۱ هزار تومان قرار دارد و هرگز توان پایین رفتن از آن را نشان نداده است. به باور آنها، این موضوع نشان می‌دهد که قیمت دلار در کف خود قرار دارد و با تقویت تقاضا ظرفیت حضور در کانال‌های بالاتر را خواهد داشت. در مقابل این گروه عده‌ای از فعالان دو استدلال را قرار می‌دهند. آنها از یکسو عنوان می‌کنند دلار همان‌طور که ظرفیت کاهش قیمت به زیر مرز ۱۱هزار تومان را از خود نشان نداده است، ظرفیت صعود به کانال‌های بالاتر را نیز از خود نشان نداده است؛ همچنین آنها اعتقاد دارند ماندگاری دلار در کانال ۱۱ هزار تومان ناشی از سیاست‌های هوشمندانه بازارساز ارزی بوده است. در واقع آنها معتقدند بازارساز عامدانه قیمت را در یک کانال محدود مدیریت کرده است تا انگیزه ورود سفته بازان و نوسان‌گیران به بازار را کاهش دهد. هر چقدر دامنه تغییرات قیمتی کمتر باشد، به‌طور قطع بازاری مناسب برای ورود سفته‌بازان نخواهد بود.</p>
      <p>در این میان، عده‌ای از فعالان همچنان باور دارند محدود شدن تقاضا و تراکنش‌های بانکی از جمله عواملی بوده است که نوسانات را در بازار ارز کاهش داده است. این صحبت‌ها در شرایطی عنوان می‌شود که افزایشی‌های بازار به تغییر مسیر دلار در ادامه پاییز امیدوارند. آنها معتقدند با افزایش تقاضای تجاری و تسویه‌های دلاری انتهای سال احتمال رشد قیمت وجود دارد. در سال‌های گذشته به‌طور سنتی قیمت دلار در آذرماه خصوصا با توجه به چنین تقاضاهایی افزایشی می‌شد؛ با این حال چنین روندی برای سال ۹۷ رخ نداد. دلار در پاییز ۹۷ عمدتا روند کاهشی داشت و کاهشی‌ها اعتقاد دارند که در سال جاری نیز بازار راه سال ۹۷ را در پیش خواهد گرفت.در این میان، در مورد بازار سکه نیز توافق‌نظر چندانی در بازار وجود ندارد. گروهی اعتقاد دارند سکه به دلیل حبابی که دچار آن است، به زودی راه افزایشی را در پیش خواهد گرفت، چرا که ارزش بازاری آن بیشتر از رقم‌های فعلی است.</p>
    </article>
  </body>
</html>