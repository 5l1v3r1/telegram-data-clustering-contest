<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/xili-o-piniera-katathetei-protasi-anatheorisis-syntagmatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:07:14+00:00"/>
    <meta property="og:title" content="Χιλή : Ο Πινιέρα καταθέτει πρόταση Αναθεώρησης Συντάγματος"/>
    <meta property="og:description" content="Διασαφήνιση των «υποχρεώσεων του Κράτους»"/>
  </head>
  <body>
    <article>
      <h1>Χιλή : Ο Πινιέρα καταθέτει πρόταση Αναθεώρησης Συντάγματος</h1>
      <h2>Διασαφήνιση των «υποχρεώσεων του Κράτους»</h2>
      <address><time datetime="2019-11-10T07:07:14+00:00">10 Nov 2019, 07:07</time> by <a rel="author">ΤοΒΗΜΑ Team</a></address>
      <p>Ο πρόεδρος της Χιλής Σεμπαστιάν Πινιέρα ανήγγειλε χθες Σάββατο ότι προετοιμάζει σχέδιο για την αναθεώρηση του Συντάγματος της χώρας της Λατινικής Αμερικής, κληρονομιά της στρατιωτικής δικτατορίας του Αουγκούστο Πινοτσέτ (1973-1990), διεκδίκηση πολλών από τους πολίτες που διαδηλώνουν επί τρεις εβδομάδες σε όλη τη χώρα εναντίον της πολιτικής της συντηρητικής κυβέρνησής του.</p>
      <p>«Πιστεύω ότι το να γίνουν αλλαγές στο Σύνταγμα είναι εύλογο και θα το συζητήσουμε. Καταρτίζουμε πρόταση αναθεώρησης του Συντάγματος», είπε ο Πινιέρα σε συνέντευξή του στην εφημερίδα El Mercurio.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <h3>Διασαφήνιση των «υποχρεώσεων του Κράτους»</h3>
      <p>Ανάμεσα στις αλλαγές που μελετώνται συγκαταλέγεται ο «καλύτερος ορισμός των ατομικών δικαιωμάτων και των τρόπων για να διασφαλίζεται η τήρησή τους».</p>
      <p>Αναμένεται επίσης να διασαφηνιστούν «οι υποχρεώσεις του Κράτους» και να προβλεφθούν «καλύτεροι μηχανισμοί συμμετοχής των πολιτών» στο πολιτικό γίγνεσθαι, πρόσθεσε ο πρόεδρος.</p>
      <p>Μερικές ημέρες αφότου ανέλαβε την προεδρία ο Πινιέρα, τον Μάρτιο του 2018, η κυβέρνησή του είχε ανακοινώσει πως δεν θα επέτρεπε να γίνει συζήτηση επί της πρότασης της προηγούμενης προέδρου, της σοσιαλίστριας Μισέλ Μπατσελέτ (2014-2018), που είχε υποβληθεί στο Κογκρέσο και προέβλεπε την αναθεώρηση αρκετών άρθρων του Συντάγματος.</p>
      <figure>
        <iframe data-src="https://twitter.com/CarmenBoccaccio/status/1193410648027230210?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η πρόταση της Μπατσελέτ έριχνε το βάρος στο απαραβίαστο των ανθρωπίνων δικαιωμάτων, στα δικαιώματα στην εκπαίδευση και στην υγεία, καθώς και στην αποκατάσταση μισθολογικής ισότητας μεταξύ ανδρών και γυναικών.</p>
      <p>Έπειτα από τρεις εβδομάδες μαζικών διαδηλώσεων και επεισοδίων στα οποία έχουν χάσει τη ζωή τους πάνω από 20 άνθρωποι, ο αρχηγός του Κράτους διευκρίνισε ότι το σχέδιο που θα καταθέσει θα συζητηθεί ταυτόχρονα με εκείνο της πρώην προέδρου Μπατσελέτ και ότι μπορούν να υποβληθούν κι άλλες προτάσεις για την αναθεώρηση του Συντάγματος.</p>
      <h3>Οι διαδηλωτές καταγγέλλουν τις κοινωνικές ανισότητες</h3>
      <p>Από την έναρξη των κινητοποιήσεων και το ξέσπασμα της κοινωνικής οργής, τη 18η Οκτωβρίου, με πυροκροτητή την αύξηση του εισιτηρίου της τιμής του μετρό στο Σαντιάγο, οι διαδηλωτές καταγγέλλουν τις κοινωνικές ανισότητες, ειδικά στους τομείς της παιδείας, της υγείας και των συντάξεων.</p>
      <p>Υψώνονται παράλληλα φωνές που καλούν να συγκληθεί συντακτική συνέλευση για να αναθεωρηθεί το Σύνταγμα της Χιλής.</p>
      <p>Μετά το τέλος της στρατιωτικής δικτατορίας, στο Σύνταγμα έχουν γίνει πάνω από 200 τροποποιήσεις, με την αναθεώρηση 40 και πλέον άρθρων, θύμισε ο πρόεδρος.</p>
      <p>Η όποια πρόταση για την αναθεώρηση του Συντάγματος εκ νέου πρέπει να εξεταστεί από το Κογκρέσο, τον μοναδικό θεσμό που μπορεί να την επικυρώσει.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/06/world/xili-gia-triti-evdomada-epi-podos-polemou/"/>
        <a href="https://www.tovima.gr/2019/11/01/world/xili-siopili-diamartyria-gynaikon-gia-tous-nekrous-ton-kinitopoiiseon/"/>
        <a href="https://www.tovima.gr/2019/10/30/world/xili-o-piniera-anakoinose-tin-akyrosi-tis-diaskepsis-gia-to-klima-kai-to-apec/"/>
        <a href="https://www.tovima.gr/2019/10/28/world/xili-anadiplosi-piniera-irthi-i-katastasi-ektaktou-anagkis/"/>
      </related>
    </article>
  </body>
</html>