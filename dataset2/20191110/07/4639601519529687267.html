<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/culture/o-jonathan-meese-gia-deyteri-fora-ekthetei-stin-athina/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:17:25+00:00"/>
    <meta property="og:title" content="Ο Jonathan Meese για δεύτερη φορά εκθέτει στην Αθήνα"/>
    <meta property="og:description" content="H γκαλερί Bernier-Eliades την Πέμπτη 28 Νοεμβρίου, 19:00-22:00, παρουσιάζει την ατομική έκθεση του Γερμανού καλλιτέχνη Jonathan Meese"/>
  </head>
  <body>
    <article>
      <h1>Ο Jonathan Meese για δεύτερη φορά εκθέτει στην Αθήνα</h1>
      <h2>H γκαλερί Bernier-Eliades την Πέμπτη 28 Νοεμβρίου, 19:00-22:00, παρουσιάζει την ατομική έκθεση του Γερμανού καλλιτέχνη Jonathan Meese</h2>
      <address><time datetime="2019-11-10T07:17:25+00:00">10 Nov 2019, 07:17</time> by <a rel="author">ΤοΒΗΜΑ Team</a></address>
      <p>H γκαλερί Bernier-Eliades την Πέμπτη 28 Νοεμβρίου, 19:00-22:00, παρουσιάζει την ατομική έκθεση του Γερμανού καλλιτέχνη Jonathan Meese. Ο καλλιτέχνης εκθέτει για δεύτερη φορά στη γκαλερί και θα παραβρίσκεται στα εγκαίνια.</p>
      <p>Ο Jonathan Meese (γεν. 1970, Τόκυο) εμφανίστηκε στη διεθνή καλλιτεχνική σκηνή το 1998 και σήμερα θεωρείται ένας από τους πιο επιτυχημένους υποστηρικτές της σύγχρονης τέχνης. Είναι γνωστός για το πολύπλευρο έργο του, που περιλαμβάνει πληθωρικούς πίνακες (που μπερδεύουν προσωπικά ιερογλυφικά και κολλάζ), εγκαταστάσεις, εκστατικές περφόρμανς, γλυπτά, σχέδια και σκηνικά για θεατρικές παραστάσεις.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Στην έκθεση αυτή ο καλλιτέχνης θα παρουσιάσει μια σειρά από καινούργια ζωγραφικά έργα.</p>
      <p>O πυρήνας της δουλειάς του Meese παραμένει μια αδυσώπητη αίσθηση της ιστορίας, από την οποία ξεπροβάλλουν φιγούρες, σύμβολα και αντικείμενα που γίνονται αργότερα ένα μυθολογικό σύμπαν που συμπληρώνει το έργο του και τραβά μέσα του τον θεατή δια της βίας.</p>
      <p>Ο Meese ξεδιπλώνει τα υλικά του σε μεγάλες επιφάνειες και πάνω σ’ αυτές παραθέτει μυθολογικές φιγούρες, κολλάζ, χρώματα και αποσπάσματα με έναν ισχυρό κι εκφραστικό τρόπο. Στη δουλειά του διακρίνει κανείς μία ιδιαίτερη ματιά προς τις πιο επιθετικές ή τραγικές φιγούρες της ιστορίας. Προσωπικότητες όπως ο Νέρωνας, ο Ιμχοτέπ, ο Καλιγούλας, ο Στάλιν, ο Μουσολίνι, ο Χίτλερ, έχουν εμφανιστεί στα έργα του και μπορεί να συνυπάρχουν μαζί με αυτοπροσωπογραφίες του ίδιου του Meese, αλλά και παραπομπές από λογοτεχνικά αποσπάσματα της ιστορίας ή ιδεολογικές και πολιτικές δηλώσεις.</p>
      <p>Τα καινούργια του ζωγραφικά έργα, είναι καρπός μιας νέας φάσης εξερεύνησης του μέσου. Οι πίνακες ξεχειλίζουν από κολλάζ, σλόγκαν και γκραφίτι, ισορροπώντας κάπου ανάμεσα στο χιούμορ και τη βία. Ο καλλιτέχνης ενορχηστρώνει μία σύγκρουση ανάμεσα σε βερνίκια και impastos, δυναμικές πινελιές και φίνες γραμμές. Τα γλυπτά του προκύπτουν από ένα προσωπικό μυθολογικό σύμπαν που συνδυάζει τις δυνάμεις του καλού και του κακού με αναφορές στην αρχαιότητα, την ιστορία και τη σύγχρονη λαϊκή κουλτούρα.</p>
      <p>Έργα του Jonathan Meese βρίσκονται σε πολλές δημόσιες και ιδιωτικές συλλογές, όπως: ΜΟΜA-Νέα Υόρκη, Centre Pompidou-Παρίσι, Louisiana Museum of Modern Art-Νέα Ζηλανδία, Συλλογή Saatchi. Έχει πάρει μέρος σε σημαντικές εκθέσεις όπως: Μπιενάλε του Βερολίνου, 1998, “Generation Z“, PS1-Νέα Υόρκη, 1999, “New Blood“, Saatchi Collection-Λονδίνο, 2004, “Dionysiac“, Centre Pompidou-Παρίσι, 2005.  Toν Δεκέμβριoτου 2010 το μουσείο MOCA-North Miami, φιλοξένησε μεγάλη ατομική έκθεση του καλλιτέχνη.<br/>Έχει κάνει σημαντικές περφόρμανς, μεταξύ των οποίων: ο αυτοσχεδιασμός για τον Parsifal του Βάγκνερ στο Staatsoper, Βερολίνο, 2005, και το Noël Cowardis Back, στην Tate Modern, 2006.</p>
      <p>Το 2010 σχεδίασε τα σκηνικά για την παγκόσμια πρεμιέρα της όπερας “Dionysus”, μια νέα όπερα του Wolfgang Rihm πάνω στον τελευταίο κύκλο ποιημάτων του Nίτσε “Dionysus-Dithyrambs”.</p>
      <p>O Jonathan Meese ζει και εργάζεται στο Βερολίνο.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>