<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/rumyniia-glasuva-za-prezident-iohanis-favorit.429116"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T07:55:00+00:00"/>
    <meta property="og:title" content="Румъния гласува за президент, Йоханис фаворит"/>
    <meta property="og:description" content="Нужни са минимум 50% от вота, за да бъде избран | Dnes.bg"/>
  </head>
  <body>
    <article>
      <h1>Румъния гласува за президент, Йоханис фаворит</h1>
      <h2>Нужни са минимум 50% от вота, за да бъде избран</h2>
      <address><time datetime="2019-11-10T07:55:00+00:00">10 Nov 2019, 07:55</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Румъния гласува днес на първи кръг за избор на президент през следващите пет години - една традиционно оспорвана надпревара, която този път бе засенчена от политическа криза, довела до встъпване в длъжност на правителство на малцинството само преди няколко дни, съобщава БТА.</p>
      <p>Социологическите проучвания сочат, че настоящият десноцентристки президент Клаус Йоханис води с около 40 процента, следван от левия кандидат - 55-годишната Виорика Дънчила, която до миналия месец беше премиер на страната, с 15-22 процента.</p>
      <p>Социалдемократическото правителство на Дънчила беше принудено да се оттегли след вот на недоверие в парламента миналия месец.</p>
      <p>Йоханис (60 г.) е бивш лидер на Национално-либералната партия, която в понеделник сформира правителство, оглавявано от премиера Лудовик Орбан.</p>
      <p>Румънците, живеещи в чужбина, могат да гласуват в продължение на три дни - в петък, събота и неделя, докато на територията на Румъния гласуването започва днес. Ако никой от кандидатите не събере над 50 процента, следващият кръг ще бъде на 24 ноември. Общо 14 души претендират за най-високия пост в държавата.</p>
      <p>Въпреки че няма изпълнителна роля, румънският президент има съществени правомощия при вземането на решения, включително по въпроси, свързани с националната сигурност и външната политика. Той също така може да отхвърля партийни номинации за премиер, както и правителствени предложения за назначения в съдебната система.</p>
      <p>Други кандидати, които имат шанс да достигнат до втори кръг в надпреварата, са независимият Мирча Дякону, 69-годишен бивш актьор и директор на букурещки театър, и Дан Барна (44 г.), който оглавява третата по големина партия в страната - десноцентристкия Съюз за спасение на Румъния.</p>
      <p>Около 18,2 милиона души имат право на глас, включително румънците, живеещи в чужбина.</p>
    </article>
  </body>
</html>