<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Pulna-mizeriya-i-haos-ot-stroitelni-otpaduci-razgnevi-plovdivchanin-912540"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T07:10:00+00:00"/>
    <meta property="og:title" content="Пълна мизерия и хаос от строителни отпадъци разгневи пловдивчанин"/>
    <meta property="og:description" content="По улица &quot;Граф Игнатиев&quot; и пред училище &quot;Св. Паисий Хилендарски&quot; на ул. &quot;Родопи&quot;, вече трета седмица..."/>
  </head>
  <body>
    <article>
      <h1>Пълна мизерия и хаос от строителни отпадъци разгневи пловдивчанин</h1>
      <address>
        <time datetime="2019-11-10T07:10:00+00:00">10 Nov 2019, 07:10</time>
      </address>
      <p>По улица "Граф Игнатиев" и пред училище "Св. Паисий Хилендарски" на ул. "Родопи", вече трета седмица текат строително монтажни дейности в тротоара - полагане на кабели. Всички тротоарни плочи са извадени и са струпани хаотично. За това сигнализира Веселин Георгиев- читател на <b>Plovdiv24.bg</b>.</p>
      <p>Той пише, че работниците не спазват никаква хигиена на работното си място - хвърляли отпадъци около изкопа, въпреки, че до тях има кофи за смет. Към днешна дата нямало никакви изгледи да приключат скоро.</p>
      <p>"Големи парчета асфалт /изрязан след пресичането на кабелите през платното/ все още не са извозени. На мястото на изрязания асфалт са се образували "легнали полицаи" от пръст и кал. Има зони, където са опасни за децата, които ежедневно преминават, тъй като обезопасителни пана липсват", пише Веселин.</p>
      <p>Струпаните плочи по тротоара можели да паднат и да нанесат щети на спрелите на платното автомобили или преминаващи хора.</p>
      <p>"Ситуацията е повече от нелепа. Бих искал компетентните органи, които са под юрисдикцията на община Пловдив, да предприемат необходимите мерки тази централна част на града да се приведе в нормален и безопасен вид, но реакция от тях няма, въпреки имейла който им писах", съобщава още читателят ни.</p>
    </article>
  </body>
</html>