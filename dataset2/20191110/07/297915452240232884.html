<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/zlociny-a-soudy/video-falesny-stopar-ukradl-auto-bal-policistu-horovice-fabia-krimi-20191109.html"/>
    <meta property="og:site_name" content="Pražský deník"/>
    <meta property="article:published_time" content="2019-11-10T07:14:00+00:00"/>
    <meta property="og:title" content="VIDEO: Hodíte mě na vlak? „Stopař“ ukradl auto. Pak se bál policistů"/>
    <meta property="og:description" content="Každý dobrý skutek musí být po zásluze potrestán, říká se. Nejspíš si na to vzpomněl i řidič vozidla značky Škoda Fabia, kterého ve středu u nemocnice v obci Hořovice na Berounsku požádal stopař, jestli ho sveze k místnímu vlakovému nádraží. Stopující muž však auto ukradl. Policejní hlídka falešného stopaře dopadla na čerpací stanici v Praze."/>
  </head>
  <body>
    <article>
      <h1>VIDEO: Hodíte mě na vlak? „Stopař“ ukradl auto. Pak se bál policistů</h1>
      <address><time datetime="2019-11-10T07:14:00+00:00">10 Nov 2019, 07:14</time> by <a rel="author">Michael Bereň</a></address>
      <p>Poněkud kuriózní případ se začal odvíjet na parkovišti hořovické nemocnice, kde později zadržený muž požádal majitele červené fabie o odvoz na vlak.</p>
      <figure>
        <video src="https://v.denik.cz/2019/11/09/063/stoparzlodej-video.mp4"/>
      </figure>
      <p>„Řidič vozidla souhlasil, a tak nasedli společně do vozidla. Když však přijeli k výjezdu z areálu nemocnice, musel řidič vystoupit a jít zaplatit parkovné. V tomto momentě 'stopař' přeskočil z místa spolujezdce na místo řidiče, s vozidlem začal ujíždět a prorazil přitom závoru u výjezdu z parkoviště,“ popsala mluvčí pražské policie Lucie Drábková.</p>
      <figure>
        <img src="https://g.denik.cz/63/cd/gibs-blondyna_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/policista-strelba-horni-pocernice-inspekce-gibs-blondyna-krimi-zlodej-20191109.html">Policista střelil zloděje do břicha v osobním volnu. GIBS hledá blondýnu Přečíst článek ›</a>
      </aside>
      <p>Zloděj vyrazil do Prahy, což byla podle policejní mluvčí chyba. Nejprve totiž potřeboval dotankovat pohonné hmoty a na benzínce ve Strakonické ulici si hlídka všimla automobilu, který odpovídal popisu odcizeného vozidla. Policisté proto služebním vozem vytvořili zátaras tak, aby jim řidič v ještě nastartovaném autě nemohl ujet.</p>
      <h3>Zloděj neměl oplétačky s policií poprvé</h3>
      <p>„Podezřelý muž se však před policisty zamkl uvnitř auta a odmítal spolupracovat z důvodu, že se jich bojí. Ani po opětovných výzvách se neumoudřil, a tak museli policisté skrz pootevřené okno u řidiče vozidlo otevřít. Muž se nehodlal vzdát ani pak, pevně se držel volantu a vzpíral se. Policisté museli tento aktivní odpor překonat, použít donucovací prostředky a muže z vozidla vytáhnout,“ uvedla mluvčí Drábková.</p>
      <figure>
        <img src="https://g.denik.cz/63/73/kradezautakojenec2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/nastartovane-auto-kojenec-policie-praha4-kradez-svedci-video-20191106.html">Matka nechala auto i s kojencem před školou. Zloděj nasedl a odjel Přečíst článek ›</a>
      </aside>
      <p>Podle Drábkové příslušníci policie při prohlídce našli přes jeden gram pervitinu, následný test na přítomnost omamných a psychotropních látek v těle podezřelého měl pozitivní výsledek. Navíc při dalším šetření policisté zjistili, že muž má platnou blokaci řidičského oprávnění. „Jednatřicetiletý muž neměl oplétačky s policií poprvé,“ upozornil Drábková.</p>
      <p>„Stopař“ je teď trestně stíhán pro podezření ze spáchání přečinu neoprávněné užívání cizí věci, za což mu v případě odsouzení hrozí trest odnětí svobody v délce trvání až dva roky.</p>
      <figure>
        <img src="https://g.denik.cz/63/a8/ukradeny-mercedes2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/opily-cizinec-ridil-kradene-auto-policie-pri-akci-objevila-i-pohresovane-dite-20190915.html">VIDEO: Opilý cizinec řídil kradené auto. Policie objevila i pohřešované dítě Přečíst článek ›</a>
      </aside>
    </article>
  </body>
</html>