<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/politics/mitsotakis-telos-me-tis-giafkes-ton-mpaxalakidon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T07:37:13+00:00"/>
    <meta property="og:title" content="Μητσοτάκης : Τέλος με τις γιάφκες των μπαχαλάκηδων"/>
    <meta property="og:description" content="«Η Αθήνα αποδίδεται ξανά στους κατοίκους τους»"/>
  </head>
  <body>
    <article>
      <h1>Μητσοτάκης : Τέλος με τις γιάφκες των μπαχαλάκηδων</h1>
      <h2>«Η Αθήνα αποδίδεται ξανά στους κατοίκους τους»</h2>
      <address><time datetime="2019-11-10T07:37:13+00:00">10 Nov 2019, 07:37</time> by <a rel="author">ΤοΒΗΜΑ Team</a></address>
      <p>Στην υλοποίηση της δέσμευσης της κυβέρνησης για ενίσχυση της ασφάλειας των ελλήνων πολιτών αναφέρθηκε με έμφαση ο πρωθυπουργός Κυριάκος Μητσοτάκης κατά τη συνέντευξη που παραχώρησε στον ΣΚΑΙ το πρωί της Κυριακής.</p>
      <p>Ο Κυριάκος Μητσοτάκης σχολίασε την επιχείρηση που βρίσκεται σε εξέλιξη το πρωί της Κυριακής στο Οικονομικό Πανεπιστήμιο, επισημαίνοντας: «Τελειώνουμε με τους μπαχαλάκηδες. Τα ΑΕΙ αποδίδονται στους φυσικούς χρήστες τους» και «οι νόμοι εφαρμόζονται, η τάξη επιστρέφει στη χώρα».</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>Ο πρωθυπουργός προανήγγειλε ότι θα δοθεί και φωτογραφικό υλικό μέσα από την πρώην ΑΣΟΕΕ από τα ευρήματα της αστυνομίας προκειμένου «να καταλάβουν όλοι οι έλληνες πολίτες τι συνέβαινε στα ΑΕΙ όλα αυτά τα χρόνια· όλα αυτά τελειώνουν».</p>
      <p>Ο Κυριάκος Μητσοτάκης επισήμανε ακόμη ότι «η Αθήνα αποδίδεται στους κατοίκους της· οι Ελληνίδες και οι Έλληνες θα αισθανθούν και πάλι ασφαλείς».</p>
      <h3>Σειρά φοροελαφρύνσεων</h3>
      <p>Ο πρωθυπουργός τόνισε ότι έχουν ήδη μπει τα θεμέλια για βαθιές αλλαγές στη χώρα. Μίλησε για την ψηφιακή επανάσταση στο κράτος, για την ανάγκη αλλαγής του στόλου των ΙΧ (μέσω κινήτρων), αλλά και των δημόσιων λεωφορείων, καθώς και σειρά άλλων τομών που προωθούνται από την κυβέρνηση ήδη από τους πρώτους μήνες λειτουργίας τους.</p>
      <p>Ο Κυριάκος Μητσοτάκης αναφέρθηκε στις φοροελαφρύνσεις που προωθεί η κυβέρνηση. Επιβεβαίωσε ότι θα υπάρξει νέα μείωση του ΕΝΦΙΑ την επόμενη χρονιά, καθώς και ότι θα δοθεί κοινωνικό μέρισμα. Όπως είπε ο πρωθυπουργός, από το μικρό υπερπλεόνασμα που θα επιτευχθεί θα δοθεί κοινωνικό μέρισμα στους πιο αδύναμους στο τέλος του έτους.</p>
      <p>Επιπλέον, επανέλαβε ότι θα καταργηθεί η εισφορά αλληλεγγύης και ο φόρος επιτηδεύματος εντός της 4ετίας της κυβέρνησης.</p>
      <p>Οι φοροελαφρύνσεις αυτές είναι μόνο η αρχή, τόνισε ο Κυριάκος Μητσοτάκης και ξεκαθάρισε ότι όλες οι μειώσεις φόρων που προωθεί η κυβέρνηση είναι εγκεκριμένες από τους θεσμούς.</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>