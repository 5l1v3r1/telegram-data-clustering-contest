<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740926"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T07:35:00+00:00"/>
    <meta property="og:title" content="&quot;จักรพรรดิ-จักรพรรดินี&quot;ญี่ปุ่นเสด็จฯ&quot;เลียบพระนคร&quot;"/>
    <meta property="og:description" content="สมเด็จพระจักรพรรดิและสมเด็จพระจักรพรรดินีแห่งญี่ปุ่น เสด็จพระราชดำเนินเลียบพระนครโดยขบวนรถยนต์พระที่นั่ง ผ่านสถานที่สำคัญทางราชการหลายแห่งในกรุงโตเกียว ท่ามกลางพสกนิกรหลายหมื่นคนเฝ้าฯรับเสด็จและชื่นชมพระบารมี"/>
  </head>
  <body>
    <article>
      <h1>"จักรพรรดิ-จักรพรรดินี"ญี่ปุ่นเสด็จฯ"เลียบพระนคร"</h1>
      <address>
        <time datetime="2019-11-10T07:35:00+00:00">10 Nov 2019, 07:35</time>
      </address>
      <p>
        <b>สมเด็จพระจักรพรรดิและสมเด็จพระจักรพรรดินีแห่งญี่ปุ่น เสด็จพระราชดำเนินเลียบพระนครโดยขบวนรถยนต์พระที่นั่ง ผ่านสถานที่สำคัญทางราชการหลายแห่งในกรุงโตเกียว ท่ามกลางพสกนิกรหลายหมื่นคนเฝ้าฯรับเสด็จและชื่นชมพระบารมี</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 10 พ.ย.ว่าสมเด็จพระจักรพรรดินารุฮิโตะและสมเด็จพระจักรพรรดินีมาซาโกะเสด็จพระราชดำเนินโดยรถยนต์พระที่นั่งเปิดประทุน ออกจากพระราชวังอิมพีเรียล เมื่อเวลา 15.00 น.ตามเวลาท้องถิ่นของกรุงโตเกียว ซึ่งเร็วกว่าประเทศไทย 2 ชั่วโมง เคลื่อนไปตามท้องถนน ผ่านสถานที่สำคัญทางราชการหลายแห่งในเขตใจกลางเมืองหลวง รวมถึงอาคารรัฐสภา ท่ามกลางพสกนิกรหลายหมื่นคนเฝ้าฯรับเสด็จและชื่นชมพระบารมีตลอดเส้นทาง ซึ่งสมเด็จพระจักรพรรดิและสมเด็จพระจักรพรรดินีทรงโบกพระหัตถ์พร้อมทั้งทรงแย้มพระสรวลให้แก่ประชาชนตลอดระยะทางประมาณ 4.6 กิโลเมตร ที่ขบวนรถยนต์พระที่นั่งแล่นผ่าน ขณะที่มาตรการรักษาความปลอดภัยมีความเข้มงวดในระดับสูงสุด</p>
      <figure>
        <img src="https://www.dailynews.co.th/admin/upload/20191110/news_OZbDeMLqmK140316_533.jpg?v=20191111072?v=8975"/>
      </figure>
      <p> </p>
      <figure>
        <iframe data-src="https://twitter.com/nhk_news/status/1193410997198958593?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/nhk_news/status/1193413325201260544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191110/news_kfUGxgXcuF140256_533.jpg?v=20191111072?v=1621"/>
      </figure>
      <p>ทั้งนี้ พระราชพิธีเสด็จพระราชดำเนินเลียบพระนครครั้งนี้ใช้เวลาประมาณ 30 นาที ก่อนที่รถยนต์พระที่นั่งเคลื่อนเข้าสู่พระราชวังอากาซากะซึ่งตั้งอยู่ภายในเขตพระราชฐาน สมเด็จพระจักรพรรดิและสมเด็จพระจักรพรรดินีเสด็จลงจากรถยนต์ กองทหารเกียรติยศบรรเลงเพลงชาติญี่ปุ่น สมเด็จพระจักรพรรดิและสมเด็จพระจักรพรรดินีทรงคำนับ หลังจากนั้นทั้งสองพระองค์พระราชทานพระบรมราชวโรกาสให้นายกรัฐมนตรีชินโซ อาเบะ ผู้นำญี่ปุ่น และเจ้าหน้าที่ระดับสูงในคณะรัฐบาลเข้าเฝ้าทูลละอองธุลีพระบาทเป็นการส่วนพระองค์<br/> </p>
      <figure>
        <iframe data-src="https://twitter.com/nhk_news/status/1193418676403351552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191110/news_CpzfuSItEV140306_533.jpg?v=20191111072?v=4956"/>
      </figure>
      <p>อนึ่ง เดิมทีพระราชพิธีเสด็จพระราชดำเนินเลียบพระนครซึ่งเป็นส่วนหนึ่งของพระราชพิธีบรมราชาภิเษกเบื้องปลาย ได้ถูกกำหนดไว้เมื่อวันที่ 22 ต.ค.ที่ผ่านมา หลังเสร็จสิ้นพระราชพิธีเสด็จขึ้นประทับบนพระราชบัลลังก์ดอกเบญจมาศของสมเด็จพระจักรพรรดิ อย่างไรก็ตาม สำนักพระราชวังและรัฐบาลเห็นพ้องให้เลื่อนพระราชพิธีดังกล่าวออกไปก่อน เพื่อเป็นการแสดงความเป็นน้ำหนึ่งใจเดียวกับประชาชนซึ่งกำลังประสบกับความเดือดร้อนจากอิทธิพลของไต้ฝุ่น "ฮากีบิส" นอกจากนี้ พระราชพิธีเสด็จพระราชดำเนินเลียบพระนครครั้งนี้ยังเป็นครั้งแรกในรอบ 26 ปีของญี่ปุ่น หรือนับตั้งแต่พระราชพิธีอภิเษกสมรสระหว่างสมเด็จพระจักรพรรดิกับสมเด็จพระจักรพรรดินี เมื่อปี 2536.<br/><br/><b>เครดิตภาพ : AFP</b></p>
    </article>
  </body>
</html>