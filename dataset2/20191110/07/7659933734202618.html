<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1984731/%E2%80%8Bcumhuriyet%C3%A7iler-trump%E2%80%99%C4%B1n-azil-soru%C5%9Fturmas%C4%B1nda-hunter-biden%E2%80%99-de-kongreye-ifade"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T07:15:00+00:00"/>
    <meta property="og:title" content="​Cumhuriyetçiler Trump’ın azil soruşturmasında Hunter Biden’in de Kongre'ye ifade vermesini istiyor"/>
    <meta property="og:description" content="ABD Başkanı Donald Trump hakkında azil soruşturması sürerken, Cumhuriyetçiler bu hafta yapılacak olan kamuya açık oturumda Joe Biden'ın oğlu Hunter Biden ve Trump'ın Ukrayna Devlet Başkanı ile görüşmesini şikayet eden muhbirin de ifade vermesini iste"/>
  </head>
  <body>
    <article>
      <h1>​Cumhuriyetçiler Trump’ın azil soruşturmasında Hunter Biden’in de Kongre'ye ifade vermesini istiyor</h1>
      <address>
        <time datetime="2019-11-10T07:15:00+00:00">10 Nov 2019, 07:15</time>
      </address>
      <p>ABD Başkanı Donald Trump hakkında azil soruşturması sürerken, Cumhuriyetçiler bu hafta yapılacak olan kamuya açık oturumda Joe Biden'ın oğlu Hunter Biden ve Trump'ın Ukrayna Devlet Başkanı ile görüşmesini şikayet eden muhbirin de ifade vermesini istedi.<br/><br/>Reuters’a göre Temsilciler Meclisi’nde çoğunlukta olan Demokratlar, Çarşamba günü başlaması planlanan oturumlarda Hunter Biden ve kimliği açıklanmayan muhbirin ifade vermesini reddedebilir.<br/><br/>İstihbarat Komitesi’nin kıdemli üyelerinden Cumhuriyetçi Devin Nunes, Temsilciler Meclisi İstihbarat Komitesi Başkanı Adam Schiff'e gönderilen tanık listesinde Biden ve muhbirin isimlerine de yer verdi.<br/><br/>Devin Nunes, Trump’ın kendisine suçlama yöneltenlerle yüzleşme şansına sahip olması gerektiğini dile getirdi.<br/><br/>Nunes, tanık listesinde ayrıca Hunter Biden ile birlikte Ukrayna’daki şirketin yönetim kurulu üyeliğini yapan işadamı Devon Archer'in de tanıklık yapması isteyerek, “ABD’lilerin Biden’in Burisma şirketindeki asli görevlerini öğrenmesine ve Ukrayna'daki yaygın yolsuzluğu anlamalarına yardımcı olabilir” dedi.<br/><br/>Cumhuriyetçi Devin Nunes, Ukrayna’nın en büyük doğal gaz üreticisi Burisma Holdings’in Hunter Biden'a yönetim kurulu üyeliği için ayda 50 bin dolar ödediğine ilişkin çıkan haberleri hatırlatarak, Hunter Biden'in ifadesinin bu haksız süreçte şeffaflığı artıracağını söyledi.<br/><br/>Trump’a yönelik azil soruşturmasının başlamasına neden olan söz konusu muhbire göre ABD Başkanı Ukrayna Cumhurbaşkanı Vladimir Zelenskiy ile Temmuz ayında yaptığı telefon görüşmesinde, kişisel siyasi kazanım için 2020 başkanlık seçimlerindeki rakibi Joe Biden ve oğlunun soruşturulmasını istedi.<br/><br/>Bu iddialar, üç hafta boyunca kapalı oturumlarda tanıklık eden mevcut ve eski görevliler tarafından da desteklendi.<br/><br/>Trump ve Cumhuriyetçi müttefikleri ise ortada yanlış bir durum olduğunu reddediyor.<br/><br/>ABD tarihinde, yalnızca iki cumhurbaşkanı görevden alındı. Demokratlar hedeflerine ulaşmayı başarırlarsa Trump görevden alınacak üçüncü ABD başkanı olacak.</p>
    </article>
  </body>
</html>