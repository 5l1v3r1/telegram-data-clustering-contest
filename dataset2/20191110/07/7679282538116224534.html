<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-assembly-elections-2019-ab-bjp-ka-rath-rokne-mein-jute-hain-lal-krishna-advani-ka-rath-rokne-wale-police-officer-rameshwar-uraon-2841441.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T07:28:40+00:00"/>
    <meta property="og:title" content="झारखंड: अब भाजपा का रथ रोकने में जुटे आडवाणी का रथ रोकने वाले"/>
    <meta property="og:description" content="राम मंदिर आंदोलन के दौरान लालकृष्ण आडवाणी के रथ को रोक, उनकी गिरफ्तारी करने वाले पुलिस अफसर रामेश्वर उरांव पर झारखंड में भाजपा के विजय रथ को रोकने की बड़ी जिम्मेदारी है। झारखंड कांग्रेस के वर्तमान..."/>
  </head>
  <body>
    <article>
      <h1>झारखंड: अब भाजपा का रथ रोकने में जुटे आडवाणी का रथ रोकने वाले</h1>
      <address><time datetime="2019-11-10T07:28:40+00:00">10 Nov 2019, 07:28</time> by <a rel="author">मुख्य संवाददाता।,रांची।</a></address>
      <p>राम मंदिर आंदोलन के दौरान लालकृष्ण आडवाणी के रथ को रोक, उनकी गिरफ्तारी करने वाले पुलिस अफसर रामेश्वर उरांव पर झारखंड में भाजपा के विजय रथ को रोकने की बड़ी जिम्मेदारी है। झारखंड कांग्रेस के वर्तमान अध्यक्ष रामेश्वर उरांव अक्तूबर 1990 में बिहार पुलिस मुख्यालय में डीआईजी थे। बिहार के तत्कालीन मुख्यमंत्री लालू प्रसाद के आदेश पर उन्होंने समस्तीपुर के सर्किट हाउस से भाजपा के वरिष्ठ नेता लालकृष्ण आडवाणी को गिरफ्तार किया था। वर्तमान राजनीतिक परिदृश्य में कांग्रेस के प्रदेश अध्यक्ष रामेश्वर उरांव महागठबंधन की अहम कड़ी हैं। </p>
      <p>झारखंड में विधानसभा चुनाव के दौरान भाजपा के विजय अभियान को रोकने के वह प्रमुख रणनीतिकार भी हैं। वहीं, रांची में सजा काट रहे और फिलहाल रिम्स में इलाजरत लालू प्रसाद  नेपथ्य से महागठबंधन की कड़ियों की जोड़ने में भूमिका निभा रहे हैं। लालू प्रसाद न्यायिक हिरासत में होने की वजह से खुलकर भाजपा को रोकने की रणनीति में शामिल नहीं हो रहे, लेकिन हेमंत सोरेन की लगातार बैठकें लालू प्रसाद से हुई हैं। शनिवार को भी विधानसभा चुनाव के मद्देनजर भी हेमंत सोरेन ने रिम्स में लालू प्रसाद से मुलाकात की।</p>
      <p>
        <b>Read Also: <a href="https://www.livehindustan.com/uttarakhand/story-memoir-when-kedar-singh-fonia-signed-ayodha-file-at-midnight-2841426.html">संस्मरण: जब फोनिया ने आधी रात को किए थे अयोद्धा की फाइल पर हस्ताक्षर</a></b>
      </p>
      <p><b>मसानजोर में रखे गए थे आडवाणी</b><br/>22 अक्तूबर 1990 को पटना स्थित मुख्यमंत्री आवास में तत्कालीन डीआईजी रामेश्वर उरांव और आईएएस अधिकारी आरके सिंह (वर्तमान में केंद्र सरकार के ऊर्जा राज्यमंत्री) को बुलाया गया। इस दौरान तत्कालीन भाजपा अध्यक्ष लालकृष्ण आडवाणी सोमनाथ से अयोध्या तक की रथयात्रा पर निकले थे। 22 अक्तूबर की देर रात आडवाणी समस्तीपुर पहुंचे थे। योजना बनी कि समस्तीपुर में ही आडवाणी को गिरफ्तार किया जाएगा। अफसर देर शाम हेलीकॉप्टर से समस्तीपुर पहुंचे। वहां तत्कालीन आईजी आरआर प्रसाद के साथ रामेश्वर उरांव ने बैठक की।  बता दें कि आईजी आरआर प्रसाद बाद में झारखंड के डीजीपी के पद से सेवानिवृत्त हुए। आडवाणी को गिरफ्तार कर दुमका के मसानजोर ले जाने की रणनीति बनी। 23 अक्तूबर 1990 की सुबह रामेश्वर उरांव व आरके सिंह सर्किट हाउस में आडवाणी के कमरे में आए व उन्हें गिरफ्तारी की जानकारी दी। </p>
      <p><b>साल 2004 में वीआरएस लेकर उरांव ने थामा था कांग्रेस का दामन</b><br/>गिरफ्तारी के बाद आडवाणी को हेलीकॉप्टर से दुमका के मसानजोर लाया गया। साल 2004 में एडीजी पद से वीआरएस लेकर रामेश्वर उरांव ने कांग्रेस का दामन थामा। लोहरदगा से लोकसभा चुनाव लड़कर वह सांसद बने। इसके बाद केंद्र की यूपीए सरकार में राज्यमंत्री बने। 2009 के चुनाव में हारने के बाद उन्हें केंद्रीय एसटी एससी आयोग का अध्यक्ष बनाया गया था। 2014 के लोकसभा चुनाव में भी मोदी लहर में उन्हें हार का सामना करना पड़ा। हालिया लोकसभा चुनाव में टिकट कटने और पार्टी की हार के बाद रामेश्वर उरांव को प्रदेश में कांग्रेस को मजबूत करने की जिम्मेदारी सौंपी गई। प्रदेश अध्यक्ष रहते हुए रामेश्वर उरांव ने इस बार विधानसभा चुनाव में महागठबंधन बनने और सीटों के बंटवारे में अहम भूमिका निभाई।</p>
      <p>
        <b>Read Also: <a href="https://www.livehindustan.com/uttar-pradesh/badaun/story-friendship-reverberates-in-badaun-after-verdict-2841430.html">Ayodhya Verdict : फैसला आने पर बदायूं में फिर जवां हो गई दोस्ती</a></b>
      </p>
      <p><b>गिरफ्तारी के बाद गिर गई थी वीपी सिंह की सरकार</b><br/>लालकृष्ण आडवाणी की गिरफ्तारी के बाद केंद्र में वीपी सिंह की सरकार गिर गई थी। आडवाणी ने रामेश्वर उरांव के जरिए ही समर्थन वापसी का पत्र पटना भिजवाया था। गिरफ्तारी के पहले आडवाणी की रथ यात्रा धनबाद, रांची, हजारीबाग, नवादा होते हुए पटना गई थी। हालांकि पटना में उन्हें गिरफ्तार नहीं कर समस्तीपुर में गिरफ्तारी का फैसला तब लालू प्रसाद की सरकार ने लिया था।</p>
      <p>
        <b>पाइए देश-दुनिया की हर खबर सबसे पहले <a href="https://www.livehindustan.com/">www.livehindustan.com</a> पर। <a href="https://www.livehindustan.com/">लाइव हिन्दुस्तान</a> से हिंदी समाचार अपने मोबाइल पर पाने के लिए डाउनलोड करें हमारा News App और रहें हर खबर से अपडेट।    </b>
      </p>
    </article>
  </body>
</html>