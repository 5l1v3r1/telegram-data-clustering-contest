<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/commento/industria-1.4877985"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-10T07:19:59+00:00"/>
    <meta property="og:title" content="Nel nome dell'industria. Ecco la missione"/>
    <meta property="og:description" content="Bologna, 10 novembre 2019 - Ugo La Malfa sosteneva che per guidare un sistema industriale non si può essere preindustriali. Lo diceva a fine anni '70, molto è cambiato, non la cultura anti impresa."/>
  </head>
  <body>
    <article>
      <h1>Nel nome dell'industria. Ecco la missione</h1>
      <address><time datetime="2019-11-10T07:19:59+00:00">10 Nov 2019, 07:19</time> by <a rel="author">PAOLO GIACOMIN</a></address>
      <p>Bologna, 10 novembre 2019 - <b>Ugo La Malfa</b> sosteneva che per guidare un sistema industriale non si può essere preindustriali. Lo diceva a fine anni '70, molto è cambiato, non la <b>cultura anti impresa</b>.</p>
      <p>In Italia parlare di <b>industria </b>e di <b>manifattura</b>, apprezzarne il valore, sembra troppo spesso una missione impossibile nonostante il Paese sia la seconda potenza industriale in Europa. Tutta la vicenda dell’<a href="https://www.quotidiano.net/cronaca/ilva-di-taranto-news-1.4877434"><b>ex Ilva</b></a> sta lì a dimostrarlo. Comunque vada a finire - augurandosi il meglio - è doveroso chiedersi come possa un investitore fidarsi di noi. Così capaci di metamorfosi che trasformano le opportunità in occasioni perdute. Al mondo, oggi, c’è un’ampia disponibilità di <b>capitali </b>pronti per essere investiti, ma sono diretti non solo dove la capacità di ottenere rendimenti è alta, ma soprattutto dove ci sono le condizioni migliori per fare impresa.</p>
      <p>Riguarda anche il Nord. L’ultimo<b> rapporto Svimez </b>- normalmente dedicato allo Sviluppo del Mezzogiorno - quest’anno ha sottolineato un fatto grave, ma passato in secondo piano rispetto al tradizionale tema dell’Italia a due velocità, da Meridione a Settentrione: ci sono ormai, - spiega Svimez - paesi europei, specie all’Est che hanno superato l’Italia, che corrono più forte anche del Nord. È un tema, una sfida, che riguardano anche l’<b>Emilia-Romagna</b>, regione al voto tra 80 giorni, territorio salito al secondo posto del podio industriale italiano, con Lombardia e Veneto. Una buona lezione, quella di questi anni che hanno costruito il nuovo triangolo industriale, per chi abbia voglia di studiare, di continuare a credere nel lavoro e nel merito, di sfuggire alla kakistocrazia (l’ascesa dei meno capaci) e al naufragare nella prevalenza degli <b>incompetenti</b>.</p>
      <p>Una nota personale: lascio la direzione de il Resto del Carlino nelle mani dell’amico Michele Brambilla, direttore editoriale e direttore responsabile di Qn. Ringrazio l’Editore, Andrea Riffeser Monti per l’onore che mi ha concesso di guidare il Qn e il Carlino. Gratitudine che diventa affetto pensando a voi che fate di un giornale una comunità.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>