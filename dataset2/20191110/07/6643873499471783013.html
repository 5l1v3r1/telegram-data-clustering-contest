<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/g7xO2J/flere-voldshendelser-i-bergen-natt-til-soendag"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T07:05:27+00:00"/>
    <meta property="og:title" content="Flere voldshendelser i Bergen natt til søndag"/>
    <meta property="og:description" content="Det har vært en travel natt for politiet i Vest politidistrikt. Flere personer er satt i arrest eller anmeldt etter ulike voldshendelser i distriktet."/>
  </head>
  <body>
    <article>
      <h1>Flere voldshendelser i Bergen natt til søndag</h1>
      <h2>Det har vært en travel natt for politiet i Vest politidistrikt. Flere personer er satt i arrest eller anmeldt etter ulike voldshendelser i distriktet.</h2>
      <address><time datetime="2019-11-10T07:05:27+00:00">10 Nov 2019, 07:05</time> by <a rel="author">Karoline Risnes</a></address>
      <p>Mellom klokken 23 og 05 natt til søndag hadde politiet omtrent 35 loggførte oppdrag knyttet til ordensforstyrrelser, slagsmål, rusede personer, narkotikabesittelse og liknende i Bergen og omegn.</p>
      <p>På Nordås i Bergen ble en 19 år gammel mann pågrepet og satt i varetekt etter et slagsmål på en privat fest. Fire politipatruljer rykket ut til stedet ved 23.30-tiden.</p>
      <p>En person skal ha fått slått ut noen tenner, opplyser politiet.</p>
      <p>En mindreårig person ble også fjernet fra stedet etter å ha sparket i biler og vært utagerende, skriver politiet i en twittermelding.</p>
      <h3>Kuttskader etter slag med champagneflaske</h3>
      <p>Noen minutter seinere fikk politiet melding om en annen voldshendelse, denne gang på Minde.</p>
      <p>En mann i 20-årene skal ha knust en champagneflaske i hodet på en annen mann. Den fornærmede mannen fikk kuttskader etter hendelsen og ble fraktet til legevakt i ambulanse, opplyser politiet. Mannen i 20-årene anmeldes for vold.</p>
      <h3>Truet politiet med kniv</h3>
      <p>En mann i 40-årene er satt i varetekt etter å ha truet en polititjenesteperson med kniv i Bergen vest. Hendelsen skjedde i forbindelse med en trafikkontroll.</p>
      <p>– Da politiet tok kontakt med mannen kom han ut av bilen med flere kniver i hendene, skriver politiet på Twitter.</p>
      <p>Politiet bevæpnet seg under pågripelsen av mannen. Han skal ha vært truende og hissig, men ble pågrepet uten dramatikk.</p>
      <p>En kvinne i 40-årene er også satt i varetekt og anmeldes for vold mot politiet, etter å ha slått til en polititjenesteperson i Vaskerelven i Bergen sentrum.</p>
      <p>Hendelsen fant sted ved 02-tiden. Kvinnen skal ifølge politiet ha vært beruset. Polititjenestepersonen ble ikke skadet.</p>
      <h3>Flere bortvist etter slagsmål</h3>
      <p>I Hardanger ble en festdeltaker satt i drukkenskapsarrest etter å ha oppført seg truende mot politiet. Mannen i 20-årene var full og spyttet mot politiet. Han skal også ha slått til en gjest på festen de var på, skriver politiet på Twitter.</p>
      <p>Mannen skal i tillegg ha båret kniv og blir anmeldt for ordensforstyrrelse, bæring av kniv på offentlig sted og kroppskrenkelse.</p>
      <p>I Nordfjord ble en mann i 20-årene bortvist fra et utested etter å ha slått til to vakter like før midnatt.</p>
      <p>En knapp time seinere måtte politiet i Sunnfjord rykke ut etter melding om to personer som sloss. De to ble bortvist fra stedet, opplyser politiet.</p>
      <p>Også i Sogndal måtte politiet rykke ut etter melding om slagsmål. Hendelsen fant sted ved 03-tiden, og en person ble tilsett av helsepersonell i forbindelse med slagsmålet. Personen er ifølge politiet ikke alvorlig skadet. Flere personer ble bortvist fra stedet etter hendelsen.</p>
      <h3>– Dessverre helt vanlig</h3>
      <p>Operasjonsleder Frode Kolltveit i Vest politidistrikt forteller at politiet er vant til travle helger og netter.</p>
      <p>– Det vi har sett i natt er dessverre helt vanlig. Men samtidig er vi heldig fordi det går lenge mellom de mer alvorlige hendelsene som får større følger for folk. Disse hendelsene vi har sett i natt handler mye om krangling og knuffing, og det er heldigvis ikke noen som har blitt alvorlig skadet, sier Kolltveit.</p>
      <related>
        <h4>Les også</h4>
        <a href="https://www.bt.no/btmagasinet/i/XwVg2x/natten-har-ellers-vaert-preget-av-mye-fyll-og-ordensforstyrrelser"/>
        <a href="https://www.bt.no/nyheter/lokalt/i/GGX23Q/mann-doemt-for-vold-det-er-en-tragisk-sak"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
        <a href="https://www.bt.no/innenriks/i/9veQBw/petter-og-gunhild-stordalen-flytter-fra-hverandre"/>
        <a href="https://www.bt.no/btmagasinet/i/MRXPym/med-kajakk-gjennom-asfaltjungelen"/>
        <a href="https://www.bt.no/btmeninger/debatt/i/GGXXjJ/det-var-kun-meg-selv-naar-jeg-var-paa-veien-da-var-det-full-gass-gjenn"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/btmeninger/debatt/i/g7xB8a/for-daarlig-bybanetilbud-fra-flesland"/>
      </related>
      <ol>
        <li>
          <a href="https://www.bt.no/tag/Vold">Vold</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Politi">Politi</a>
        </li>
        <li>
          <a href="https://www.bt.no/tag/Ungdom_og_alkohol">Ungdom og alkohol</a>
        </li>
      </ol>
    </article>
  </body>
</html>