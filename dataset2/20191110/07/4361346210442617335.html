<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/zombori-bombajat-maig-emlegetik-boliviaban/186185"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T07:15:00+00:00"/>
    <meta property="og:title" content="Zombori bombáját máig emlegetik Bolíviában"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Zombori bombáját máig emlegetik Bolíviában</mark>
      </h1>
      <address><time datetime="2019-11-10T07:15:00+00:00">10 Nov 2019, 07:15</time> by <a rel="author">Szabó Sándor</a></address>
      <p>1977. október 29-én 6-0-ra verte a magyar futballválogatott Bolíviát, ám Zombori Sándor 40 mé­teres bombájáról sajnos lemaradt a kameraman. A korábbi 26-szoros válogatott focista megemlíti, szövetségi kapitánya, Baróti Lajos arra kérte, lőjön nyugodtan mindenhonnan, mert kiváló a bal lába.</p>
      <p>– A Népstadionban 2-0-nál láttam, a kapus beadást vár, hát megsuhintottam a labdát – emlékszik vissza a 67 éves Zombori, akit a Pécsi Dózsában és PMSC-nél lejátszott száznál több élvonalbeli bajnokija után az angyalföldiek invitáltak. Illovszky Rudolf edzőnek pedig képtelen volt nemet mondani, ráadásul az akkori idők szerinte legpengésebb játékosa, Puskás Lajos játéka is lebilincselte. A Vasasnál eltöltött hét idénye során Komjáti Andrással volt baráti viszonyban. Ma azt tartja, neki is köszönhető, hogy nemrég edzőnek a felvidéki Hornyák Zsolt érkezett a Puskás Akadémiához – s vele együtt a támadófutball is bekopogott.</p>
      <figure>
        <img src="http://media.borsonline.hu/cikk/20/191751/gallery-picture/645w/2017731_f-pe19800302011.jpg"/>
        <figcaption>Egy pengés Zombori-megmozdulás a Székesfehérvári MÁV Előre elleni NB I-es találkozón © MTI</figcaption>
      </figure>
      <p>Zombori emlékezetes pillanatnak nevezte, hogy 1977. február 27-én a Buenos Airesben játszott barátságos meccsen csapatkapitányként a Boca Junior együttesét erősítő Diego Maradonával pacsizott, és adott át neki egy csikóbőrös kulacsot.</p>
      <p>S hogy kit tart a top 3 korszakos zseninek? Maradonáról azt állítja, mindent tudott, Lionel Messi kőkemény akaratú, ezért a meglátásait meg is valósítja a pályán, a brazil Pelé pedig va­lamennyi játékszituációhoz tökéletesen alkalmazkodott.</p>
      <p>Az 1978-as argentínai vb előtt óriási volt az elvárás a Baróti-csa­pattal szemben.</p>
      <figure>
        <img src="http://media.borsonline.hu/cikk/20/191751/gallery-picture/645w/2017735_magyarorszag-bolivia-mti.jpg"/>
        <figcaption>Egy magyar gól Bolívia ellen a Népstadionban © MTI</figcaption>
      </figure>
      <p>– Csakhogy a házigazda csoportjába sorsoltak minket, és ez mindent eldöntött. A nyitómeccsen nem hagytak ellenük nyerni a játékvezetők – ennyi… – mondja.</p>
      <p>Később Montpellier-ben eltöltött három légiós éve során már érdeklődött az újságírás iránt is, vendégeskedett a Midi Libre szerkesztőségében. 1987-ben került a Népsporthoz. 2000 vízválasztó volt az életében, a megszűnő Mai Naptól a Blikk átvette volna, de nemet mondott.</p>
      <figure>
        <img src="http://media.borsonline.hu/cikk/20/191751/gallery-picture/645w/2017733_maradona.jpg"/>
        <figcaption>Maradonát meglepte a Zomboritól kapott kulacs © MTI</figcaption>
      </figure>
      <p>– A Sport TV hívott, ez ismeretlen területnek számított, ám az újtól sosem féltem – meséli a tévés karrierjéről.</p>
      <p>Járta a maga útját, máig ko­nok embernek vallja magát. Nyugdíjasként gyakorta vendég a Vasas-meccseken, bár számára az új stadionnál emlékezetesebb a régi Fáy utcai pálya. Amúgy esze ágában sincs könyvet írni futballemlékeiről, és ezt így indokolja: „Mondja, ki kíváncsi ma már Zomborira?”</p>
    </article>
  </body>
</html>