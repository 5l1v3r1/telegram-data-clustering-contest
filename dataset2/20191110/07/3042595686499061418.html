<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/molde-bedre-uten-solskjaer/71795767"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T07:54:09+00:00"/>
    <meta property="og:title" content="Molde bedre uten Solskjær"/>
    <meta property="og:description" content="Erling Moe er i ferd med å trene Molde til seriegull i sin første sesong i sjefsstolen. Molde-sjefen har allerede flere poeng enn Ole Gunnar Solskjær tok i sitt første år i klubben. Poengsnittet overrasker også."/>
  </head>
  <body>
    <article>
      <h1>Molde bedre uten Solskjær</h1>
      <h2>Erling Moe er i ferd med å trene Molde til seriegull i sin første sesong i sjefsstolen. Molde-sjefen har allerede flere poeng enn Ole Gunnar Solskjær tok i sitt første år i klubben. Poengsnittet overrasker også.</h2>
      <address><time datetime="2019-11-10T07:54:09+00:00">10 Nov 2019, 07:54</time> by <a rel="author">Daniel Nerli Gussiås</a></address>
      <p>Ole Gunnar Solskjær kom til Molde fra Manchester Uniteds reservelag i 2011, og revolusjonerte en klubb som høsten før hadde unngått nedrykk med et nødskrik.</p>
      <p>I sin første sesong tok Solskjær, Richard Hartis og Mark Dempsey seriegull med Molde. Dette var det første i klubbens 100 år lange historie.</p>
      <p>
        <b>Sesongen etter ble fulgt opp med mer jubel og nok et seriegull.</b>
      </p>
      <p>Daniel Berg Hestad var kaptein i Molde da Solskjær kom til klubben, og forteller at den nåværende Manchester United-manageren endret klubben på en helt spesiell måte.</p>
      <p>- Ole Gunnar var veldig fersk da han kom inn, men han hadde to erfarne rundt seg. Han er veldig god til å bygge team, og har mange kvaliteter som er svært viktig som en manager. Vi visste at vi hadde noe på gang også før han kom, for vi hadde perioder hvor vi var gode både i 2009 og 2010. Vi har hatt en sterk toppidrettskultur her siden 70-tallet, sier mannen med over 900 kamper for Molde til Dagbladet, før han fortsetter:</p>
      <p>- Men med Ole Gunnar kom det engelskmenn i Hartis og Dempsey, i tillegg til at Røkke og Gjelsten ble mer gira. Det var mange ting som spilte inn, men det er ikke tvil om at de tre som kom inn på trenersida var kjempedyktige og tok med seg sin filosofi fra England. De gjorde det enda mer profesjonelt.</p>
      <p>
        <b>- De tok klubben til et nytt steg på alle måter. Både på og utenfor banen, fortetter Berg Hestad.</b>
      </p>
      <p>Poengsummene de to gullsesongene er derimot ikke all verden å skryte av, sett i historisk perspektiv. De 58 poengene MFK tok gullet med i 2011, er det laveste så lenge seriesystemet har hatt 16 lag.</p>
      <p>62 var summen Ole Gunnar Solskjærs menn havnet på året etter, før katastrofesesongen i 2013 inntraff.</p>
      <p>Etter en katastrofal sesongstart klarte Molde-laget, som hadde vunnet de to siste seriegullene, aldri å hente seg inn igjen. Det endte med 6.-plass og 44 poeng.</p>
      <p>19 poeng bak søndagens motstander og gullvinner den sesongen, Strømsgodset.</p>
      <p>Første Solskjær-periode endte på et poengsnitt på 1,82 poeng per kamp.</p>
      <h3>Poengrekord</h3>
      <p>I januar 2014 dro Solskjær, Hartis og Dempsey til Cardiff og Premier League.</p>
      <p>Da sto Tor Ole Skullerud klar til å overta, et halvt år etter braksuksessen som endte med bronsemedalje i U21-EM.</p>
      <p>Skullerud gjorde braksuksess også i Molde hvor han vant både serie og cup i sin første sesong. Sammen med nåværende Sarpsborg-trener Geir Bakke og Erling Moe satte han også poengrekord i det som den gang het Tippeligaen.</p>
      <p>Jubelsesongen endte med 71 poeng, noe ingen andre har klart å matche siden.</p>
      <p>
        <b>Året etter gitt det derimot tråere.</b>
      </p>
      <p>2015-sesongen endte for Skulleruds del med at han fikk sparken etter at laget feilet i sitt forsøk på å ta seg inn i Champions League og en skuffende første halvdel i serien.</p>
      <h3>Moe inn som midlertidig løsning</h3>
      <p>Assistent Bård Wiggen måtte også gå. Inn kom et kjent navn for de fleste i norsk fotball i dag. Erling Moe tok over som midlertidig trener, etter å ha vært involvert i og rundt A-laget siden 2007 under Kjell Jonevret, Uwe Rösler, Ole Gunnar Solskjær og Tor Ole Skullerud.</p>
      <p>Moe fikk med seg ti kamper før Ole Gunnar Solskjær vendte tilbake i oktober i 2015.</p>
      <p>
        <b>Den sesongen endte med tre strake seire i de tre siste serierundene for Solskjær, hvor Molde endte på en skuffende 6.-plass, til tross for en sterk avslutning på sesongen.</b>
      </p>
      <p>Solskjærs andre periode endte med en skuffende 5.-plass i 2016, før det ble sølv både i 2017 og 2018, før han ble ansatt som midlertidig sjef i Manchester United i desember i fjor.</p>
      <p>Poengsummene kristiansunderen endte på i løpet av sine tre sesonger i den andre Molde-perioden var henholdsvis 45, 54 og 59 poeng.</p>
      <p>
        <b>Det samlede poengsnittet for Solskjær de seks sesongene var i MFK endte på 1,80 etter 331 poeng på 183 kamper i sjefsstolen.</b>
      </p>
      <h3>Ingen tvil</h3>
      <p>Da Solskjær dro til United som midlertidig manager, var det ingen tvil om hvem som skulle overta som hovedtrener.</p>
      <p>- Jeg sa ja med en gang. Vi må selvfølgelig bli enige om alt rundt satsinga til MFK neste år, men det blir vi. Jeg synes dette er en kjempeartig utfordring og jeg er helt klar på at vi skal klare å videreføre dette uten Ole. Han kan komme tilbake i slutten av mai og høste druene av Moes knallharde arbeid, sa Moe til <a href="https://www.rbnett.no/100Sport/fotball/Slik-reagerte-den-nye-Molde-sjefen-da-Solskjar-ringte-med-sjokkbeskjeden-266308b.html">Rbnett</a> da det ble klart at Solskjær skulle til Manchester.</p>
      <p>
        <b>Spol fram ti måneder. Solskjær kom aldri tilbake, og Moe gjør braksuksess i sjefsstolen.</b>
      </p>
      <p>Molde topper Eliteserien med 59 poeng, åtte poeng foran Bodø/Glimt, tre serierunder før slutt. Allerede søndag kan de sikre seg seriegullet, når Strømsgodset står på motsatt halvdel.</p>
      <p>
        <b>Legger vi sammen Moes ti kamper i 2015 og de 27 han har i 2019, viser det at Molde-sjefen hittil har et poengsnitt på 2,08.</b>
      </p>
      <h3>- Nesten som å hoppe etter Wirkola</h3>
      <p>Berg Hestad hadde selv Moe som hovedtrener i en kort periode helt på tampen av karrieren i 2015. Selv er han nå trener for Molde 2, men følger a-laget tett. Han har latt seg imponere over det Erling Moe har fått til i år.</p>
      <p>
        <b>- Jeg er kjempeimponert. Han har ikke hoppet etter Wirkola, men det å ta over etter Ole Gunnar er en tøff oppgave. Nå har vi hatt noen trøblete sesonger. Vi tok sølv i fjor, men det var litt opp og ned prestasjonsmessig. 2016 og 2017 var relativt svake sesonger. Da er det litt enklere å ta over, i stedet for å gå inn i rollen etter tre strake gull, mener Berg Hestad.</b>
      </p>
      <p>Den tidligere midtbanespilleren mener man nå i klarhet ser konturene av det man har jobbet med i noen sesonger i klubben.</p>
      <p>- Det har vært et generasjonsskifte. Erling har videreført det fra i fjor på en veldig bra måte. Molde har vært mange hakk bedre i år enn i fjor, både hjemme og borte. Erling har jobbet seg opp i og rundt a-laget og har fått sjansen rett og slett fordi at han fortjener det, sier Daniel Berg Hestad.</p>
      <p>Moe har foreløpig kontrakt ut neste sesong, men mye skal til om ikke suksesstreneren fortsetter i klubben også de neste åra.</p>
      <p>Søndag kan han løfte sitt første trofé som hovedtrener.</p>
    </article>
  </body>
</html>