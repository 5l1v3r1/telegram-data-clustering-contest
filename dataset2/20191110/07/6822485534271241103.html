<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819017.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T07:30:00+00:00"/>
    <meta property="og:title" content="ترامپ متن تماس تلفنی دیگر خود با رئیس جمهور اوکراین را منتشر می‌کند"/>
    <meta property="og:description" content="به گزارش فارس،‌«دونالد ترامپ» رئیس جمهور آمریکا روز شنبه گفت احتمالا متن تماس تلفنی دیگر خود با «ولودیمیر زلنسکی» رئیس جمهور اوکراین را هفته آینده منتشر کند."/>
  </head>
  <body>
    <article>
      <h1>ترامپ متن تماس تلفنی دیگر خود با رئیس جمهور اوکراین را منتشر می‌کند</h1>
      <address>
        <time datetime="2019-11-10T07:30:00+00:00">10 Nov 2019, 07:30</time>
      </address>
      <p>در حالیکه تحقیقات استیضاح ترامپ وارد مرحله جدیدی شده، رئیس جمهور آمریکا روز شنبه در جمع خبرنگاران گفت که احتمالا هفته آینده متن تماس تلفنی دیگر خود با رئیس جمهور اوکراین را منتشر کند.</p>
      <p>به گزارش فارس،‌«دونالد ترامپ» رئیس جمهور آمریکا روز شنبه گفت احتمالا متن تماس تلفنی دیگر خود با «ولودیمیر زلنسکی» رئیس جمهور اوکراین را هفته آینده منتشر کند.</p>
      <p>این تصمیم ترامپ در حالی گرفته می‌شود که تحقیقات استیضاح مجلس نمایندگان آمریکا وارد مرحله جدیدی شده و قرار است اولین مصاحبه‌های عمومی درباره تحقیقات استیضاح هفته آینده برگزار شود.</p>
      <p>ترامپ که در جمع خبرنگاران در پایگاه مشترک آندریوس صحبت می‌کرد گفت که احتمالا سه‌شنبه متن مکالمه‌ای که وی با زلنسکی در ماه آوریل داشته را منتشر خواهد کرد. این مکالمه سه ماه پیش از تماس تلفنی جنجالی دومی است که سران دو کشور با یکدیگر داشته‌اند و هم اکنون به محور تحقیقات استیضاح از ترامپ تبدیل شده است.</p>
      <p>رئیس جمهور آمریکا در ادامه گفت: «آنها خواستار متن تماس تلفنی دیگر، تماس تلفنی دوم هستند و من آن را ارائه خواهم داد. شما آن را خواهید خواند و به من خواهید گفت که اگر هیچ چیز اشتباهی در این تماس وجود داشته است»</p>
      <p>گفت‌وگوی تلفنی میان ترامپ و زلسنکی پس از آن مورد توجه نمایندگان دموکرات مجلس نمایندگان آمریکا قرار گرفت که ترامپ از زلنسکی خواسته تا به تحقیق درباره روابط اقتصادی پسر «جو بایدن» رقیب انتخاباتی خود در یکی از شرکت‌های اوکراینی بپردازد.</p>
      <p>تحقیقات استیضاح ترامپ پس از آن شدت گرفت که چندین شاهد در جلسه شهادت خود در پشت درهای بسته در مجلس نمایندگان آمریکا اعلام کردند که معتقدند دولت ترامپ کمک نظامی 400 میلیون دلاری خود به اوکراین را مشروط به تحقیق درباره بایدن کرده بود.</p>
    </article>
  </body>
</html>