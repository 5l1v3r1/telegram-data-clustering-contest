<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196849/krisi-sti-volivia-o-proedros-morales-kalei-ta-kommata-se-dialogo"/>
    <meta property="og:site_name" content="CNN.gr"/>
    <meta property="article:published_time" content="2019-11-10T03:56:06+00:00"/>
    <meta property="og:title" content="Κρίση στη Βολιβία: Ο πρόεδρος Μοράλες καλεί τα κόμματα σε διάλογο"/>
    <meta property="og:description" content="Ο Βολιβιανός πρόεδρος Έβο Μοράλες απηύθυνε έκκληση το Σάββατο (9/11) να διεξαχθεί διάλογος ανάμεσα στα πολιτικά κόμματα τα οποία κατέλαβαν έδρες στο..."/>
  </head>
  <body>
    <article>
      <h1>Κρίση στη Βολιβία: Ο πρόεδρος Μοράλες καλεί τα κόμματα σε διάλογο</h1>
      <h2>Ο Βολιβιανός πρόεδρος Έβο Μοράλες απηύθυνε έκκληση το Σάββατο (9/11) να διεξαχθεί διάλογος ανάμεσα στα πολιτικά κόμματα τα οποία κατέλαβαν έδρες στο κοινοβούλιο στις εκλογές της 20ής Οκτωβρίου, την αναμέτρηση στην οποία ο ίδιος εξασφάλισε τέταρτη θητεία — αποτέλεσμα που συνεχίζει να μην αποδέχεται η αντιπολίτευση.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 05:56 , 10 November 2019</p>
      <p>«<b>Απευθύνω πρόσκληση σε διάλογο με τα (σ.σ. τέσσερα) κόμματα που εξασφάλισαν έδρες στο κοινοβούλιο στις εκλογές</b>», ανέφερε ο Μοράλες σε διάγγελμά του προς τους πολίτες.</p>
      <p>Αντίθετα, δεν απηύθυνε πρόσκληση για διάλογο στις οργανώσεις πολιτών που πρωτοστατούν ήδη από την επομένη των εκλογών στις διαδηλώσεις εναντίον του, που έχουν σημαδευτεί από βίαια επεισόδια.</p>
      <p>
        <b>Δύο κόμματα της αντιπολίτευσης απέρριψαν την πρόσκληση του Μοράλες, ένα τρίτο την αποδέχθηκε το απόγευμα του Σαββάτου.</b>
      </p>
      <p>Ο πρόεδρος είπε ότι θα καλέσει και άλλα μέρη να συμμετάσχουν στον διάλογο, συμπεριλαμβανομένων του Βατικανού, των Ηνωμένων Εθνών και του Οργανισμού Αμερικανικών Κρατών (ΟΑΚ), παρατηρητές του οποίου συνεχίζουν τη διαδικασία επαλήθευσης του αποτελέσματος των εκλογών του Οκτωβρίου.</p>
      <p>Ακόμη, ο πρόεδρος της Βολιβίας απαίτησε από τους αστυνομικούς οι οποίοι έχουν στασιάσει να βάλουν τέλος στην ανταρσία τους και να επιστρέψουν στα καθήκοντά τους, να εγγυηθούν την ασφάλεια των πολιτών.</p>
      <p>Ο 60χρονος <b>Μοράλες</b>, που είναι στην εξουσία από το 2006, <b>εξασφάλισε την 20ή Οκτωβρίου την τέταρτη θητεία του στο ανώτατο αξίωμα της Βολιβίας, που θα διαρκέσει ως το 2025</b>. <b>Η αντιπολίτευση καταγγέλλει «νοθεία» και «απάτη» και οι υποστηρικτές της συνεχίζουν να διαδηλώνουν μαζικά.</b> Στις κινητοποιήσεις και τα επεισόδια από την 21η Οκτωβρίου έχουν χάσει τη ζωή τους τρεις άνθρωποι ενώ άλλοι 200 έχουν τραυματιστεί.</p>
      <p>Από την Παρασκευή, αστυνομικοί έχουν στασιάσει και ενωθεί με τους διαδηλωτές εναντίον του Μοράλες σε διάφορες περιοχές, με το φαινόμενο να επεκτείνεται. Τρεις μονάδες της αστυνομίας στασίασαν στην Κοτσαμπάμπα (κεντρικά), στη Σούκρε (νότια) και στη Σάντα Κρους (ανατολικά), ενώ τη νύχτα τις μιμήθηκαν κι άλλες, με εξαίρεση μονάδες στη Λα Πας και στην Πάντο (βόρεια, στα σύνορα με τη Βραζιλία και το Περού).</p>
      <p>
        <b>Ο στρατός της Βολιβίας ξεκαθάρισε στο μεταξύ ότι δεν έχει σκοπό να «αναμετρηθεί ποτέ με τον λαό που υπηρετεί» και ότι «θα εγγυάται πάντα την ειρήνη, την συνύπαρξη και την ανάπτυξη της πατρίδας».</b>
      </p>
      <p>Ο Λουίς Φερνάντο Καμάτσο, ηγέτης μιας οργάνωσης που εκπροσωπεί κυρίως επιχειρηματίες της Σάντα Κρους, και ο Κάρλος Μέσα, ο κεντροδεξιός αντίπαλος του Μοράλες στις προεδρικές εκλογές και πρώην πρόεδρος της Βολιβίας, επανέλαβαν το Σάββατο την απαίτησή τους ο αρχηγός του Κράτους να αποχωρήσει από την εξουσία.</p>
      <p>Ο Καμάτσο σκοπεύει να τεθεί επικεφαλής μιας πορείας προς την έδρα της προεδρίας τη Δευτέρα για να επιδώσει συμβολικά την επιστολή παραίτησης που απαιτεί εδώ και μέρες να υπογράψει ο πρόεδρος.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196805/asep-erxontai-317-proslipseis-monimon-poioi-oi-dikaioyxoi">ΑΣΕΠ: Έρχονται 317 προσλήψεις μονίμων - Ποιοι οι δικαιούχοι</a>
        </li>
        <li>
          <a href="https://www.cnn.gr/news/kosmos/story/196847/mia-25xroni-poy-stratologithike-sto-islamiko-kratos-zitaei-na-epistrepsei-stis-hpa">Μια 25χρονη που στρατολογήθηκε στο Ισλαμικό Κράτος ζητάει να επιστρέψει στις ΗΠΑ</a>
        </li>
        <li>
          <a href="https://www.cnn.gr/news/kosmos/story/196767/aystralia-dyo-nekroi-kai-dekades-traymaties-apo-tis-katastrofikes-pyrkagies">Αυστραλία: Δύο νεκροί και δεκάδες τραυματίες από τις καταστροφικές πυρκαγιές</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/54005/evo-morales">ΕΒΟ ΜΟΡΑΛΕΣ</a>
        </li>
        <li>
          <a href="https://www.cnn.gr/eidhseis/tag/18288/volivia">ΒΟΛΙΒΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196836/snapshot/2750670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196811/snapshot/19-11-09_0050__DPC1197.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196834/snapshot/4065888.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196820/snapshot/AP_100210033112.jpg"/>
      </figure>
    </article>
  </body>
</html>