<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740748"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:00:00+00:00"/>
    <meta property="og:title" content="11พ.ย.ทุกปีที่รอคอย.. ทั้ง'โสด-ไม่โสด'ฉลองช้อปสินค้า"/>
    <meta property="og:description" content="สัปดาห์นี้ไปดูเทศกาลคนโสดของประเทศจีน หนุ่มสาว วัยรุ่น วัยดึก รอคอยกันเพื่อจะฉลองในการซื้อสินค้าออนไลน์ ส่วนไทยได้อานิสงส์วันคนโสดไม่มากก็น้อย"/>
  </head>
  <body>
    <article>
      <h1>11พ.ย.ทุกปีที่รอคอย.. ทั้ง'โสด-ไม่โสด'ฉลองช้อปสินค้า</h1>
      <address>
        <time datetime="2019-11-10T03:00:00+00:00">10 Nov 2019, 03:00</time>
      </address>
      <p>
        <b>สัปดาห์นี้ไปดูเทศกาลคนโสดของประเทศจีน หนุ่มสาว วัยรุ่น วัยดึก รอคอยกันเพื่อจะฉลองในการซื้อสินค้าออนไลน์ ส่วนไทยได้อานิสงส์วันคนโสดไม่มากก็น้อย</b>
      </p>
      <p>วันที่ 11 เดือนพฤศจิกายนของทุกปีจะเป็นวันเทศกาลคนโสดของประเทศจีน แต่กลายเป็นว่าในปัจจุบันกลายเป็นวันที่ทั้งหนุ่มสาว วัยรุ่น วัยดึก รอคอยกันเพื่อจะฉลองในการซื้อสินค้าออนไลน์กัน จนในปัจจุบันเริ่มแพร่มายังประเทศไทยด้วย<br/><br/>ทุกปีในวันนี้จะมียอดซื้อออนไลน์กันอย่างถล่มทลายชนิดที่เรียกว่า <b>พนักงานส่งของต้องทำงานกันไม่ได้หลับได้นอน </b>และส่งกันตลอดวันตลอดคืนเป็นเวลากว่าเดือนจึงจะสามารถส่งของที่สั่งกันได้หมด เรียกได้ว่ารายได้ของพนักงานส่งของก็พีคสุดเช่นกัน โดยมีบางคนในเดือนนี้เดือนเดียวมีรายได้จากการส่งของถึงกว่าแสนบาท แต่ก็ต้องแลกกับการทำงานหนักมากเช่นกัน<br/><br/>ในปีนี้ก็เช่นกัน คนจำนวนมากต่างรอคอยเพื่อจะซื้อของในเทศกาลนี้กันอย่างคึกคัก บางเว็บไซต์ได้เปิดขายไปก่อนล่วงหน้าหลายวัน<b> มีสารพัดแคมเปนดึงดูดใจ จนคนซื้อก็อดใจไม่ได้ </b>แต่ปีนี้มีพิเศษกว่าปีก่อนก็คือ มีการขายรถยนต์ และห้องชุดออนไลน์ ซึ่งทำให้เป็นที่สนใจของนักช็อปกันจริงจัง</p>
      <figure>
        <img src="https://www.dailynews.co.th/admin/upload/20191109/news_VbTzVGIdHQ164823_533.jpg?v=20191110159?v=2826"/>
      </figure>
      <p>จากรายงานการขายออนไลน์ปรากฏว่า ในวันที่ 7 พฤศจิกายนนี้ในวินาทีแรกที่เปิดขายออนไลน์ในเทศกาลคนโสด ปรากฎว่าสามารถขายรถไปได้ถึง 55 คัน และในเวลา 20 วินาทีก็มีคนซื้อโทรทัศน์ขนาด 65 นิ้วไปถึง 10,000 เครื่อง ส่วนคอมพิวเตอร์โน๊ตบุ้คก็ไม่แพ้กันขายได้ถึง 90,000 เครื่องในเวลาเพียง 5 นาที และในเวลา 30 นาทีก็ขายผลกีวีได้ถึง 300,000 ตัน <b>นี่แค่เริ่มต้นของเทศกาลคนโสดยอดขายก็มากขนาดนี้แล้ว ไม่ว่าทั้งรถยนต์ เครื่องใช้ไฟฟ้า อาหาร สารพัดจะขายดิบขายดี จนแทบไม่น่าเชื่อว่าเศรษฐกิจไม่ดีจริงหรือ</b><br/><br/>ทั้งหมดนี้เป็นการแสดงให้เห็นถึง ความสำเร็จของธุรกิจเครื่องใช้ไฟฟ้าเท่านั้น แต่เป็นการสะท้อนถึงสภาพของความสามารถในการจับจ่ายใช้สอยของประชาชนโดยรวมที่ดีขึ้นด้วย ซึ่งในจำนวนนี้ยังเป็นผู้คนที่มาจากชนบทอีกด้วย<br/><br/>จากการเริ่มต้นที่ดีของธุรกิจเครื่องใช้ไฟฟ้า หากดูจากสถิติเฉพาะของเว็บไซต์เทียนเมาที่เปรียบเทียบกับปีก่อนจะพบว่า ตัวเลขเพิ่มขึ้นหลายเท่าตัวกับช่วงเวลาเดียวกันในปีที่แล้ว แม้แต่ผลิตภัณฑ์เสริมความงาม หรือดูแลผิว เช่น เอสเตย์เลาเดอร์ ที่ภายใน 25 นาทีเรกผ่านไปก็มียอดซื้อสูงถึง 500 ล้านหยวน ( ประมาณ 2,500ล้านบาท) นอกจากนี้ แบรนด์ ลอรีอัล โอเลย์ ลังโคม ก็มียอดจำหน่ายกันอย่างมากมายเช่นกัน<br/><br/>ในขณะที่สินค้าพวกกลุ่มดิจิตอล มือถือ ก็มาแรงไม่แพ้กัน ไม่ว่าจะเป็น<b> ฮว๋าเหวย ออปโป้ วีโว้ เสี่ยวหมี่</b> เป็นต้น ก็ใช้เวลาแค่ครึ่งชั่วโมงก็มียอดจำหน่ายเท่ากับที่จำหน่ายในปีที่แล้วถึง 1 วัน</p>
      <figure>
        <img src="https://www.dailynews.co.th/admin/upload/20191109/news_JjEAnVLXqd164824_533.jpg?v=20191110159?v=2071"/>
      </figure>
      <p>ฉะนั้น เมื่อเปิดรายการช็อปฉลองวันคนโสดในนาทีแรก จึงไม่น่าแปลกที่มีคนเฝ้าเตรียมซื้อโทรทัศน์ขนาด 65 นิ้วถึง 10,000 เครื่องในเวลาเพียง 20 วินาที รวมถึงตู้เย็นขนาดใหญ่หลายประตู หรือตู้เย็นขนาดมินิ เครื่องซักอบผ้าที่จำหน่ายได้กว่าหมื่นเครื่องในเวลาหนึ่งชั่วโมง<br/><br/>ในปีนี้ทันทีที่เปิดตลาดออนไลน์ <b>ยอดจำหน่ายนั้นสูงกว่าปีที่แล้วถึง 6.5 เท่า</b> แม้แต่กีวีฟรุ๊ตของนิวซีแลนด์ก็มียอดจำหน่ายที่สูงกว่าปีก่อนถึง 13 เท่า ไข่ไก่มียอดจำหน่ายสูงถึง 300,000 ฟอง<br/><br/>จากสถิติที่เพิ่งเริ่มต้นเทศกาลวันคนโสดที่สูงจากปีก่อนอย่างน่าอัศจรรย์ ไม่ว่าจะเป็นสินค้าอุปโภค บริโภคทั่วไป ของแบรนด์เนม เครื่องใช้ไฟฟ้าตั้งแต่ขนาดเล็กจนขนาดใหญ่ รวมไปถึงรถยนต์ จนถึงอสังหาริมทรัพย์ที่เอามาเสนอขาย จนขายดิบขายดีตามกัน ที่มีบริษัทอสังหาฯ มาร่วมขายกว่า 200 ราย ที่แต่ละรายเสนอโปรโมชั่นอัดกันอย่างแรง ที่แรงสุดคือลดถึง 50 เปอร์เซนต์เลยทีเดียว<br/><br/><b>ปีนี้ยอดขายในเทศกาลคนโสดในประเทศจีนคงไม่ต้องพูดแล้ว รอให้จบแล้วมาดูกันว่าจะสูงขนาดไหน แล้วประเทศไทยที่ได้อานิสงส์จากวันคนโสดจะแรงขนาดไหน ต้องคอยดูกัน.</b><br/>…………………………….<br/>คอลัมน์ : <mark><b>ฝ่ากำแพงเมืองจีน</b></mark><br/>โดย <mark><b>“อ.ผศ.ดร.ศิริเพ็ชร ทฤษณาวดี”</b></mark><br/><b>คณะศิลปศาสตร์ มหาวิทยาลัยธรรมศาสตร์</b></p>
    </article>
  </body>
</html>