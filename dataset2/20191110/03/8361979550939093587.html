<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/u-kanadi-povtorno-vzyali-pid-vartu-rozvidnika-pov-yazanogo-zi-spravoyu-magnitskogo-50052629.html"/>
    <meta property="og:site_name" content="НВ"/>
    <meta property="article:published_time" content="2019-11-10T03:08:00+00:00"/>
    <meta property="og:title" content="У Канаді взяли під варту розвідника, пов’язаного зі справою Магнітського"/>
    <meta property="og:description" content="Гендиректора Національного координаційного центру розвідувальної служби Королівської канадської кінної поліції Кемерона Ортіса, який готувався продати секретну інформацію, повторно взяли під варту."/>
  </head>
  <body>
    <article>
      <h1>У Канаді взяли під варту розвідника, пов’язаного зі справою Магнітського</h1>
      <h2>Гендиректора Національного координаційного центру розвідувальної служби Королівської канадської кінної поліції Кемерона Ортіса, який готувався продати секретну інформацію, повторно взяли під варту.</h2>
      <address>
        <time datetime="2019-11-10T03:08:00+00:00">10 Nov 2019, 03:08</time>
      </address>
      <p>Про це повідомляє <a href="https://www.ukrinform.ua/rubric-world/2815199-u-kanadi-vzali-pid-vartu-rozvidnika-povazanogo-zi-spravou-magnitskogo.html">Укрінформ</a>.</p>
      <p>Верховний суд провінції Онтаріо скасував попереднє рішення, ухвалене менш як три тижні тому, яким Ортісу дозволялося перебувати під домашнім арештом. Він мусив щотижня відвідувати місцеве відділення поліції та дотримуватися заборони на використання будь-яких пристроїв із доступом до інтернету.</p>
      <p>Причини, які спонукали суддю змінити запобіжний захід, не розголошуються.</p>
      <p>Кемерон Ортіс був заарештований 12 вересня в Оттаві: його підозрюють у розкраданні секретних документів та підготовці до передачі їх за кордон.</p>
      <p>Ортіс опікувався кількома розслідуваннями, у тому числі пов’язаними з відмиванням грошей за схемою, розкритою аудитором інвестфонду Hermitage Capital Сергієм Магнітським.</p>
      <p>Нагадаємо, аудитор Hermitage Capital Магнітський, який викрив низку чиновників РФ у розкраданні понад 230 млн доларів, був заарештований за звинуваченням в ухиленні від сплати податків у 2008 році.</p>
      <p>Через рік він помер в московському СІЗО Матроська тиша.</p>
      <p>Засновник і гендиректор фонду Hermitage Capital Вільям Браудер та глава британської компанії Firestone Duncan Джемісон Файерстоун заявляли, що Магнітського заарештували після того, як він розкрив корупційні схеми, до яких причетні деякі чиновники і співробітники МВС Росії.</p>
      <p>США, Велика Британія, Канада та інші країни прийняли так званий Акт Магнітського, який передбачає, зокрема, введення санкцій проти осіб, причетних до порушень прав людини та корупції в РФ.</p>
    </article>
  </body>
</html>