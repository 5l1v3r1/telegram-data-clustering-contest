<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740842"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:30:00+00:00"/>
    <meta property="og:title" content="แก้วิกฤติ'เส้นศรีนครินทร์' ขยายถนนกทม.-สมุทรปราการ"/>
    <meta property="og:description" content="สัมภาษณ์พิเศษ 'ผู้ว่าฯสมุทรปราการ' อัพเดทการแก้ปัญหาวิกฤติจราจร 'เส้นศรีนครินทร์' ส่องความคืบหน้า-ความหวังของ 'คนกรุงกับชาวสมุทรปราการ' ในโครงการขยายถนน-เพิ่มเลนจราจร ระบายรถจากเส้นสุขุมวิท"/>
  </head>
  <body>
    <article>
      <h1>แก้วิกฤติ'เส้นศรีนครินทร์' ขยายถนนกทม.-สมุทรปราการ</h1>
      <address>
        <time datetime="2019-11-10T03:30:00+00:00">10 Nov 2019, 03:30</time>
      </address>
      <figure>
        <img src="https://www.dailynews.co.th/admin/upload/20191109/news_jHSCWuVFLj200620_533.jpg?v=20191110193"/>
      </figure>
      <p>
        <b>สัมภาษณ์พิเศษ "ผู้ว่าฯสมุทรปราการ" อัพเดทการแก้ปัญหาวิกฤติจราจร "เส้นศรีนครินทร์" ส่องความคืบหน้า-ความหวังของ "คนกรุงกับชาวสมุทรปราการ" ในโครงการขยายถนน-เพิ่มเลนจราจร ระบายรถจากเส้นสุขุมวิท</b>
      </p>
      <p><b>"รถติด" </b>ไม่เพียงเป็นปัญหาใหญ่ของ <b>"คนเมือง" </b>โดยชาวบ้านผู้ใช้เส้นทาง<b> "ถนนศรีนครินทร์"</b> ต่างบ่นเป็นเสียงเดียวกัน จนหน่วยงานภาครัฐต้องเร่งเดินหน้า <b>"ขยายถนน-เพิ่มเลนระหว่างกรุงเทพมหานคร-สมุทรปราการ"</b> และมีการก่อสร้าง <b>สะพานลอยข้าม OVERPASS</b> เพื่อช่วยเพิ่มความปลอดภัย</p>
      <figure>
        <img src="https://www.dailynews.co.th/admin/upload/20191109/news_VsUbrDiEeB200023_533.jpg?v=20191110193?v=2891"/>
      </figure>
      <p>ด้าน <b>นายชาติชาย อุทัยพันธ์ ผู้ว่าราชการจังหวัดสมุทรปราการ </b>เปิดเผยว่า เนื่องจากศรีนครินทร์เป็นถนนเส้นสำคัญในการเดินทางเข้าสู่กรุงเทพมหานคร ดังนั้น ทาง จ.สมุทรปราการ จึงเล็งเห็นปัญหาดังกล่าว เพราะถือว่าเป็นเส้นที่ใช้ระบายรถจากถนนสุขุมวิท เดิมที่มีจุดกลับรถมากและรถมักใช้ความเร็วสูง จึงเสี่ยงต่อการเกิดอันตรายได้ง่าย จึงมีแนวคิดลดจุดกลับรถตั้งแต่แยกศรีเทพา จนถึงแยกการไฟฟ้าฯให้น้อยลงที่สุด เพื่อสร้างขยายถนนศรีนครินทร์ช่วงสุดท้ายและสร้างสะพานลอย OVERPASS รวมทั้งจุดกลับรถที่มีความปลอดภัย โดยใช้ระยะเวลาดำเนินการประมาณ 900 วัน แตที่ผ่านมาติดปัญหาเรื่องการเคลื่อนย้ายระบบสาธารณูปโภค ไฟฟ้า ประปา โทรศัพท์ และต้นไม้บริเวณเกาะกลางถนน อาจทำให้ล่าช้ากว่าแผนเดิมที่วางไว้เลยคาดว่าเสร็จในช่วงปลายปี 63 ขณะนี้คืบหน้าไปแล้วกว่า 49.5 เปอร์เซ็นต์</p>
      <figure>
        <img src="https://www.dailynews.co.th/admin/upload/20191109/news_HaWvXzLaHV200023_533.jpg?v=20191110193?v=3732"/>
      </figure>
      <p><b>ผู้ว่าราชการจังหวัดสมุทรปราการ </b>เปิดเผยอีกว่า ได้สั่งเรียกประชุมหน่วยงานที่เกี่ยวข้องและผู้รับผิดชอบโครงการ เพื่อร่วมวางแผนดำเนินการแก้ไขปัญหารถติด ถนนชำรุด หรือน้ำท่วมขังบนถนน โดยมีการตั้งไลน์กลุ่มเพื่อประสานงานแก้ไขปัญหาได้อย่างรวดเร็ว ช่วยบรรเทาความเดือดร้อนให้กับผู้ใช้รถใช้ถนน ซึ่งการก่อสร้างสะพานลอยข้าม OVERPASS และกําหนดให้วางระบบท่อระบายน้ำใหม่ ทางคณะอนุกรรมการจัดระบบการจราจรทางบกจังหวัดฯ ได้กํากับให้ติดตั้งเครื่องสูบน้ำ เพื่อบรรเทาไม่ให้มีผลกระทบกับประชาชนผู้ใช้เส้นทาง เบื้องต้นจะติดตั้งในบริเวณจุดเริ่มต้นโครงการทั้งฝั่งขาเข้า และขาออก รวมทั้งช่วงท้ายโครงการฯ ก่อนถึงสามแยกการไฟฟ้าฯ</p>
      <figure>
        <img src="https://www.dailynews.co.th/admin/upload/20191109/news_oUCfjUFqBt200024_533.jpg?v=20191110193?v=5200"/>
      </figure>
      <p><b>นายปณิธาน ไชยรักษ์ วิศวกรโยธาชำนาญการ </b>นายช่างโครงการก่อสร้างทางหลวงหมายเลข 3344 แยกทางหลวงหมายเลข 34 (บางนา – ตราด) – บรรจบทางหลวง หมายเลข 3 (สุขุมวิท) กม. 16+450 – กม. 19+500 สำนักก่อสร้างทางที่2 กรมทางหลวง กระทรวงคมนาคม เปิดเผยว่า บริเวณนี้จากเดิมมี 6 ช่องจราจร(ทั้งฝั่งขาไป-ขากลับ) แต่กำลังจะขยายถนนจัดสร้างเพิ่มเป็น 10 ช่องจราจร ตั้งแต่ใกล้แยกศรีเทพา จนถึงหน้า รพ.เปาโล สมุทรปราการ และทำจุดกลับรถที่มีความปลอดภัย นอกจากนี้ ยังจัดทำเป็นสะพานลอยข้าม OVERPASS ระยะทาง 500 เมตร สำหรับรถทางตรง ส่วนรถที่ต้องการกลับรถให้ใช้จุดกลับรถใต้สะพานแทน โดยระยะเวลาดำเนินการเริ่มตั้งแต่ 11 ม.ค. 61- 28 มิ.ย. 63 รวมระยะเวลา 900 วัน ใช้งบประมาณ 379,800,000 บาท ตอนนี้ได้เร่งการวางระบบท่อระบายน้ำ ขนาด 2.10 x 2.10 m. พร้อมติดตั้งเครื่องสูบน้ำทั้ง2 ฝั่งถนนให้แล้วเสร็จโดยเร็วควบคู่ไปกับการขยายถนนเพิ่มเลนช่องการจราจร และเคลื่อนย้ายสาธารณูปโภคไปพร้อมกัน เพื่อจะได้เปิดช่องจราจรใหม่ให้ประชาชนสัญจรไปมาได้อย่างสะดวก แต่อาจทำให้รถติดขัดในช่วงเร่งด่วนได้ เมื่อเปิดเลนจราจรใหม่ ก็จะยกตัวสะพานขึ้นวางตามเสาตอม่อให้แล้วเสร็จ.</p>
    </article>
  </body>
</html>