<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740889"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:33:00+00:00"/>
    <meta property="og:title" content="ทบ.ส่งกำลังพลร่วมทดสอบยิงปืนทางยุทธวิธี ทบ.อาเซียน"/>
    <meta property="og:description" content="ทบ.ส่งกำลังพลเข้าร่วมทดสอบยิงปืนทางยุทธวิธี ทบ.อาเซียน ที่อินโดนีเซีย 13-28 พ.ย. เสริมสร้างประสบการณ์ทหารต่อเนื่อง"/>
  </head>
  <body>
    <article>
      <h1>ทบ.ส่งกำลังพลร่วมทดสอบยิงปืนทางยุทธวิธี ทบ.อาเซียน</h1>
      <address>
        <time datetime="2019-11-10T03:33:00+00:00">10 Nov 2019, 03:33</time>
      </address>
      <p>
        <b>ทบ.ส่งกำลังพลเข้าร่วมทดสอบยิงปืนทางยุทธวิธี ทบ.อาเซียน ที่อินโดนีเซีย 13-28 พ.ย. เสริมสร้างประสบการณ์ทหารต่อเนื่อง</b>
      </p>
      <p>เมื่อวันที่ 10 พ.ย. พ.อ.หญิง ศิริจันทร์ งาทอง รองโฆษกกองทัพบก กล่าวว่า ในสัปดาห์หน้ากองทัพบกเตรียมส่งทีมนักกีฬายิงปืนเข้าร่วมกิจกรรมทางทหารกับกองทัพมิตรประเทศ “การทดสอบยิงปืนทางยุทธวิธี กองทัพบกกลุ่มประเทศอาเซียน” ครั้งที่ 29 ซึ่งจัดขึ้นระหว่างวันที่ 13-28 พ.ย. ที่เมืองบันดุง สาธารณรัฐอินโดนีเซีย โดยกองทัพบกอินโดนีเซียเป็นเจ้าภาพและมีกองทัพบกกลุ่มประเทศอาเซียน 10 ประเทศ ส่งนักกีฬาตั้งแต่ระดับพลทหารถึงนายทหารสัญญาบัตรเข้าร่วมการทดสอบ ได้แก่ ไทย เมียนมา ลาว กัมพูชา เวียดนาม สิงคโปร์ มาเลเซีย อินโดนีเซีย บรูไน และฟิลิปปินส์ กิจกรรมนี้จัดขึ้นเป็นประจำทุกปีโดยกองทัพบกอาเซียน หมุนเวียนกันเป็นเจ้าภาพ เพื่อกระชับความสัมพันธ์ทางทหารอันนำไปสู่การประสานความร่วมมือและช่วยเหลือกันในด้านอื่นๆ รวมทั้งยังช่วยพัฒนาทักษะความชำนาญของกำลังพลด้านการใช้อาวุธปืน และได้มีโอกาสเรียนรู้วัฒนธรรมของแต่ละประเทศอีกด้วย โดยในปีนี้ กองทัพบกมอบให้ศูนย์การทหารราบ รับผิดชอบในการจัดเตรียมทีมผู้ฝึกสอนและนักกีฬายิงปืน 23 นาย ส่งเข้าร่วมการทดสอบใน 5 ประเภท ได้แก่ ปืนเล็กยาว ปืนเล็กสั้น ปืนกล ปืนพกชาย และปืนพกหญิง มีกำหนดออกเดินทางไปอินโดนีเซียในวันที่ 13พ.ย.นี้<br/><br/>พ.อ.หญิง ศิริจันทร์ กล่าวต่อว่า สำหรับพิธีเปิดการทดสอบ AARM 2019 กำหนดจัดขึ้นในวันที่ 20 พ.ย. ที่สนามยิงปืน Pusdikif Cipatat เมืองบันดุง สาธารณรัฐอินโอนีเซีย โดยพล.อ.สุนัย ประภูชะเนย์ ผู้ช่วยผู้ บัญชาการทหารบก ในฐานะผู้แทนกองทัพบกจะเดินทางเข้าร่วมเป็นเกียรติในพิธีเปิดด้วย ส่วนพิธีปิดจะจัดในวันที่ 26 พ.ย. โดยผู้บัญชาการทหารบกและผู้บังคับบัญชาของกองทัพบกอาเซียนจะร่วมในพิธีปิดและร่วมการยิงปืนทดสอบแบบโนเวลตี้ด้วย อย่างไรก็ตามการทดสอบยิงปืนทางยุทธวิธีกองทัพบกกลุ่มอาเซียน เริ่มมาตั้งแต่ปี 2534 ที่ผ่านมากองทัพบกไทยได้รับเกียรติเป็นเจ้าภาพ 4 ครั้ง และนักกีฬายิงปืนของกองทัพบกไทย เคยได้รับรางวัลชนะเลิศรวมมาแล้ว 8 ครั้ง อย่างไรก็ตามในการทดสอบแต่ละครั้ง กองทัพบกได้คัดเลือกและสนับสนุนนักกีฬายิงปืนที่มีทักษะดีเยี่ยมทั้งเก่าและใหม่ให้ได้เข้าร่วมทีม เพื่อส่งเสริมให้พัฒนาฝีมือก้าวไปสู่ระดับสากลตามนโยบายของพล.อ.อภิรัชต์ คงสมพงษ์ ผู้บัญชาการทหารบก ที่มีเจตนารมณ์สนับสนุนและให้โอกาสกับกำลังพลที่มีความสามารถพิเศษ รวมทั้งยังเป็นการพัฒนาทักษะการใช้อาวุธประจำกายของทหารที่จะเป็นประโยชน์ต่อการปฏิบัติภารกิจในงานด้านความมั่นคงของประเทศต่อไป.<br/> </p>
    </article>
  </body>
</html>