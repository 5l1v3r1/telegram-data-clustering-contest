<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740893"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T03:56:00+00:00"/>
    <meta property="og:title" content="โวยถูกลิขสิทธิ์จับเสื้อเป็ดเหลือง'บีดัก'ยันไม่เคยมีตัวแทน"/>
    <meta property="og:description" content="ระวังจะเสียรู้แก๊งลิขสิทธิ์มิจฉาชีพ 'แม่ค้าเสื้อออนไลน์' โดนล่อซื้อเสื้อเป็ดเหลือง บีบจ่าย 2.5 หมื่น แลกรอดโดนจับ ตัดสินใจไม่จ่ายขอสู้คดี ด้านบริษัทบีดัก ยันไม่เคยส่งตัวแทนไปล่อซื้อ"/>
  </head>
  <body>
    <article>
      <h1>โวยถูกลิขสิทธิ์จับเสื้อเป็ดเหลือง'บีดัก'ยันไม่เคยมีตัวแทน</h1>
      <address>
        <time datetime="2019-11-10T03:56:00+00:00">10 Nov 2019, 03:56</time>
      </address>
      <p>
        <b>ระวังจะเสียรู้แก๊งลิขสิทธิ์มิจฉาชีพ "แม่ค้าเสื้อออนไลน์" โดนล่อซื้อเสื้อเป็ดเหลือง บีบจ่าย 2.5 หมื่น แลกรอดโดนจับ ตัดสินใจไม่จ่ายขอสู้คดี ด้านบริษัทบีดัก ยันไม่เคยส่งตัวแทนไปล่อซื้อ</b>
      </p>
      <p>หลังจากมีการนำเสนอข่าวการจับกุมสินค้าละเมิดลิขสิทธิ์หลายรายแต่สุดท้ายก็จบลงด้วยการยินยอมจ่ายเงินให้กับตัวแทน เพื่อแลกกับการไม่ถูกดำเนินคดี ต่อมา มีหญิงสาวรายหนึ่งได้เข้าให้ข้อมูลว่า เป็นอีกคนหนึ่งที่เดือดร้อนจากปัญหาดังกล่าว แต่แตกต่างกันตรงที่ไม่ยอมจ่ายเงินตามคำขู่และคำหว่านล้อมของตัวแทนลิขสิทธิ์ รวมทั้งตำรวจ แต่เลือกที่จะต่อสู้ตามขั้นตอนและกระบวนการทางกฏหมายแทน<br/><br/>เมื่อวันที่ 10 พ.ย. หญิงสาวคนดังกล่าวคือ น.ส.สุดาทิพย์ ดวงจินดา แม่ค้าขายเสื้อผ้าออนไลน์ ที่ได้ออกมาเปิดเผยพฤติกรรมของแก๊งจับลิขสิทธิ์ที่เธอเพิ่งถูกจับไปเมื่อสัปดาห์ก่อนว่า ตนถูกสั่งซื้อสินค้าที่มีรูปเป็ดเหลืองเป็นเสื้อแขนสั้นและกางเกงขาสั้นอย่างละ 3 ตัว ก่อนนำไปส่งที่หน้า ม.ราชภัฏนครสวรรค์ และถูกจับก่อนนำตัวไปห้องสืบสวน สภ.เมืองนครสวรรค์  โดยตัวแทนลิขสิทธิ์นั้นเรียกเงิน 2.5 หมื่นบาท เพื่อแลกกับการไม่ต้องถูกดำเนินคดี แต่ตนไม่ยอมจ่ายเงินตามนั้นและขอประกันตัวออกมาด้วยเงิน 5 หมื่นบาท น.ส.สุดาทิพย์ เปิดเผยอีกว่า ตนตั้งข้อสงสัยตรงที่ตัวแทนลิขสิทธิ์ที่ไม่ให้ดูบัตรประจำตัว รายละเอียดการจับกุมก็ไม่ชัดเจน อย่างไรก็ตามในวันที่ 11 พ.ย. จะนำหลักฐานต่างๆเข้าไปร้องทุกข์กับตำรวจเพื่อให้ตรวจสอบความถูกต้องอีกครั้ง</p>
      <figure>
        <img src="https://www.dailynews.co.th/admin/upload/20191110/news_vHXEHiCnPU111318_533.jpg?v=20191110174?v=7540"/>
      </figure>
      <p>โดยผู้สื่อข่าวได้ติดต่อประสานไปยังบริษัทจีเอ็ม สโตร์ แอนด์ คาเฟ่ จำกัด ซึ่งเป็นเจ้าของแบรนด์ B Duck Thailand (บีดัก ไทยแลนด์)ผู้ถือครองลิขสิทธิ์เป็ดเหลืองจากฮ่องกงแต่เพียงผู้เดียวในประเทศไทย ซึ่งเจ้าหน้าที่ให้ข้อมูลว่า บริษัทไม่มีนโยบายมอบอำนาจให้บุคคลใดเป็นตัวแทนลิขสิทธิ์ไปล่อซื้อจับกุม หากจะจับกุมบริษัทจะลงพื้นที่ไปจับกุมเองพร้อมทีมกฏหมายของบริษัทอย่างชัดเจนตรวจสอบได้ จากนั้นผู้สื่อข่าวส่งรูปภาพเป็ดที่ น.ส.สุดาทิพย์ นำมาขายแล้วถูกจับกุมให้ดูเพื่อเปรียบเทียบกับภาพเป็ดของ B Duck Thailand ก็ได้รับการยืนยันว่าไม่เข้าข่ายละเมิดลิขสิทธิ์ B Duck Thailand แต่ไม่รู้ว่ารูปเป็ดนี้จะมีใครนำไปจดลิขสิทธิ์หรือไม่จนเป็นเหตุให้ถูกจับกุมละเมิดลิขสิทธิ์.<br/><br/> </p>
    </article>
  </body>
</html>