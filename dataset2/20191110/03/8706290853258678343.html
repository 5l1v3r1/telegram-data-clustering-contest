<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683270/filis-o-syriza-chreiazetai-ena-programmatiko-restart"/>
    <meta property="og:site_name" content="enikos.gr"/>
    <meta property="article:published_time" content="2019-11-10T03:17:00+00:00"/>
    <meta property="og:title" content="Φίλης: Ο ΣΥΡΙΖΑ χρειάζεται ένα προγραμματικό restart"/>
    <meta property="og:description" content="&quot;Χρειάζεται να αναδειχθούμε ως μια εναλλακτική, ριζοσπαστική-αριστερή δύναμη, σε ρήξη με μνημονιακές πολιτικές που αναγκαστήκαμε να υλοποιήσουμε..."/>
  </head>
  <body>
    <article>
      <h1>Φίλης: Ο ΣΥΡΙΖΑ χρειάζεται ένα προγραμματικό restart</h1>
      <address>
        <time datetime="2019-11-10T03:17:00+00:00">10 Nov 2019, 03:17</time>
      </address>
      <p>Ο ΣΥΡΙΖΑ χρειάζεται ένα "προγραμματικό restart", δήλωσε ο τομεάρχης Παιδείας της ΚΟ του ΣΥΡΙΖΑ, <a href="http://www.enikos.gr/politics/682625/filis-ston-realfm-978-akomi-kai-tin-teleftaia-stigmi-pistevo-oti-%CE%9D%CE%AF%CE%BA%CE%BF%CF%82%20%CE%A6%CE%AF%CE%BB%CE%B7%CF%82">Νίκος Φίλης</a> σε συνένυεξη που έδωσε στην Εφημερίδα των Συντακτών.</p>
      <p>"Στις εκλογές έχασε ο ΣΥΡΙΖΑ συγκεντρώνοντας όμως ένα υψηλό ποσοστό. Συνεπώς η λαϊκή εντολή είναι να διορθωθεί για να επανέλθει. Γι' αυτό απαιτείται η κριτική αποτίμηση της κυβερνητικής θητείας μας. Δεν αρκεί η τακτική του «ώριμου φρούτου» για να πέσει η Ν.Δ. Χρειάζεται να αναδειχθούμε ως μια εναλλακτική, ριζοσπαστική-αριστερή δύναμη, σε ρήξη με μνημονιακές πολιτικές που αναγκαστήκαμε να υλοποιήσουμε", είπε ο κ. Φίλης, προσθέτοντας:</p>
      <p>"Χρειαζόμαστε ένα προγραμματικό restart. Μια φυσιογνωμία έξω από τον οικονομισμό στον οποίο πολλές φορές γλιστρήσαμε, σπρωγμένοι από την οικονομική κρίση και τη διαχείρισή της".</p>
      <p>
        <b>Το προσφυγικό δεν είναι πρόβλημα ανοιχτών συνόρων</b>
      </p>
      <p>Αναφερόμενος στο προσφυγικό, ο τομεάρχης του ΣΥΡΙΖΑ είπε ότι δεν είναι πρόβλημα ανοιχτών συνόρων, όπως δημαγωγούσε προεκλογικά η Ν.Δ., αλλά παγκόσμιο πρόβλημα, που η αντιμετώπισή του προϋποθέτει συνειδητοποίηση του βάθους του. Είναι αποτέλεσμα πολέμων, ιμπεριαλιστικών επεμβάσεων και πείνας, αλλά και της κλιματικής αλλαγής.</p>
      <p>Τα επόμενα χρόνια, τόνισε, "η Ελλάδα θα βρεθεί στην πρώτη γραμμή, λόγω της γεωπολιτικής της θέσης. Χρειάζεται να αλλάξουν οι ευρωπαϊκές πολιτικές. Η Ν.Δ. έσπειρε ανέμους ως αντιπολίτευση και θερίζει θύελλες ως κυβέρνηση. Η ομολογία Χρυσοχοΐδη, ότι το προσφυγικό δεν είναι διαχειρίσιμο, δεν είναι δυνατό να αντιμετωπιστεί με μέτρα όπως αυτά του πρόσφατου νόμου, που φτάνει στο σημείο να αμφισβητήσει τα δικαιώματα των ασυνόδευτων έφηβων προσφύγων και μεταναστών".</p>
      <p>«Γαλάζιοι» βουλευτές και δήμαρχοι, πρόσθεσε ο κ. Φίλης, "επιχειρούν να καλύψουν την κυβερνητική υποχώρηση στο Μακεδονικό, με την υπόθαλψη ή ανοχή της ξενοφοβίας και του μίσους κατά των προσφύγων. Ο ΣΥΡΙΖΑ ως κυβέρνηση είχε διαχειριστεί κατά το δυνατόν αποτελεσματικά παρά τους μνημονιακούς καταναγκασμούς το προσφυγικό με όρους αλληλεγγύης, αξιοπρέπειας και διεθνούς δικαίου".</p>
      <p>
        <b>Πρόγραμμα αντιμεταρρύθμισης στην εκπαίδευση</b>
      </p>
      <p>Για την κυβερνητική εκπαιδευτική πολιτική, ο κ. Φίλης είπε "πρόκειται για επιστροφή στη μνημονιακή «κανονικότητα» την οποία πλήρωσαν το δημόσιο σχολείο με την υποβάθμισή του, οι εκπαιδευτικοί με διαθεσιμότητες-απολύσεις και την τιμωρητική αξιολόγηση, οι νέοι με μέτρα εκπαιδευτικού αυταρχισμού και πολλοί άξιοι νέοι επιστήμονες με τη φυγή τους στο εξωτερικό. Στον τομέα της εκπαίδευσης και της έρευνας, η κυβέρνηση ΣΥΡΙΖΑ πέτυχε αξιόλογο έργο, το οποίο τώρα απειλείται από ένα πρόγραμμα αντιμεταρρύθμισης, με κεντρικό στόχο να αυξηθούν οι εκπαιδευτικές ανισότητες μέσω της ψευδώνυμης «αριστείας» και να σπρώχνονται επιπλέον 20.000 παιδιά κάθε χρόνο έξω από το δημόσιο εκπαιδευτικό σύστημα, «πελάτες», όπως τους είχε αποκαλέσει ο ίδιος ο κ. Μητσοτάκης, στα ιδιωτικά κολέγια".</p>
      <p>
        <b>Για την εκλογή προέδρου από τη βάση</b>
      </p>
      <p>Για εκλογή προέδρου από τη βάση, ο τομεάρχης του ΣΥΡΙΖΑ είπε: "Να ακούσουμε ποιος το ζητάει. Πάντως ο ίδιος ο Αλέξης Τσίπρας, ο οποίος γνωρίζει πού οδηγεί αυτή η πρόταση, δεν το ζητάει".</p>
      <related>
        <h4>σχετικά άρθρα</h4>
        <a href="http://www.enikos.gr/politics/683237/syriza-tha-anamename-o-prothypourgos-simera-kiolas-na-zitisei-tin%0A%20%20%20%20%0A"/>
        <a href="http://www.enikos.gr/politics/683142/epistoli-charitsi-sto-esr-i-stasi-meridas-ton-mme-symvallei-stin-%0A%20%20%20%20%0A"/>
        <a href="http://www.enikos.gr/politics/683158/kyvernitikes-piges-kindynologies-apo-ton-syriza-ta-pragmata-pigai%0A%20%20%20%20%0A"/>
        <a href="http://www.enikos.gr/politics/683099/syriza-gia-forologiko-nomoschedio-oi-elpides-ton-mesaion-stromato%0A%20%20%20%20%0A"/>
        <a href="http://www.enikos.gr/politics/683110/syriza-soou-mitsotaki-me-tis-trapezes-gia-na-kalypsei-to-doro-sto%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
        <a href="http://www.enikos.gr/politics/683053/charitsis-ston-realfm-978-na-psifistei-i-ermineftiki-diataxi-pou-%0A%20%20%20%20%0A"/>
        <a href="http://www.enikos.gr/politics/683012/plakiotakis-me-tachyterous-rythmous-i-prostasia-ton-synoron-mas-t%0A%20%20%20%20%0A"/>
        <a href="http://www.enikos.gr/politics/682926/liakouli-o-syriza-pyrpolise-ti-diadikasia-tis-epitropis-paranoma-%0A%20%20%20%20%0A"/>
      </related>
    </article>
  </body>
</html>