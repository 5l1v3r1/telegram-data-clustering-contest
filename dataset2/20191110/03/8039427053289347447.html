<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950775"/>
    <meta property="og:site_name" content="Andhrajyothy"/>
    <meta property="article:published_time" content="2019-11-10T03:26:22+00:00"/>
    <meta property="og:title" content="కేసీఆర్‌కు మా ఉసురు తగులుద్ది"/>
    <meta property="og:description" content="ADVT"/>
  </head>
  <body>
    <article>
      <h1>కేసీఆర్‌కు మా ఉసురు తగులుద్ది</h1>
      <address>
        <time datetime="2019-11-10T03:26:22+00:00">10 Nov 2019, 03:26</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>సీఎంను చేసినందుకు సిగ్గు పడుతున్నాం</b>
        </li>
        <li>
          <b>కోర్టు తిడితే ఫాంహౌ్‌సకెళ్లి పడుకుంటారా?</b>
        </li>
        <li>
          <b>నీ కూతురో.. కొడుకో.. చనిపోతే బాధ పడవా?</b>
        </li>
        <li>
          <b>‘చలో ట్యాంక్‌బండ్‌’లో మహిళా కార్మికుల శాపనార్థాలు</b>
        </li>
      </ul>
      <p><b>హైదరాబాద్‌ సిటీ:</b> చలో ట్యాంక్‌బండ్‌ సందర్భంగా పోలీసుల లాఠీచార్జిలో పలువురు గాయపడడం.. పరిస్థితి ఉద్రిక్తంగా మారడంతో సీఎం కేసీఆర్‌ వైఖరిని నిరసిస్తూ మహిళా కార్మికులు శాపనార్థాలు పెట్టారు. కేసీఆర్‌ డౌన్‌.. డౌన్‌! ఇదేనా బంగారు తెలంగాణ! మేమంతా తెలంగాణ ఆడబిడ్డలం కాదా! ఆర్టీసీ సమ్మెతో కేసీఆర్‌ పతనం ప్రారంభమైందంటూ తీవ్ర స్థాయిలో ధ్వజమెత్తారు. ‘‘కేసీఆర్‌ను సీఎంగా ఎలా చేశామా అని సిగ్గుపడుతున్నాం. ఇప్పటివరకు 25 మంది కార్మికులు చనిపోయారు. కేసీఆర్‌కు ఆ కుటుంబాల కడుపు కోత కనిపించడం లేదా? నీ కూతురో, నీ అల్లుడో, నీ కొడుకో చనిపోతే నీకు బాధనిపించదా? తహసిల్దార్‌ విజయారెడ్డి చనిపోతే... సంతాపం తెలిపావు. ఇంత మంది కార్మికులు చనిపోతే... కనిపించడం లేదా? కార్మికులు మనుషులు కాదా? నీవొక్కడివే మనిషివా? రెవెన్యూ డిపార్ట్‌మెంట్‌ వాళ్లే మనుషులా? ఆర్టీసీ వాళ్లు కాదా? హైకోర్టు తిడితే ఫామ్‌ హౌస్‌కు వెళ్లి పడుకున్నావు? నీవొక ముఖ్యమంత్రివేనా?’’ అని మండిపడ్డారు. ‘‘మహిళలని కూడా చూడకుండా పోలీసులతో కొట్టించిన ఇలాంటి ముఖ్యమంత్రి వద్దేవద్దు. వాళ్ల కుటుంబంలో ఆడపిల్లలు లేరా..! వాళ్లను కొడితే ఆ బాధ తెలుస్తుంది. కొట్లాడి తెచ్చుకున్న తెలంగాణలో ఇంత అరాచకమా’’ అని కాచిగూడ డిపోకు చెందిన వినోదిని ఆవేదన వ్యక్తం చేశారు. ‘‘లాఠీచార్జి పేరుతో పోలీసులు గొడ్డును బాధినట్లు బాదారు. చాలా తల్లడిల్లిపోయాం. తెలంగాణ ఉద్యమ సమయంలో ఆర్టీసీ కార్మికులు చేసిన పోరాటం కేసీఆర్‌కు గుర్తుకురావట్లేదా. మహిళలను కొట్టిచ్చిన నువ్వు ఒక ముఖ్యమంత్రివా!’’ అని రాజేందర్‌నగర్‌ డిపోకు చెందిన స్వరూప, నిర్మల మండిపడ్డారు. ‘‘పోలీసులను అడ్డం పెట్టుకొని ఆర్టీసీ కార్మికులు చేస్తున్న ఉద్యమాన్ని కేసీఆర్‌ ఆపలేరు. ఇలా ఎంతమందిని కొట్టి చంపుతాడు. తెలంగాణల్లో మహిళలకు రక్షణ లేకుండా పోతోంది’’ అని మేడ్చల్‌ జిల్లాకు చెందిన పద్మ ధ్వజమెత్తారు. ‘‘మహిళా కార్మికులను ఇంతలా బాధపెడుతున్న సీఎం కేసీఆర్‌కు మా ఉసురు తప్పకుండా తగులుద్ది’’ అని యాదాద్రి డిపోకు చెందిన సరిత, లక్ష్మీబాయ్‌, సంధ్యారాణి, శ్రవంతి శాపనార్థాలు పెట్టారు.</p>
    </article>
  </body>
</html>