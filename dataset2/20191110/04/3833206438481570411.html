<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912524.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T04:30:00+00:00"/>
    <meta property="og:title" content="Полицията със строги мерки за сблъсъка между Ботев и Левски"/>
    <meta property="og:description" content="Днес, 10 ноември, от 15.15 часа на футболен комплекс “Ботев 1912&quot;  в квартал &quot;Коматево&quot; в Пловдив ще..."/>
  </head>
  <body>
    <article>
      <h1>Полицията със строги мерки за сблъсъка между Ботев и Левски</h1>
      <address>
        <time datetime="2019-11-10T04:30:00+00:00">10 Nov 2019, 04:30</time>
      </address>
      <p>Днес, 10 ноември, от 15.15 часа на футболен комплекс “Ботев 1912"  в квартал "Коматево" в Пловдив ще се проведе среща между отборите на “Ботев" и “Левски". Съгласно заповед на кмета на Община Пловдив е забранена продажбата на алкохол на територията на спортната зона.</p>
      <p>Преди, по време и след провеждане на спортната среща полицейските служители ще следят за недопускане на инциденти на територията на града. Ще бъде създадена организация за безпроблемно придвижване на зрителите за и от стадиона, съобщиха от пловдивската полиция. От сборните пунктове по маршрутите им на придвижване феновете на двата отбора ще бъдат съпроводени от полицейски екипи. В тази връзка е възможно да бъде въведена временна реорганизация на движението по ул. "Коматевско шосе" и по ул."Захаридово", в отсечката до кръстовището с ул."Драговец".</p>
      <p>На изградените контролно-пропускателни пунктове в района на спортното съоръжение служителите на реда ще извършват щателни проверки на посетителите. Няма да бъдат допускани лица под въздействието на алкохол или наркотици, такива, на които са наложени забрани за посещение на спортни мероприятия, както и малолетни  без пълнолетен придружител. Притежатели на забранени предмети и вещи съгласно ЗООРПСМ ще бъдат отвеждани и задържани в най-близкото районно полицейско управление. </p>
      <p>Припомняме, че е забранено внасянето на пиротехнически средства, оръжие и предмети, които могат да се използват като оръжие; спрейове със защитен газ, с разяждащи или с оцветяващи вещества; бутилки, включително пластмасови над 500 мл, или предмети, произведени от чуплив или от особено твърд материал; обемисти предмети като стълби, сандъци, куфари, столове и други; сигнални ракети, светещи тела или пиротехнически изделия; знамена и плакати с дръжки по-дълги от 1 метър и с диаметър по-голям от 1 см, с изключение на олекотени ПВЦ-тръби с размер до 2,5 см; механично задвижвани предмети и съоръжения, които предизвикват шум; алкохолни напитки, наркотични или други упойващи вещества; животни.</p>
    </article>
  </body>
</html>