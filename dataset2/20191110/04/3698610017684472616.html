<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/rosiya-prokomentuvala-rishennya-mizhnarodnogo-sudu-oon-na-korist-ukrayini-329116_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T04:36:00+00:00"/>
    <meta property="og:title" content="Росія прокоментувала рішення Міжнародного суду ООН на користь України"/>
    <meta property="og:description" content="Москва заявила, що навіть, якщо МС ООН стверджує, що має юрисдикцію у цій справі, це ще нічого не значить."/>
  </head>
  <body>
    <article>
      <h1>Росія прокоментувала рішення Міжнародного суду ООН на користь України</h1>
      <h2>Москва заявила, що навіть, якщо МС ООН стверджує, що має юрисдикцію у цій справі, це ще нічого не значить.</h2>
      <address>
        <time datetime="2019-11-10T04:36:00+00:00">10 Nov 2019, 04:36</time>
      </address>
      <p>Росія висловила обурення <a href="https://dt.ua/WORLD/ssha-privitali-rishennya-sudu-oon-u-spravi-ukrayina-proti-rosiyi-329094_.html"><b>рішенням Міжнародного суду ООН</b></a>, який відхилив усі заперечення Москви у справі "Україна проти Росії" і сподівається, що при розгляді справи по суті суд не задовольнить жодну українську претензію, повідомляється на <a href="http://www.mid.ru/ru/foreign_policy/news/-/asset_publisher/cKNonkJE02Bw/content/id/3892148">офіційному сайті</a> міністерства закордонних справ РФ.</p>
      <p>"Рішення Суду про наявність у нього юрисдикції не визначає наперед результат справи, у тому числі з урахуванням того, що до 8 грудня 2020 року Росії ще тільки належить представити свої контраргументи по суті спору... Російська Федерація розраховує, що на етапі розгляду спору по суті Міжнародний суд ООН в повній мірі врахує позицію Росії і в результаті залишить без задоволення всі українські претензії", – сказано в заяві.</p>
      <p>8 листопада <b><a href="https://dt.ua/POLITICS/mizhnarodniy-sud-oon-viznav-priynyatnoyu-skargu-ukrayini-do-rf-schodo-terorizmu-v-donbasi-328982_.html">Міжнародний суд ООН визнав власну юрисдикцію для розгляду позову України до Росії</a></b> у зв'язку з порушенням Кремлем Міжнародної конвенції про боротьбу з фінансуванням тероризму і Міжнародної конвенції про ліквідацію всіх форм расової дискримінації. У позові викладені факти фінансування Кремлем терористичних організацій ОРДЛО і переслідування українців і кримських татар за етнічною ознакою в анексованому Криму.</p>
      <p>Росія намагалася оскаржити право Міжнародного суду розглядати позов України, попередні слухання відбулися на початку червня.</p>
      <p>19 квітня 2017 року <a href="https://dt.ua/POLITICS/sud-oon-zobov-yazav-rosiyu-vidnoviti-medzhlis-i-pripiniti-nacionalnu-diskriminaciyu-v-krimu-240204_.html"><b>Міжнародний суд ООН ухвалив тимчасові заходи</b></a> у справі "Україна проти РФ" і зобов'язав Росію: а) утриматися від обмежень щодо кримських татар на представництво власних інтересів, включаючи відновлення діяльності Меджлісу; б) забезпечити ведення навчання українською мовою. МС ООН також зобов'язав Україну і Росію повністю виконувати всі положення досягнутих в Мінську домовленостей.</p>
      <p>Суд зобов'язав Росію відзвітувати про конкретні кроки, спрямовані на виконання рішення, до 19 січня 2019 року. Однак Кремль припис проігнорував.</p>
      <p>Докладніше<a href="https://dt.ua/internal/ukrayina-vs-rosiya-raund-pershiy-rozvidka-boyem-mizhnarodniy-sud-oon-uhvaliv-rishennya-schodo-timchasovih-zahodiv-240493_.html"><b> читайте в статті Володимира Кравченка "Україна vs Росія: перший раунд – розвідка боєм"</b> </a>у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cHM6Ly90d2l0dGVyLmNvbS9tZmFfcnVzc2lh">МЗС Росії</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>