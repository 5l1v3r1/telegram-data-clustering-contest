<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740904"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T04:38:00+00:00"/>
    <meta property="og:title" content="ตาม3เดือนไม่คืบ&quot;หมอระวี&quot;จ่อยื่นบิ๊กตู่ เอาผิดทุจริตปณท."/>
    <meta property="og:description" content="กัดไม่ปล่อย ! “หมอระวี”จ่อยื่น “บิ๊กตู่”ลงดาบปณท.หลังพบส่อทุจริต หลัง “พุทธิพงษ์”เกียร์ว่าง 3 เดือนไม่คืบ เชื่อ “นายกฯ”ไม่ปล่อยผ่าน"/>
  </head>
  <body>
    <article>
      <h1>ตาม3เดือนไม่คืบ"หมอระวี"จ่อยื่นบิ๊กตู่ เอาผิดทุจริตปณท.</h1>
      <address>
        <time datetime="2019-11-10T04:38:00+00:00">10 Nov 2019, 04:38</time>
      </address>
      <p>
        <b>กัดไม่ปล่อย ! “หมอระวี”จ่อยื่น “บิ๊กตู่”ลงดาบปณท.หลังพบส่อทุจริต หลัง “พุทธิพงษ์”เกียร์ว่าง 3 เดือนไม่คืบ เชื่อ “นายกฯ”ไม่ปล่อยผ่าน</b>
      </p>
      <p>เมื่อวันที่ 10 พ.ย. นพ.ระวี มาศฉมาดล ส.ส.บัญชีรายชื่อ และหัวหน้าพรรคพลังธรรมใหม่ กล่าวถึงกรณีความคืบหน้ายื่นหนังสือต่อนายพุทธิพงษ์ ปุณณกันต์ รมว.ดิจิทัลเพื่อเศรษฐกิจและสังคม (ดีอีเอส) ให้มีการตรวจสอบสหภาพแรงงานรัฐวิสาหกิจไปรษณีย์ไทย ที่ออกมาเปิดเผยข้อมูลความผิดปกติที่ส่อจะมีการทุจริตในการใช้งบประมาณของไปรษณีย์ไทย ว่า ได้มีการยื่นหนังสือต่อนายพุทธิพงษ์ไปถึง 3 ครั้งแล้ว ซึ่งผ่านไปกว่า 3 เดือน ตนก็ยังรอติดตามการทำหน้าที่ของนายพุทธิพงษ์ ว่าจะดำเนินการไปในรูปแบบใด แต่จากการติดตามก็พบว่า ยังไม่พบความคืบหน้าที่เป็นรูปธรรม โดยยังไม่มีการตั้งคณะกรรมการสอบสวนเรื่องดังกล่าว หากนายพุทธิพงษ์ต้องการข้อมูลใดเพิ่มเติมก็สามารถให้เจ้าหน้าที่ติดต่อมาที่ตนได้ ตนพร้อมที่จะให้ความร่วมมือเรื่องนี้อย่างเต็มที่<br/><br/>เมื่อถามว่า หากยังไม่มีการคืบหน้าใดๆ ทางพรรคพลังธรรมใหม่จะดำเนินการอย่างไรต่อ นพ.ระวี กล่าวว่า ตนคงไม่สามารถปล่อยให้การทุจริตที่มีข้อมูลชัดเจนแบบนี้เงียบหายไปได้ คนที่มีพฤติกรรมเช่นนี้ต้องถูกลงโทษตามขั้นตอนของกฎหมาย ทั้งนี้ทางพรรคกำลังพิจารณาที่จะขอยื่นปรึกษาหารือในที่ประชุมสภาฯในวันที่ 13 ธ.ค.นี้เพื่อยื่นข้อมูลทั้งหมดถึงพล.อ.ประยุทธ์ จันทรโอชา นายกรัฐมนตรีและรมว.กลาโหม ให้เข้ามาตรวจสอบเรื่องนี้ด้วยตนเอง<br/><br/>“ผมยังเชื่อมั่นว่า ถ้าพล.อ.ประยุทธ์ได้รับข้อมูลเรื่องนี้ที่ชัดเจน ท่านจะไม่ปล่อยปะละเลยให้มีการทุจริต คอร์รัปชั่นในรัฐบาลนี้”นพ.ระวี กล่าว.</p>
    </article>
  </body>
</html>