<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/luksusklokke-satte-ny-verdensrekord/71801231"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T04:15:13+00:00"/>
    <meta property="og:title" content="Luksusklokke satte ny verdensrekord"/>
    <meta property="og:description" content="Urverket gikk for 31 millioner sveitsiske franc lørdag, noe som gjør det til tidenes dyreste klokke solgt på auksjon."/>
  </head>
  <body>
    <article>
      <h1>Luksusklokke satte ny verdensrekord</h1>
      <h2>Urverket gikk for 31 millioner sveitsiske franc lørdag, noe som gjør det til tidenes dyreste klokke solgt på auksjon.</h2>
      <address><time datetime="2019-11-10T04:15:13+00:00">10 Nov 2019, 04:15</time> by <a rel="author">Mina Nystuen</a></address>
      <p>Det var knyttet mye spenning rundt den unike klokka fra luksusmerket Patek Philippe før auksjonen Only Watch i Geneva i Sveits i november.</p>
      <p>Lørdag ble det klart at urverket Patek Philippe Grandmaster Chime (ref. 6300A-010) er tidenes dyreste klokke solgt på auksjon, og slo dermed flere rekorder, ifølge <a href="https://www.forbes.com/sites/carolbesler/2019/11/09/meet-the-worlds-most-expensive-watch-31-million-patek-philippe-sets-world-record-at-only-watch-auction/#fef2ebe1c87e">Forbes.</a></p>
      <h3>Slo rekord med 8 millioner</h3>
      <p>Luksusklokka slo den tidligere rekorden med rundt åtte millioner sveitsiske franc da den ble auksjonert bort for 31 millioner sveitsiske franc. Det tilsvarer over 283 millioner norske kroner i dagens valutakurs.</p>
      <p>
        <b>I 2014 var det et annet Patek Philippe urverk som kunne smykke seg med tittelen «verdens dyreste klokke», det gikk for 24 millioner sveitsiske franc, ifølge <a href="https://www.hodinkee.com/articles/patek-philippe-grandmaster-chime-6300a-only-watch-2019-most-expensive-31-million">Hodinkee.</a></b>
      </p>
      <p>Det var et lommeur, mens rekorden for det dyreste armbåndsuret var holdt av Paul Newman Daytona, en rolex som ble solgt for 17 millioner dollar i 2017, <a href="https://www.forbes.com/sites/hylabauer/2017/10/26/paul-newmans-paul-newman-daytona-sells-for-15-5-million-a-record-for-a-wristwatch-at-auction/#10c52e715313">ifølge Forbes.</a> Klokka tilhørte skuespiller Paul Newman selv.</p>
      <h3>Forventet ny prisrekord</h3>
      <p>Ifølge <a href="https://robbreport.com/style/watch-collector/patek-philippe-grandmaster-chime-at-only-watch-19-could-break-records-2879500/">Robb Report</a> var den nye prisrekorden nærmest forventet da Patek Philippe annonserte hvilken klokke de ville donere til auksjonen.</p>
      <p>
        <b>Klokkeprodusenten har tidligere gjort det godt på Only Watch, og har solgt for de høyeste summene de siste åra.</b>
      </p>
      <p>På forrige auksjon i 2017 solgte de typen Patek Philippe 5208T for 6,2 millioner sveitsiske franc, ifølge <a href="https://www.hodinkee.com/articles/patek-philippe-grandmaster-chime-6300a-only-watch-2019-most-expensive-31-million">Hodinkee</a>.</p>
      <h3>Komplisert urverk</h3>
      <p>Den nye rekordholderen skal være et mekanisk komplisert urverk, som blant annet innehar kalender som viser skuddår og muligheten til bruk av en alarm.</p>
      <p>
        <b>Klokka er laget spesielt for årets One Watch-auksjon, og skal være den første og eneste av urverket som er produsert i rustfritt stål, ifølge <a href="https://www.christies.com/lotfinder/watches/patek-philippe-patek-philippe-grandmaster-chime-6227458-details.aspx?from=salesummary&amp;intObjectID=6227458&amp;lid=1">Christies.com.</a></b>
      </p>
      <p>Patek Philippe &amp; Co ble etablert i Sveits i 1839, og er et av de eldste, privateide selskapene i verden. Siden 1932 har klokkeprodusenten vært familieeid.</p>
    </article>
  </body>
</html>