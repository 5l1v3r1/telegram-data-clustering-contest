<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/6jegG8/brann-i-garasjeanlegg-i-alvoeen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T04:55:33+00:00"/>
    <meta property="og:title" content="Brann i garasjeanlegg i Alvøen"/>
    <meta property="og:description" content="Nødetatene rykket ut til full fyr i et garasjeanlegg i Alvøen søndag morgen."/>
  </head>
  <body>
    <article>
      <h1>Brann i garasjeanlegg i Alvøen</h1>
      <h2>Nødetatene rykket ut til full fyr i et garasjeanlegg i Alvøen søndag morgen.</h2>
      <address><time datetime="2019-11-10T04:55:33+00:00">10 Nov 2019, 04:55</time> by <a rel="author">Karoline Risnes</a></address>
      <p>Klokken 04.38 fikk brannvesenet melding om brann i en bygning i Alvøveien.</p>
      <p>– Vi fikk flere meldinger om at det brant i et bygg der det skal være flere eldre elbiler og en del dykkerutstyr lagret, sier vaktkommandør Ole Jakob Hartvigsen ved 110-sentralen.</p>
      <h3>Åpne flammer</h3>
      <p>Den første meldingen til brannvesenet vitnet om åpne flammer i en av bygningene som ligger langs sjøsiden i Alvøveien.</p>
      <figure>
        <img src="https://images.sacdn.no/v2/images/052bedca-15c8-4d21-bf37-5937200b8595?fit=crop&amp;h=1268&amp;w=1900&amp;s=c78f30c7b6fc4e9fc9579ef116e647dac4ce7b23"/>
        <figcaption>VANNDAMP: Brannen i et garasjeanlegg i Alvøen ble meldt slukket like før klokken 06.00. Brannvesenet arbeider nå med etterslukking.<cite>Fred Ivar Utsi Klemetsen</cite></figcaption>
      </figure>
      <p>– Da vi kom frem var bygget overtent. Det sto en del biler parkert på utsiden. Brannen spredte seg til bygningen ved siden av, men der klarte brannmannskapene å stoppe brannen, sier Hartvigsen.</p>
      <h3>Ble engstelig</h3>
      <p>Ved 10-tiden søndag formiddag er utrykningsleder Morten Garfield fortsatt på stedet og holder på med etterslukkingsarbeid. Deler av garasjeanlegget er totalskadet og det er fortsatt mye varme i de utbrente materialene.</p>
      <p>– Da meldingen kom ble jeg engstelig, fordi det er mange verneverdige bygg i Alvøen. Da vi kom frem var det full fyr, sier Garfield.</p>
      <figure>
        <img src="https://images.sacdn.no/v2/images/3665da18-a545-4c6b-ba92-7249688571fa?fit=crop&amp;h=1425&amp;w=1900&amp;s=45531d14b74163b2f3a9bd35a4bf3706720f4e10"/>
        <figcaption>BRANN: Bygningen der brannen startet er på omtrent 100 kvadratmeter, opplyser operasjonsleder Stein Rune Halleraker i Vest politidistrikt.<cite>Cathrine Krane Hansen</cite></figcaption>
      </figure>
      <h3>Skole i nabobygget</h3>
      <p>I nabobygget ved branntomten holder Alvøen arbeidstrening til. Geir Skjold, som driver skolen, satt ved frokostbordet da han leste om brannen i BT.</p>
      <p>– Jeg gikk ned og fikk se hvor ille det var. Det er jammen godt at brannen ikke gikk videre, da kunne klasserom røket med, og alt vi har, sier Skjold.</p>
      <p>Alvøen arbeidstrening er en underavdeling av Alrekstad skole, som tilbyr alternativ undervisning. Skolen hadde nylig leid en av garasjene som nå er brannskadet.</p>
      <p>– Taket er ødelagt, så den er nok totalskadet. Vi hadde planer om å pusse den opp og bruke den til oppbevaring av båtutstyr, men nå må vi antakelig trekke oss ut av det, forteller Skjold.</p>
      <figure>
        <img src="https://images.sacdn.no/v2/images/ca2c4b95-9353-490b-a76f-5e70dcc2b992?fit=crop&amp;h=1425&amp;w=1900&amp;s=569c52f9d79c63352cb7cdec2a09346480f73586"/>
        <figcaption>NEDKJØLING: Utrykningsleder Morten Garfield kjøler ned brannstedet.<cite>Cathrine Krane Hansen</cite></figcaption>
      </figure>
      <h3>Meldt slukket</h3>
      <p>Brannen ble meldt slukket like før klokken 06.00. I etterkant har brannvesenet arbeidet med etterlukking.</p>
      <p>– Nå skal vi bare sørge for å dempe varmen slik at branntomten blir kald, sier Garfield ved 10-tiden.</p>
      <figure>
        <img src="https://images.sacdn.no/v2/images/1dfb2105-0cc5-44cb-8e41-9fcaf035bb1d?fit=crop&amp;h=1268&amp;w=1900&amp;s=248c69dde776a5bc3f00642e86d7712304d4dadc"/>
        <figcaption>ETTERSLUKKING: Brannvesenet vil drive med etterslukking utover morgentimene søndag.<cite>Fred Ivar Utsi Klemetsen</cite></figcaption>
      </figure>
      <p>Ingen personer er kommet til skade i forbindelse med brannen.</p>
      <p>Politiet følger opp saken med åstedsundersøkelse og anmeldelse.</p>
      <p>– Vi er pliktig å anmelde brann, det er vanlig prosedyre, sier operasjonsleder Stein Rune Halleraker i Vest politidistrikt.</p>
      <h3>Glatt veibane etter slukking</h3>
      <p>Politiet opplyser at det er glatt på veien i området, på grunn av mye vann som er spylt ut i forbindelse med slukkingen.</p>
      <p>– Ressurser fra kommunen er kalt ut for å strø, skriver Vest politidistrikt i en twittermelding.</p>
      <related>
        <h4>Les også</h4>
        <a href="https://www.bt.no/nyheter/lokalt/i/nalr1n/evakuerer-seks-personer-etter-brann-i-bossanlegg-i-fitjar"/>
        <a href="https://www.bt.no/nyheter/lokalt/i/y3J4AJ/rykket-ut-til-brann-i-container-paa-haukeland-sykehus"/>
        <a href="https://www.bt.no/nyheter/lokalt/i/jdx7Kz/her-fraktes-den-skadde-bort-etter-speedriderulykke-paa-voss"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/6jegG8/brann-i-garasjeanlegg-i-alvoeen"/>
        <a href="https://www.bt.no/btmeninger/debatt/i/g7xB8a/for-daarlig-bybanetilbud-fra-flesland"/>
        <a href="https://www.bt.no/innenriks/i/aweBrM/mandag-kan-du-se-dette-sjeldne-fenomenet-paa-himmelen"/>
        <a href="https://www.bt.no/btmagasinet/i/rA3qBK/paul-magnus-fikk-hoere-at-ingen-ville-vaere-med-ham-saa-ble-han-omfavnet"/>
        <a href="https://www.bt.no/sport/i/Xg3BVm/beskrevet-som-verdens-kjedeligste-her-er-fem-ting-som-avkrefter-myt"/>
        <a href="https://www.bt.no/sprek/i/MRXBKB/lungekreftopererte-har-stor-nytte-av-hard-trening-viser-ny-forskning"/>
      </related>
      <ol>
        <li>
          <a href="https://www.bt.no/tag/Brann">Brann</a>
        </li>
        <li>
          <a href="https://www.bt.no/tag/Vest_politidistrikt">Vest politidistrikt</a>
        </li>
      </ol>
    </article>
  </body>
</html>