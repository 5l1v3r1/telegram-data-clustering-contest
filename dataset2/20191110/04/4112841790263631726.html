<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76413-Oktagon-15-sa-zapisal-do-dejin-Knockoutovany-Vemola-20-000-divakov-a-neuveritelna-sou"/>
    <meta property="og:site_name" content="REFRESHER"/>
    <meta property="article:published_time" content="2019-11-10T04:57:00+00:00"/>
    <meta property="og:title" content="Oktagon 15 sa zapísal do dejín: Knockoutovaný Vémola, 20 000 divákov a neuveriteľná šou"/>
    <meta property="og:description" content="Na túto akciu Slovensko ani Česko už nikdy nezabudne."/>
  </head>
  <body>
    <article>
      <h1>Oktagon 15 sa zapísal do dejín: Knockoutovaný Vémola, 20 000 divákov a neuveriteľná šou</h1>
      <address><time datetime="2019-11-10T04:57:00+00:00">10 Nov 2019, 04:57</time> by <a rel="author">Ondřej Jarůšek</a></address>
      <p>
        <b>Na túto akciu Slovensko ani Česko už nikdy nezabudne.</b>
      </p>
      <p><b>Oktagon 15</b> se zapsal nesmazatelným písmem do historie. V hlavní bitvě večera se totiž střetli dva velikáni české a slovenské MMA scény – <b>Karlos Vémola a Attila Végh</b> – jejichž dlouho očekávaný vzájemný souboj si do beznadějně vyprodané O2 areny přišlo vychutnat <b>20 tisíc diváků</b>.</p>
      <related>
        <a href="https://refresher.cz/76405-Attila-Vegh-porazil-Karlose-Vemolu-v-zapase-stoleti"/>
      </related>
      <p>Na ty však nečekal pouze zápas století, ale celá řady dalších<b> nezapomenutelných bitev</b>, ve kterých opět o úžasnou podívanou bylo postaráno. Ostatně, kdy naposledy tady byl turnaj, ve kterém <b>9 z 11 zápasů skončilo hned v prvním kole</b>?</p>
      <p>Pojď se tedy s námi zápas po zápase podívat, jak celý velkolepý turnaj probíhal.</p>
      <figure>
        <img src="https://i.refresher.sk/public/ondra/2019-11/DSC_5899.jpg"/>
      </figure>
      <h3>Jedno ukončení za druhým</h3>
      <p>Galavečer odstartovala bitva Pavla Salčáka a Simona Michálka. Druhý z jmenovaných den před zápasem nesplnil váhový limit, zápas však zrušen nebyl a oba borci do něj nastoupili. Michálek však velmi pravděpodobně přišel o nemalou část svého platu. Z první výhry večera se mohl radovat veganský fighter a navrátilec do Oktagonu Pavel Salčák, který navzdory pár problematickým momentům převzal otěže zápasu do svých rukou a soupeře ukončil <b>v prvním kole na TKO</b>.</p>
      <p>Druhou bitvou byl <b>jediný ženský zápas turnaje</b>. Do něj nastoupily Slovenka Lucia Krajčovič, účastnice reality show Oktagon Výzva 4 a několikanásobná mistryně světa v thajském boxu a K1, pro kterou se na poslední chvíli našla náhradní soupeřka Barbora Cypriánová z Liberce. Pro tu se jednalo o profesionální premiéru. Ta však bohužel pro ni nedopadla úspěšně. V zápase jasně dominovala slovenská zástupkyně, která českou bojovnici ukončila na zemi tvrdými lokty hned v prvním kole.</p>
      <p>Ve třetí bitvě poměřili síly Vojto Barborík za Slovensko a Alexandr Bělov z Německa. A ani v tomto případě zápas nedospěl do druhého kola. Hned po pár minutách Barborík sebevědomého soupeře ukončil na arm-triangle a jak po zápase uvedl, rád by se v budoucnosti bil s dalším zahraničním borcem. Uvidíme tedy, zda jej od promotérů do příštího boje dostane.</p>
      <figure>
        <img src="https://i.refresher.sk/public/ondra/2019-11/DSC_4888.jpg"/>
      </figure>
      <h3>Nový šampion?</h3>
      <p>Čtvrtý zápas patřil dvěma českým válečníkům Davidovi Hoškovi a Jakubovi Běle. Bitva nabídla hned několik zajímavých momentů, jako vítěz z ní však odešel pouze jedinkrát v kariéře poražený David Hošek. Ten se necelou minutu před koncem prvního kola dostal na zemi do výhodné pozice a soupeře ukončil via TKO. Běle jej prý svým výkonem překvapil a na tom, kdo se před něj postaví příště, mu nezáleží.</p>
      <p>Na Jakuba Bahníka, týmového kolegu české hvězdy Patrika Kincla, čekala v O2 areně neskutečně velká výzva. Jeho soupeřem se totiž stal vynikající bojovník Mateusz Legierski. Přestože se zápas zpočátku pro domácího zápasníka vyvíjel přívětivě, zhruba po dvou minutách prvního kola uštědřil polský zápasník Bahníkovi <b>po krátké přestřelce krásné KO</b>, a připsal si tak již třetí výhru pod hlavičkou Oktagonu. Po zápase si řekl o<b> bitvu o pás</b>, kterou si bezesporu po svých posledních přesvědčivých výkonech zaslouží.</p>
      <related>
        <a href="https://refresher.cz/76344-10-nejlepsich-zapasu-Karlose-Terminatora-Vemoly"/>
      </related>
      <h3>Návrat „Melouna“</h3>
      <p>Po <b>dvou prohrách v řadě s UFC veteránem</b> Jeremym Kimballem se do klece po téměř roční pauze vrátil Miloš Petrášek, na kterého i tentokrát čekal bojovník, který si prošel nejslavnější ligou světa - Joachim Christensen. V prvním kole se Melounovi dařilo dominovat, ukončení jsme se však nedočkali, a tak se zápas přesunul do již vyrovnanějšího druhého kola. Ani v tom se však konec nekonal, a tak přišla na řadu poslední pětiminutovka. Ta přinesla několik napínavých momentů, TKO nebo submisi však nikoliv.</p>
      <p>Poprvé za večer se tak ke slovu dostali bodoví rozhodčí. <b>Jeden z nich viděl zápas jako remízu, další dva se přiklonili k zahraničnímu soupeři.</b> Petrášek si tedy navzdory obrovské podpoře publika odnáší třetí prohru za sebou. Uznal velké zklamání, po zápase však zavtipkoval, že by příště do klece potřeboval nějakého padesátníka, aby smolnou sérii konečně zlomil.</p>
      <figure>
        <img src="https://i.refresher.sk/public/ondra/2019-11/DSC_4396.jpg"/>
      </figure>
      <h3>Z Ulice do klece</h3>
      <p>První zápas hlavní karty patřil populárnímu herci Jakubu Štáfkovi, který vyrukoval a originální přezdívkou „Mediální Chcanka“, a slovenskému podnikateli Peteru Benkovi. Ten prošel drastickou tělesnou proměnou, při níž shodil celkem přes 50 kilo.</p>
      <p>Vysoce favorizovaný Štáfek však nezaváhal. Svého soupeře poslal k zemi nevídaným knockoutem, a mohl si tak následně vychutnat ohlušující ovace, kterých se mu od fanoušků zcela zaslouženě dostávalo. A co dál? V bojových sportech hodlá Štáfek pokračovat, tak snad jej na půdě Oktagonu někdy uvidíme bojovat znovu.</p>
      <h3>Zkrvavený Gábor</h3>
      <p>Leandro „Buscapé“ Silva vs. Robert Bryczek. Tak zněla jména protagonistů dalšího fightu. Zahraniční bojovníci se postarali o <b>atraktivní 15minutovou bitvu</b>, na jejímž konci bylo rozhodování pro bodové rozhodčí poměrně snadným úkolem. Jako vítěze označili Brazilce Silvu, který svého polského soka udolal jednomyslným bodovým poměrem 3:0. Navíc dodal, že je připraven v Oktagonu bojovat znovu. Skvělá práce.</p>
      <p>Jen málokterý slovenský bojovník se může pochlubit takovou oblibou ze strany fanoušků jako <b>Gábor Boráros</b>. Na toho v kleci čekal Brazilec Kaik Brito a bohužel pro Gábora zápas neměl dlouhého trvání. Rozhodčí zápas po necelé minutě totiž ukončil kvůli Borárosově <b>tržné ráně nad okem po naskočeném kolenu</b> soupeře. Brazilec si v pozápasovém rozhovoru rovnou řekl o titulový zápas, zda jej však ve své další bitvě dostane, je otázkou.</p>
      <figure>
        <img src="https://i.refresher.sk/public/ondra/2019-11/DSC_5292.jpg"/>
      </figure>
      <h3>And still...</h3>
      <p>Hlavním předzápasem večera byla velmi očekávaná bitva o titul mistra těžké váhy Oktagonu. S opaskem do klece nastupoval úřadující šampión Michal Martínek, jehož vyzyvatelem se stal bývalý UFC bojovník Viktor Pešta. A i v tomto případě zápas skončil prakticky dřív, než začal. Viktor Pešta kvůli<b> zlomené čelisti</b> po několika úvodních úderech zápas odmával a pás tím pádem zůstal u „Černovouse“. Příště se o něj popere s Martinem Budayem, který je dalším právoplatným vyzyvatelem.</p>
      <related>
        <a href="https://refresher.cz/76245-10-nejlepsich-zapasu-Attily-Vegha"/>
      </related>
      <h3>Šokující KO</h3>
      <p><b>Zápas století </b>– zlatý hřeb večera. Netrpělivé čekání dospělo ke konci a za Attilou Véghem a Karlosem Vémolou se zavřela dvířka klece. Popsat pouhými slovy atmosféru, která v tu chvíli v zaplněné O2 areně panovala, snad ani není možné. A to ještě nebylo nic proti tomu, když <b>český „Terminátor“ padl</b>. Prvního Čecha v UFC poslal Attila už po dvou minutách prvního kola k zemi nekompromisní pravačkou a v tu chvíli <b>20 tisíc lidí společně vyskočilo ze židlí</b>. Nastalo šílenství, řev, jásot, nekontrolovatelné oslavy. Véghův „splň sa senil“. </p>
      <p>Naopak <b>Karlosovi se jeho sny o návratu do neslavnější organizace světa rozplynuly před očima</b>. Tato cesta se mu s největší pravděpodobností již nadobro zavřela. Jak na poturnajové tiskové konferenci uvedl, sám momentálně neví, jak se jeho kariéra bude dále vyvíjet, pokud mu ale slovenský, nebo přesněji řečeno československý šampion Végh umožní odvetu, skočí po ní. Dočkáme se jí? To je zatím ve hvězdách. Pro tuto chvíli Attilu čeká zasloužený odpočinek. Po mnohaměsíční dřině totiž předvedl <b>strhující výkon, na který Česko ani Slovensko už nikdy nezapomene</b>.</p>
      <figure>
        <img src="https://i.refresher.sk/public/ondra/2019-11/DSC_5961.jpg"/>
        <figcaption>
          <cite>Oktagon MMA</cite>
        </figcaption>
      </figure>
      <h3>Další turnaj brzy</h3>
      <p>Fanoušci MMA si však příliš dlouho neodpočinou. Potvrzený byl totiž turnaj <b>Oktagon 16</b>, který se již tradičně bude konat <b>14. 3. 2020</b> v ostravské<b> Ostravar aréně</b>, a představí se na něm jména jako<b> Václav „Baba Jaga“ Mikulášek</b>, <b>Gábor Boráros</b> nebo <b>David Kozma</b>, který bude obhajovat titul ve welterové váze.</p>
      <p>Kromě toho se zde o pás šampiona v těžké váze zřejmě utkají <b>Michal Martínek a Martin Buday</b> a dočkáme se také finále Oktagon Výzvy 4, v němž si to rozdají dámy <b>Mašková vs. Szabová</b>. A ještě měsíc předtím se chystá další Oktagon Prime na Slovensku. Tak co, vidíme se?</p>
      <figure>
        <a href="https://refresher.sk/76413-Oktagon-15-sa-zapisal-do-dejin-Knockoutovany-Vemola-20-000-divakov-a-neuveritelna-sou/gallery/1">
          <img src="https://i.refresher.sk/public/ondra/2019-11/DSC_5933.jpg"/>
        </a>
        <figcaption>
          <a href="https://refresher.sk/76413-Oktagon-15-sa-zapisal-do-dejin-Knockoutovany-Vemola-20-000-divakov-a-neuveritelna-sou/gallery/1">Zobraziť galériu 21</a>
        </figcaption>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/61584-Fenomen-Karel-Vemola-znicil-svojho-supera-Cesky-Terminator-vsetkym-predviedol-vlastnu-sou"/>
        <a href="https://refresher.sk/45957-Treti-Oktagon-na-prazskej-Stvanici-bol-plny-napatia-necakanych-zvratov-tvrdych-subojov-aj-cestnych-skutkov"/>
        <a href="https://refresher.sk/56273-Ake-znacky-preferuju-Dominika-Cibulkova-Filip-Sebo-ci-Attila-Vegh-Sleduj-najdrahsie-modne-kusky-slovenskych-sportovcov"/>
        <a href="https://refresher.sk/62462-Tieto-zapasy-by-na-slovenskej-MMA-scene-rozputali-peklo-Kedy-sa-pobiju-Vegh-s-Vemolom"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
      </related>
    </article>
  </body>
</html>