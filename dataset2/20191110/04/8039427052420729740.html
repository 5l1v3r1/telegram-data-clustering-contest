<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950990"/>
    <meta property="og:site_name" content="Andhrajyothy"/>
    <meta property="article:published_time" content="2019-11-10T04:37:25+00:00"/>
    <meta property="og:title" content="బాబును 16 ఏళ్లు జైల్లో పెడతాం"/>
    <meta property="og:description" content="ADVT"/>
  </head>
  <body>
    <article>
      <h1>బాబును 16 ఏళ్లు జైల్లో పెడతాం</h1>
      <address>
        <time datetime="2019-11-10T04:37:25+00:00">10 Nov 2019, 04:37</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఆయన అవినీతిని తవ్వుతున్నాం</b>
        </li>
        <li>
          <b>ఇసుక కొరతపై ప్రతిపక్షాలది అనవసర యాగీ</b>
        </li>
        <li>
          <b>బంగారుపాళ్యం మృతులకు రూ.5లక్షల పరిహారం : పెద్దిరెడ్డి</b>
        </li>
      </ul>
      <p><b>తిరుపతి, నవంబరు 9(ఆంధ్రజ్యోతి): ‘</b>మా నాయకుడు జగన్మోహన్‌రెడ్డిని 16 నెలలు జైలులో పెడితే, చంద్రబాబును 16 ఏళ్లు జైల్లో పెడతాం. గతంలో ఆయన చేసిన అవినీతిని వెలికితీస్తున్నాం’ అని రాష్ట్ర పంచాయతీ రాజ్‌, భూగర్భ గనులశాఖ మంత్రి పెద్దిరెడ్డి రామచంద్రారెడ్డి అన్నారు. శనివారం తిరుపతిలోని ఆయన నివాసంలో మీడియాతో మాట్లాడారు. అవినీతి, రౌడీయిజాన్ని కప్పిపుచ్చుకునేందుకు ఎదుటివాళ్లపై నిందలు వేయడం చంద్రబాబుకు అలవాటేనన్నారు. జనసేన నాయకుడు పవన్‌కల్యాణ్‌ కూడా ఆ తానులో ముక్కేనని పెద్దిరెడ్డి ఆరోపించారు. చంద్రబాబు తానా అంటే పవన్‌ తందానా అంటారని ఎద్దేవా చేశారు. చంద్రబాబు ముఖ్యమంత్రిగా పనిచేసిన మూడుసార్లూ వర్షాలు లేక ప్రజలు ఇబ్బందులు పడ్డారన్నారు. తాము అధికారంలోకి వచ్చిన ఐదు నెలల్లోనే విస్తారంగా వర్షాలు పడ్డాయన్నారు. వరదలు ఉధృతంగా ఉండడం వలనే తాత్కాలికంగా ఇసుక కొరత ఏర్పడిందని చెప్పారు.</p>
      <p> అయితే ప్రతిపక్షాలు పనికట్టుకుని నానా యాగీ చేస్తున్నంతగా ఇసుక కొరత లేదన్నారు. ఇసుక సమస్యతో అనేక మంది కార్మికులు ఆత్మహత్యలు చేసుకున్నారని చంద్రబాబు పదేపదే చెబుతున్నారని, ఎక్కడ ఎవరు చనిపోయినా ఇసుక సమస్యతోనే చనిపోయారని టీడీపీ వాళ్లు కట్టుకథలు అల్లుతున్నారని వ్యాఖ్యానించారు. అయినా అలాంటి వారికి కూడా ప్రభుత్వం నుంచి నష్టపరిహారం అందేలా చర్యలు తీసుకుంటున్నట్లు చెప్పారు. తనను అణగదొక్కడానికి చంద్రబాబు మొదట నుంచీ కంకణం కట్టుకున్నారని, అయితే అది ఆయనవల్ల కావడం లేదన్నారు. కాగా చిత్తూరు జిల్లా బంగారుపాళ్యంలో శుక్రవారం జరిగిన ఘోరరోడ్డు ప్రమాదంలో మృతిచెందినవారికి ప్రభుత్వ తరఫున రూ.5లక్షలు నష్టపరిహారంగా అందిస్తామని మంత్రి ప్రకటించారు. అదేవిధంగా ఆరేళ్ల బాలికను హత్యచేసిన నిందితులను పట్టుకుని కఠినంగా శిక్షిస్తామన్నారు.</p>
    </article>
  </body>
</html>