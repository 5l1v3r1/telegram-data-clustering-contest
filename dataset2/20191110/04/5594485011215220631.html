<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/dnes-sa-parlamentarnite-izbori-v-ispaniya_news708411.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T04:32:00+00:00"/>
    <meta property="og:title" content="Днес са парламентарните избори в Испания"/>
    <meta property="og:description" content="Политическата безизходица може да продължи и след тях"/>
  </head>
  <body>
    <article>
      <h1>Днес са парламентарните избори в Испания</h1>
      <h2>Политическата безизходица може да продължи и след тях</h2>
      <address>
        <time datetime="2019-11-10T04:32:00+00:00">10 Nov 2019, 04:32</time>
      </address>
      <p>https://blitz.bg/svyat/dnes-sa-parlamentarnite-izbori-v-ispaniya_news708411.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573353123-2.jpg"/>
      </figure>
      <p>
        <b>В Испания 37 милиона души са призовани да гласуват днес на вторите парламентарни избори в страната за тази година, и четвъртите от 2015-а.</b>
      </p>
      <p>Вотът идва насред ширещото се недоверие в политическата система и новата искра за независимост в Каталуня, отбелязва Асошиейтед прес. Последните допитвания сочат почти равно разделение между десните и левите, което означава, че и след днешните избори политическата безизходица в Испания може да не намери решение. Жители на Мадрид изразиха раздразнение от поредния парламентарен вот:</p>
      <p>"Много е лошо, трябваше да гласуваме един път на всеки четири години и това е. Трябваше вече да има стабилно правителство, нищо повече," сподели пенсионерът Карлос.</p>
      <p>Изпълняващият длъжността премиер социалист Педро Санчес, който спечели най-много гласове на последните избори в края на април, не можа да си осигури достатъчно парламентарна подкрепа, за да състави правителство. Часове преди избирателните секции да отворят той участва на среща за сигурността, свързана с размириците в Каталуня след издаването на осъдителни присъди на деветима сепаратистки лидери в средата на октомври. Властите се подготвят за протести за независимост там днес, при които има опасения, че може да се стигне и до насилие. За да подсигури нормалното протичане на вота Мадрид изпрати допълнително 2500 полицаи в Каталуня.</p>
    </article>
  </body>
</html>