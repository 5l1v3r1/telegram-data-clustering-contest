<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683438/ekav-se-krisimi-katastasi-3-dromeis-tou-37ou-afthentikou-marathon"/>
    <meta property="og:site_name" content="enikos.gr"/>
    <meta property="article:published_time" content="2019-11-10T23:43:00+00:00"/>
    <meta property="og:title" content="ΕΚΑΒ: Σε κρίσιμη κατάσταση 3 δρομείς του 37ου Αυθεντικού Μαραθώνιο Αθήνας"/>
    <meta property="og:description" content="Αναλυτική περιγραφή των περιστατικών, στα οποία χρειάστηκε να επέμβει, κατά τη διάρκεια του 37ου Αυθεντικού Μαραθωνίου της Αθήνας έδωσε το ΕΚΑΒ..."/>
  </head>
  <body>
    <article>
      <h1>ΕΚΑΒ: Σε κρίσιμη κατάσταση 3 δρομείς του 37ου Αυθεντικού Μαραθώνιο Αθήνας</h1>
      <address>
        <time datetime="2019-11-10T23:43:00+00:00">10 Nov 2019, 23:43</time>
      </address>
      <p>Αναλυτική περιγραφή των περιστατικών, στα οποία χρειάστηκε να επέμβει, κατά τη διάρκεια του <a href="http://www.enikos.gr/sports/683403/marathonodromos-me-provlimata-orasis-etrexe-asynodeftos-to-thavma">37ου Αυθεντικού Μαραθωνίου</a> της Αθήνας έδωσε το ΕΚΑΒ.</p>
      <p>Στην ανακοίνωση του το ΕΚΑΒ αναφέρει ότι την Κυριακή 10 Νοεμβρίου 2019, για όλη τη διάρκεια της διοργάνωσης, οι δυνάμεις του ΕΚΑΒ χρειάστηκε να επέμβουν σε είκοσι οκτώ συνολικά περιστατικά εκ των οποίων τα είκοσι έξι διακομίσθηκαν στο Γενικό Νοσοκομείο Αθηνών «Γεννηματάς», ένα στο Γενικό Νοσοκομείο Αθηνών «Σωτηρία» και ένα στο 401 Γενικό Στρατιωτικό Νοσοκομείο Αθηνών.</p>
      <p>Εξ αυτών, παραμένουν για νοσηλεία στο Γενικό Νοσοκομείο Αθηνών «Γεννηματάς» επτά ασθενείς εκ των οποίων οι τρεις σε πιο σοβαρή κατάσταση. Δύο υπέστησαν έμφραγμα μυοκαρδίου, οι οποίοι και εισήχθησαν στη Καρδιολογική Μονάδα του, ενώ ο τρίτος με πρόβλημα νευρολογικής φύσεως, ο οποίος και παραμένει για νοσηλεία στην Παθολογική Κλινική</p>
      <p>Οι υπόλοιποι τέσσερις ασθενείς αντιμετωπίζουν ήπια καρδιολογικά προβλήματα για τα οποία κρίνεται αναγκαία η παραμονή τους στη Καρδιολογική Κλινική. Επίσης, για περαιτέρω νοσηλεία, θα παραμείνουν ένας ασθενής στο Γενικό Νοσοκομείο Αθηνών «Σωτηρία» καθώς και ένας ασθενής στο 401 Γενικό Στρατιωτικό Νοσοκομείο Αθηνών.</p>
      <p>Ολόκληρη η ανακοίνωση του ΕΚΑΒ:</p>
      <p>Με επιτυχία ολοκληρώθηκε από το ΕΚΑΒ, ο συντονισμός και ο τελικός επιχειρησιακός σχεδιασμός για την, επί δύο ημέρες, παροχή επείγουσας προνοσοκομειακής φροντίδας και υγειονομικής κάλυψης προς τους 60.000 και πλέον συμμετέχοντες στον 37ο Αυθεντικό Μαραθώνιο Αθήνας.</p>
      <p>Μεγάλη δύναμη του ΕΚΑΒ, εκτός των μονάδων που εκτελούσαν την κανονική ημερήσια υπηρεσία τους στην Αθήνα, αποτελούμενη από ασθενοφόρα, Κινητές Ιατρικές Μονάδες, μοτοσυκλέτες (Ομάδα Μοτοσυκλετών Ταχείας Ανταπόκρισης), οχήματα μικρού όγκου με γιατρούς αλλά και ειδικά οχήματα του Ειδικού Τμήματος Ιατρικής των Καταστροφών βρισκόταν σε συνεχή επιχειρησιακή ετοιμότητα από την έναρξη της διοργάνωσης το απόγευμα του Σαββάτου 9 Νοεμβρίου έως και τον τερματισμό της κλασσικής διαδρομής του Μαραθώνιου το απόγευμα της Κυριακής 10 Νοεμβρίου 2019.</p>
      <p>Συγκεκριμένα, το Σάββατο 9 Νοεμβρίου 2019, στα πλαίσια της απαιτούμενης υγειονομικής κάλυψης της διοργάνωσης του 37ου Μαραθώνιου Αθήνας-του Αυθεντικού, από την Τελετή Έναρξης και την Αφή της Φλόγας του Μαραθώνιου (Τύμβος Μαραθώνα, 12:30) αλλά και με την εκκίνηση του Αγώνα Δρόμου των 10χλμ (17:00), οι δυνάμεις του ΕΚΑΒ χρειάστηκε να επέμβουν σε δεκαοκτώ (18) συνολικά περιστατικά εκ των οποίων το 1 (ορθοπεδικού τραυματισμού) διακομίσθηκε με ασθενοφόρο στο «ΛΑΪΚΟ» Γενικό Νοσοκομείο Αθηνών, ενώ στα υπόλοιπα 17 έγινε η παροχή των πρώτων βοηθειών, από τους Διασώστες και Γιατρούς του ΕΚΑΒ, χωρίς να χρειαστεί η περαιτέρω διακομιδή τους προς κάποιο Νοσοκομείο.</p>
      <p>Τη Κυριακή 10 Νοεμβρίου 2019, για όλη τη διάρκεια της διοργάνωσης, οι δυνάμεις του ΕΚΑΒ χρειάστηκε να επέμβουν σε είκοσι οκτώ (28) συνολικά περιστατικά εκ των οποίων τα είκοσι έξι (26) διακομίσθηκαν στο Γενικό Νοσοκομείο Αθηνών «Γεννηματάς», ένα (1) στο Γενικό Νοσοκομείο Αθηνών «Σωτηρία» και ένα (1) στο 401 Γενικό Στρατιωτικό Νοσοκομείο Αθηνών.</p>
      <p>Εξ αυτών, παραμένουν για νοσηλεία στο Γενικό Νοσοκομείο Αθηνών «Γεννηματάς» επτά (7) ασθενείς εκ των οποίων οι τρεις (3) σε πιο σοβαρή κατάσταση και συγκεκριμένα, οι δυο με έμφραγμα μυοκαρδίου, οι οποίοι και εισήχθησαν στη Καρδιολογική Μονάδα του, ενώ ο τρίτος με πρόβλημα νευρολογικής φύσεως, ο οποίος και παραμένει για νοσηλεία στην Παθολογική Κλινική. Οι υπόλοιποι τέσσερις (4) ασθενείς αντιμετωπίζουν ήπια καρδιολογικά προβλήματα για τα οποία κρίνεται αναγκαία η παραμονή τους στη Καρδιολογική Κλινική, του εν λόγω Νοσοκομείου, για περαιτέρω νοσηλεία. Επίσης, για περαιτέρω νοσηλεία, θα παραμείνουν στις αντίστοιχες παθολογικές κλινικές ο ένας (1) ασθενής στο Γενικό Νοσοκομείο Αθηνών «Σωτηρία» καθώς και ο ένας (1) ασθενής στο 401 Γενικό Στρατιωτικό Νοσοκομείο Αθηνών.</p>
      <p>Εκτός αυτών, στα 4 Ιατρεία Άμεσης Παροχής Ιατρικής Φροντίδας και στους 11 αυτόνομους Ιατρικούς Σταθμούς παρασχέθηκε επείγουσα προνοσοκομειακή φροντίδα σε τριακόσιους (300) και πλέον αθλητές, ενώ κατά μήκος όλων των διαδρομών των Αγώνων της ημέρας δόθηκαν πρώτες βοήθειες, από τους Διασώστες του ΕΚΑΒ, χωρίς να χρειαστεί η περαιτέρω διακομιδή τους προς κάποιο Νοσοκομείο, σε χίλιους (1000) και πλέον συμμετέχοντες.</p>
      <p>Η επιτυχημένη διεκπεραίωση του επιχειρησιακού σχεδίου παροχής επείγουσας προνοσοκομειακής φροντίδας ήταν αποτέλεσμα της τεχνογνωσίας, της εμπειρίας αλλά και του επαγγελματισμού στελεχών του Ενιαίου Συντονιστικού Κέντρου του ΕΚΑΒ (Ε.Σ.ΚΕ), των Διασωστών-Πληρωμάτων Ασθενοφόρων, των Γιατρών, των Νοσηλευτών αλλά και των Διαβιβαστών του, οι οποίοι παρείχαν υπηρεσίες υψηλού επιπέδου σε συνεργασία με το προσωπικό των Τμημάτων Επειγόντων Περιστατικών των Νοσοκομείων που είχαν τεθεί σε ετοιμότητα, την Οργανωτική Επιτροπή Μαραθώνιου, την Υγειονομική Επιτροπή του ΣΕΓΑΣ αλλά και πολλών ομάδων εθελοντικών οργανώσεων (Ελληνικός Ερυθρός Σταυρός κ.α.).</p>
      <p>Εθνικό Κέντρο Άμεσης Βοήθειας</p>
      <p>Κεντρική Υπηρεσία:</p>
      <p>Τέρμα Οδού Υγείας.115 27 Αθήνα</p>
      <p>T.: 213 214 3000, F.: 213 214 3222</p>
      <p>E.: ekab@ekab.gr, url:www.ekab.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/683377/37os-marathonios-dyo-dromeis-ypestisan-emfragma-200-chreiastikan-%0A%20%20%20%20%0A"/>
        <a href="http://www.enikos.gr/society/683342/marathonios-to-sygkinitiko-minyma-diamartyrias-ton-pyroplikton-ap%0A%20%20%20%20%0A"/>
        <a href="http://www.enikos.gr/society/683213/kykloforiakes-rythmiseis-stin-athina-logo-tou-marathoniou%0A%20%20%20%20%0A"/>
        <a href="http://www.enikos.gr/society/683322/ti-kairo-tha-kanei-kata-ti-diarkeia-tou-marathoniou-chartis-me-to%0A%20%20%20%20%0A"/>
        <a href="http://www.enikos.gr/society/683311/agrievei-o-kairos-erchontai-ischyres-vroches-kai-kataigides-video%0A%20%20%20%20%0A"/>
        <a href="http://www.enikos.gr/society/682920/kykloforiakes-rythmiseis-to-savvatokyriako-stin-attiki-logo-tou-3%0A%20%20%20%20%0A"/>
        <a href="http://www.enikos.gr/society/682751/ti-leei-ston-ant1-o-dikigoros-tis-oikogeneias-tis-14chronis-pou-m%0A%20%20%20%20%0A"/>
        <a href="http://www.enikos.gr/society/682248/trochaio-me-scholiko-pente-paidia-travmatistikan-kai-metaferontai%0A%20%20%20%20%0A"/>
        <a href="http://www.enikos.gr/society/681100/entasi-sti-glyfada-kata-ti-metafora-asthenon-apo-tin-pronoiaki-mo%0A%20%20%20%20%0A"/>
      </related>
    </article>
  </body>
</html>