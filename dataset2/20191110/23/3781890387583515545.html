<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740907"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T23:46:00+00:00"/>
    <meta property="og:title" content="สพฐ.อยากได้ความเห็นเยอะๆก่อนผ่าใหญ่ศธ."/>
    <meta property="og:description" content="'อำนาจ' เผยยังไม่สรุป และไม่มีธงปรับปรุง​โครงสร้างสพฐ.​ พร้อมตั้งคณะทำงานรวบรวมข้อมูล​ วอนผู้เกี่ยวข้องส่งความเห็น​รอบด้าน กำชับการปรับเน้นที่คุณภาพของผู้เรียน"/>
  </head>
  <body>
    <article>
      <h1>สพฐ.อยากได้ความเห็นเยอะๆก่อนผ่าใหญ่ศธ.</h1>
      <address>
        <time datetime="2019-11-10T23:46:00+00:00">10 Nov 2019, 23:46</time>
      </address>
      <p>
        <b>"อำนาจ" เผยยังไม่สรุป และไม่มีธงปรับปรุง​โครงสร้างสพฐ.​ พร้อมตั้งคณะทำงานรวบรวมข้อมูล​ วอนผู้เกี่ยวข้องส่งความเห็น​รอบด้าน กำชับการปรับเน้นที่คุณภาพของผู้เรียน</b>
      </p>
      <p>วันนี้(11พ.ย.)ดร.อำนาจ วิชยานุวัติ รักษาราชการแทนเลขาธิการคณะกรรมการการศึกษาขั้นพื้นฐาน(กพฐ.)กล่าวถึงการปรับปรุงโครงสร้างกระทรวงศึกษาธิการ ในส่วนของสำนักงานคณะกรรมการการศึกษาขั้นพื้นฐาน(สพฐ.)ว่า หลังจากที่คณะกรรมการปรับปรุงโครงสร้างฯชุดใหญ่ ได้ประชุมไปเมื่อปลายเดือนตุลาคมที่ผ่านมา ที่ประชุมได้มีข้อตกลงร่วมกันว่า จะต้องมีการหาข้อมูลให้รอบด้าน  โดยในส่วนของสพฐ.ก็ได้ตั้งคณะทำงานขึ้นมารวบรวมข้อมูลแล้วเช่นกัน โดยตนได้กำชับไปว่า การปรับปรุงโครงสร้างกระทรวงในครั้งนี้ต้องการเน้นไปที่คุณภาพของผู้เรียน อะไรเป็นสิ่งสำคัญที่จะทำให้คุณภาพผู้เรียนดีขึ้นก็อยากให้ทุกฝ่ายช่วยกันแสดงความเห็นเข้ามา ซึ่งขณะนี้ได้มีผู้อำนวยการสำนักงานเขตพื้นที่การศึกษา(สพท.)ทยอยแสดงความคิดเห็นกันมาบ้างแล้ว เช่น  เห็นว่าการทำงานกับศึกษาธิการจังหวัดมีขั้นตอนที่ยาวเกินไป บ้างก็มองว่าโครงสร้างที่เป็นอยู่ก็ดีอยู่แล้ว ในขณะที่บางคนก็มองว่าอยากให้คืนอำนาจให้ผอ.สพท. เป็นต้น อย่างไรก็ตามขณะนี้ยังไม่มีการสรุปใดๆ  และไม่มีการตั้งธงอะไรทั้งสิ้น เพราะเรายังต้องการรับฟังความเห็นอีก อยากได้ความคิดเห็นที่หลากหลายที่สุด<br/><br/>ดร.อำนาจ กล่าวต่อไปว่า อย่างไรก็ตามสิ่งที่มีการพุดคุยกันมาก คือ เรื่องความไม่ชัดเจนของผู้มีอำนาจแต่งตั้งภายในเขตพื้นที่การศึกษา ตามมาตรา 53 ของ พ.ร.บ.ระเบียบข้าราชการครูและบุคลากรทางการศึกษา พ.ศ.2547 ที่กำหนดว่าเป็นอำนาจของ ผอ.สพท. ในขณะที่ตามคำสั่งของหัวหน้าคณะรักษาความสงบแห่งชาติ (คสช.) ที่ 19/2560 ข้อ 13 ระบุให้เป็นอำนาจของคณะกรรมการศึกษาธิการจังหวัด (กศจ.)  ซึ่งประเด็นดังกล่าวทาง ผอ.สพท.เห็นว่าควรเป็นอำนาจของผู้บังคับบัญชาโดยตรง จึงต้องการให้คืนอำนาจที่อยู่กับ กศจ.กลับมาให้ ผอ.สพท.  <br/><br/>" ถ้าถามว่าจะมีความเคลื่อนไหวอะไรอีกหรือไม่ ผมเข้าใจว่าไม่มีแล้ว เพราะเท่าที่มีผู้แทนของ สพท.เข้าพบ นายณัฏฐพล ทีปสุวรรณ รมว.ศึกษาธิการแล้ว ผลที่ได้ก็น่าพึงพอใจ เพราะ รมว.ศึกษาธิการ ให้การรับฟัง พร้อมยืนยันว่า เรื่องนี้ยังไม่มีการตั้งธงใดๆทั้งสิ้น  โครงสร้างก็ยังไม่มี เพียงแต่ขณะนี้ต้องการให้ได้ไปศึกษามาก่อน ดังนั้น สพฐ.ก็จะเร่งรวบรวมความคิดเห็นจากทุกฝ่ายที่เกี่ยวข้องอย่างรอบด้าน และนำไปหารือกับ รมว.ศึกษาธิการก่อนที่จะเสนอต่อคณะกรรมการปรับปรุงโครงสร้างกระทรวงต่อไป”ดร.อำนาจกล่าว</p>
    </article>
  </body>
</html>