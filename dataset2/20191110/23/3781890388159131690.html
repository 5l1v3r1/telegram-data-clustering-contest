<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740915"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T23:22:00+00:00"/>
    <meta property="og:title" content="'ดิศกุล'มอบจุดเน้นงานกศน.ปี63"/>
    <meta property="og:description" content="'ดิศกุล'มอบนโยบาย จุดเน้นงานกศน.ปี63 มุ่งสู่กศน.ใหม่ครองใจผู้รับบริการ"/>
  </head>
  <body>
    <article>
      <h1>'ดิศกุล'มอบจุดเน้นงานกศน.ปี63</h1>
      <address>
        <time datetime="2019-11-10T23:22:00+00:00">10 Nov 2019, 23:22</time>
      </address>
      <figure>
        <img src="https://www.dailynews.co.th/admin/upload/20191110/news_ZlWlcuuiQm123427_533.jpg?v=201911111012"/>
      </figure>
      <p>
        <b>'ดิศกุล'มอบนโยบาย จุดเน้นงานกศน.ปี63 มุ่งสู่กศน.ใหม่ครองใจผู้รับบริการ</b>
      </p>
      <p>วันนี้(11พ.ย.)ดร.ดิศกุล เกษมสวัสดิ์ รักษาราชการแทนเลขาธิการสำนักงานส่งเสริมการศึกษานอกระบบ และการศึกษาตามอัธยาศัย (กศน.) เปิดเผยว่า เมื่อเร็วๆ นี้ ตนได้มอบนโยบายให้แก่ผู้บริหาร กศน.ทั่วประเทศ ว่า จุดเน้นการดำเนินงานของ กศน.ในปีงบประมาณ 2563 ให้ความสำคัญกับภารกิจเร่งด่วนในการร่วมขับเคลื่อนยุทธศาสตร์ชาติ ทั้ง 6 ด้าน รวมทั้งภารกิจต่อเนื่องที่ยังคงต้องดำเนินการอยู่ ซึ่งการพัฒนางาน กศน.ให้ก้าวหน้าไปได้นั้น ต้องเริ่มต้นการปรับกระบวนทัศน์และความมุ่งมั่นของผู้บริหารทุกระดับ โดยต้องมองว่าตัวเองไม่ใช่นาย แต่เป็นผู้นำการพัฒนาและการเปลี่ยนแปลงองค์กร พัฒนาสิ่งที่ดีอยู่แล้วให้ดียิ่งขึ้น วางระบบงาน ที่มีประสิทธิภาพ มีการสื่อสารทั่วทั้งองค์กรเพื่อให้เข้าใจในทิศทางเดียวกัน พัฒนางาน จากความคิดสร้างสรรค์ มีการเติมเต็มการทำงานด้วยการทำงานเป็นทีม ประชุมทีมงาน อย่างต่อเนื่อง เพื่อวางแผนงานและติดตามความก้าวหน้าในการดำเนินงาน ทั้งนี้ ในการดำเนินงานให้เกิดผล นั้น มียุทธศาสตร์หลักในการสร้างงาน คือ เข้าถึงผู้เรียนอย่างทั่วถึง ตรึงด้วยวิธีเรียนที่หลากหลาย รวมพลังภาคีเครือข่ายจัด กศน. สานต่อระบบริหารเพื่อวันพรุ่ง มุ่งสู่ กศน.ใหม่ที่ครองใจผู้รับบริการ</p>
    </article>
  </body>
</html>