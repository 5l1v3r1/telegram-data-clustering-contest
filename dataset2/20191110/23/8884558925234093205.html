<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/zmaji-nadigrali-tigre"/>
    <meta property="og:site_name" content="Primorske novice"/>
    <meta property="article:published_time" content="2019-11-10T23:28:59+00:00"/>
    <meta property="og:title" content="Zmaji nadigrali tigre"/>
    <meta property="og:description" content="V prvem letošnjem medsebojnem obračunu med Koper Primorsko in Cedevito Olimpijo je zmaga romala v prestolnico. Ljubljanska zasedba je prevladovala ves dvoboj na parketu Arene Bonifika in proti nemočnim domačinom zasluženo prišla do dveh točk."/>
  </head>
  <body>
    <article>
      <h1>Zmaji nadigrali tigre</h1>
      <address><time datetime="2019-11-10T23:28:59+00:00">10 Nov 2019, 23:28</time> by <a rel="author">Simon Maljevac</a></address>
      <p>
        <b>V prvem letošnjem medsebojnem obračunu med Koper Primorsko in Cedevito Olimpijo je zmaga romala v prestolnico. Ljubljanska zasedba je prevladovala ves dvoboj na parketu Arene Bonifika in proti nemočnim domačinom zasluženo prišla do dveh točk.</b>
      </p>
      <figure>
        <img src="https://static.primorske.si/foto/highres/sport/719156_259-kos-sixt-ol_1.jpg"/>
        <figcaption>Z zavzeto igro vse do konca so gostje očitno želeli sporočiti, da želijo Ljubljani povrniti naziv slovenske košarkarske prestolnice.  </figcaption>
      </figure>
      <p>KOPER &gt;Obračun sta koprska in ljubljanska zasedba pričakali v vodilni skupini regionalnega tekmovanja. Domačini so želeli svojo Bonifiko ohraniti kot neosvojivo trdnjavo, medtem ko so Ljubljančani po evropski gostujoči zmagi proti turški Darušafaki v Istro prispeli utrujeni, a željni uspeha. Domačini so obračun odprli z zdaj že tradicionalnim zabijanjem <b>Lancea Harrisa</b> ob podaji <b>Žana Marka Šiška</b>. To je bil tudi eden redkih razlogov za navdušenje domačih pristašev v nedeljskem večeru, saj so v nadaljevanju obračuna gostje povsem prevladovali. V obrambi bistveno premehki Koprčani so zgolj nemočno opazovali strelske serije zmajev pri katerih je najboljšo četrtino v sezoni odigral ameriški krilni center <b>Mikael Hopkins</b>. Ob kar 30 prejetih točkah in -17 na semaforju je imel <b>Jurica Golemac</b> ob prvem daljšem odmoru kaj (glasno) povedati svojim varovancem. V nadaljevanju prvega polčasa so Koprčani strnili obrambne vrste in za trenutek se je zazdelo, da bi lahko resneje zapretili Ljubljančanom. Toda ti so s skoraj 70-odstotnim metom iz igre brez večjih zapletov držali dvomestno prednost. Na drugi strani so Primorci ob zgolj občasnih izstopajočih potezah Šiška in <b>Marka Jagodića Kuridže </b>zadeli le tretjino svojih metov.</p>
      <p>Ko je<b> Jaka Blažič</b> s trojko z osmih metrov v prvem napadu drugega polčasa prvič povedel Cedevito Olimpijo do +21 (50:29), je tudi največjim optimistom v dvorani postalo jasno, da na martinovo ne bodo mogli nazdraviti koprski zmagi. Koprčani so se ob malenkost boljši igri v napadu pod vodstvom<b> Marjana Čakaruna</b> sicer trudili, da bi vsaj malce omilili zaostanek, vendar so Ljubljančani vedno našli pravi odgovor in tretjo četrtino sklenili s trojko ob zvoku sirene po metu<b> Ryana Boatrighta</b>. Z zavzeto igro vse do konca so gostje očitno želeli sporočiti, da želijo Ljubljani povrniti naziv slovenske košarkarske prestolnice.</p>
      <blockquote><b>Koper Primorska : Cedevita Olimpija 67:90 </b><br/><b>Arena Bonifika, gledalcev 2500 Sodniki: Pukl, Boltauzer (oba Slovenija) in Zamojski (Poljska); četrtine: 13:30, 16:17, 23:23, 15:20</b><br/><b>Koper Primorska</b>: Holt 11, Harris 14, Čakarun 16, Barič, Kosi, Lazi 5, Marinković 3, Hodžić 6, Jagodić Kuridža 10, Dimec, Šiško 2, Vončina. Trener: Jurica Golemac.<br/><b>Cedevita Olimpija</b>: Krušlin 14, Boatright 14, Krampelj, Hopkins 11, Murić 5, Mulalić, Miller-McIntyre 15, Blažič 12, Stipanović 12, Zagorac, Simonović 5, Zirbes 2. Trener: Slaven Rimac.</blockquote>
    </article>
  </body>
</html>