<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/na-velodromu-bolji-domaci-olimpik-sent-etjen-slavio-u-nantu/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T23:11:14+00:00"/>
    <meta property="og:title" content="Na Velodromu bolji domaći Olimpik, Sent Etjen slavio u Nantu"/>
    <meta property="og:description" content="Uzbudljivo je bilo na poslednje četiri utakmice 13. kola francuske Lige 1, a postignuto je čak 15 golova. Posle punih pet godina Marsej je pobedio imenjaka iz Liona. Tim iz najveće francuske luke slavio je na svom Velodromu zahvaljujući boljoj igri u prvom poluvremenu, kada su postigli dva gola. Oba puta je strelac bio Dimitri […]"/>
  </head>
  <body>
    <article>
      <h1>Na Velodromu bolji domaći Olimpik, Sent Etjen slavio u Nantu</h1>
      <address><time datetime="2019-11-10T23:11:14+00:00">10 Nov 2019, 23:11</time> by <a rel="author">Darko</a></address>
      <p>Uzbudljivo je bilo na poslednje četiri utakmice 13. kola francuske Lige 1, a postignuto je čak 15 golova.</p>
      <p>Posle punih pet godina Marsej je pobedio imenjaka iz Liona. Tim iz najveće francuske luke slavio je na svom Velodromu zahvaljujući boljoj igri u prvom poluvremenu, kada su postigli dva gola. Oba puta je strelac bio Dimitri Pajet. Prvi je postigao sa bele tačke u 18. minutu, a drugi dvadeset minuta kasnije, posle preciznog udarca iz kaznenog prostora. “Lavovi“ su smanjili preko Muse Dembelea u 59. minutu, ali nisu uspeli da stignu ni do boda, mada su od 64. igrali sa igračem više, pošto je isključen Španac Alvaro iz Marseja. Sada je Marsej već na drugom mestu sa 22 boda, osam manje od vodećih Parižana, dok je Lion tek 14. sa 16.</p>
      <p>Ren se oporavio od poraza u Klužu i slavio je protiv Amijena 3:1. Gosti su samo poveli, golom Žirasija, ali je domaćin preko Hunoua, Nijanga i Rafinje iz penala, stigao do bodova. Monpelje nije imao problema u duelu sa Tuluzom, pobedio je sa 3:0, a strelci su bili Labord, bivši Zvezdin fudbaler, Damijen Le Talek i Savanije, koga je u finišu zamenio Mihajlo Ristić. Petar Škuletić je ostao na klupi.</p>
      <p>Najviše golova je, neočekivano, viđeno u Nantu. Tamo je Sent Etjen slavio sa 3:2. “Kanarinci“ su dva puta vodili u prvom poluvremenu, ali je Sent Etjen sustizao prednost. Gol odluke postignut je u 67. minutu, a strelac za goste bio je Denis Buanga. Gaboncu je to bio drugi gol na meču.</p>
      <p>Ren – Amijen 3:1(1:1)<br/>Monpelje – Tuluz 3:0(1:0)<br/>Nant – Sent Etjen 2:3(2:2)<br/>Marsej – Lion 2:1(2:0)</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/09/ikardi-doveo-svece-do-pobede-rajkovic-ponovo-sacuvao-mrezu-video/"/>
        <a href="https://www.sportskacentrala.com/2019/11/03/i-rajkovic-morao-po-loptu-u-mrezu-bezopasni-gosti-u-ligi-1/"/>
        <a href="https://www.sportskacentrala.com/2019/11/02/marsej-pobedio-vicesampiona-depaj-doneo-trijumf-lavovima-u-tuluzu/"/>
        <a href="https://www.sportskacentrala.com/2019/11/01/senzacija-u-dizonu-parizani-se-okliznuli-video/"/>
        <a href="https://www.sportskacentrala.com/2019/10/28/senzacija-nad-senzacijama-vanda-nara-uzburkala-italijansku-javnost-ikardi-se-vraca-u-italiju-ali-ne-u-inter/"/>
        <a href="https://www.sportskacentrala.com/2019/10/26/rajkovic-ponovo-nesavladan-lion-pobedio-prvi-put-jos-od-avgusta-gosti-bez-gola/"/>
        <a href="https://www.sportskacentrala.com/2019/10/25/ben-jeder-rusi-redom-utihnuli-i-kanarinci/"/>
        <a href="https://www.sportskacentrala.com/2019/10/20/djokovic-bio-talican-za-knezeve-treci-minimalac-sent-etjena-najzad-pobeda-marseja-video/"/>
        <a href="https://www.sportskacentrala.com/2019/10/19/lion-zaboravio-kad-je-pobedio-rajkovicu-je-nemoguce-dati-gol/"/>
      </related>
    </article>
  </body>
</html>