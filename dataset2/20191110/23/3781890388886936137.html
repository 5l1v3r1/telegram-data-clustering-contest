<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740942"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T23:38:00+00:00"/>
    <meta property="og:title" content="&quot;รองนายกฯ&quot;ห่วงฝุ่นจิ๋วแนะปชช. ให้สวมหน้ากากN95"/>
    <meta property="og:description" content="อนุทิน'ห่วงปชช.เผชิญฝุ่น PM2.5 แนะสวมหน้ากาก N95 ป้องกัน พร้อมโหลดแอพ'Air4thai'เกาะติดสถานการณ์"/>
  </head>
  <body>
    <article>
      <h1>"รองนายกฯ"ห่วงฝุ่นจิ๋วแนะปชช. ให้สวมหน้ากากN95</h1>
      <address>
        <time datetime="2019-11-10T23:38:00+00:00">10 Nov 2019, 23:38</time>
      </address>
      <p>
        <b>อนุทิน"ห่วงปชช.เผชิญฝุ่น PM2.5 แนะสวมหน้ากาก N95 ป้องกัน พร้อมโหลดแอพ"Air4thai"เกาะติดสถานการณ์</b>
      </p>
      <p>เมื่อวันที่ 10 พ.ย. น.ส.ไตรศุลี ไตรสรณกุล รองโฆษกประจำสำนักนายกรัฐมนตรี กล่าวว่า จากสถานการณ์ฝุ่นละอองขนาดเล็ก PM2.5 ที่มีค่าฝุ่นละอองเกินมาตรฐานในบางพื้นที่ของกรุงเทพมหานครและปริมณฑล นายอนุทิน ชาญวีรกูล รองนายกรัฐมนตรีและรมว.สาธารณสุข(สธ.) มีความเป็นห่วงประชาชน จากสภาพอากาศที่เริ่มส่งผลกระทบต่อสุขภาพ จึงขอให้ประชาชนในพื้นที่ปฏิบัติตามคำแนะนำในการป้องกันตนเองที่ถูกต้อง ด้วยการตรวจเช็คคุณภาพอากาศ PM2.5 ผ่านแอพพลิเคชั่น Air4thai หรือติดตามสถานการณ์คุณภาพอากาศทางเว็บไซต์กรมควบคุมมลพิษ หรือจากเฟซบุ๊กเพจ “คนรักอนามัย ใส่ใจอากาศ PM2.5” ของกระทรวงสาธารณสุข โดยให้สังเกตที่สีเป็นหลัก หากเป็นสีส้มและสีแดง ซึ่งเป็นค่าฝุ่นละอองที่เกินมาตรฐาน และมีผลกระทบต่อสุขภาพควรปฏิบัติตนตามคำแนะนำอย่างเคร่งครัด<br/><br/>น.ส.ไตรศุลี กล่าวด้วยว่า ผู้อยู่ในกลุ่มกลุ่มเสี่ยง โดยเฉพาะเด็กเล็ก ผู้สูงอายุ หญิงมีครรภ์ ผู้ป่วยโรคภูมิแพ้ หอบหืด เยื่อบุตาอักเสบ หัวใจและหลอดเลือด ผู้ที่ทำงานอยู่กลางแจ้งเป็นเวลานานหรืออาศัยในพื้นที่เสี่ยง ควรปิดประตูหน้าต่างให้มิดชิด งดกิจกรรมหรือออกกำลังกายกลางแจ้ง สำหรับผู้ที่มีโรคประจำตัวควรเตรียมยาและอุปกรณ์ที่จำเป็นให้พร้อม ให้สวมหน้ากากอนามัยหรือหน้ากาก N95 โดยต้องใส่ให้ถูกวิธีด้วย ที่สำคัญไม่ควรสวมใส่หน้ากากทุกชนิดในขณะที่ออกกำลังกายอย่างเด็ดขาด เพราะจะส่งผลให้ระบบหัวใจและหลอดเลือดทำงานหนักมากขึ้นและเป็นอันตรายได้ ทั้งนี้ขอให้ติดตามสถานการณ์คุณภาพอากาศอย่างต่อเนื่องด้วย.</p>
    </article>
  </body>
</html>