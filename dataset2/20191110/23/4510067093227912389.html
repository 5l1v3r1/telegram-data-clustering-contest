<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/extrem-de-tensionati-inainte-de-exit-poll-uri-psd-istii-bihoreni-au-rasuflat-usurati-la-aflarea-rezultatelor-mang-ma-asteptam-la-un-scor-mai-bun-foto-video-152711.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T23:05:00+00:00"/>
    <meta property="og:title" content="Extrem de tensionaţi înainte de exit-poll, PSD-iştii bihoreni au răsuflat uşuraţi la aflarea rezultatelor. Mang: „Mă aşteptam la un scor mai bun” (FOTO / VIDEO)"/>
    <meta property="og:description" content="Înainte de prezentarea rezultatelor exit-poll-urilor la alegerile prezidenţiale, la sediul PSD Bihor tensiunea se putea tăia cu cuţitul. Descurajaţi de informaţii pe surse care arătau că Viorica Dăncilă nu va accede în turul doi, social-democraţii au aşteptat cu mare emoţie ora 21, iar când au aflat rezultatele, au răsuflat uşuraţi. Preşedintele PSD Bihor, Ioan Mang, a ratat însă momentul, fiind prins în trafic, pe DN 76, la întoarcerea de la Beiuş. Ulterior, el a declarat că se aştepta la un rezultat şi mai bun pentru Dăncilă şi că Victor Ponta este vinovatul pentru scorul obţinut de aceasta."/>
  </head>
  <body>
    <article>
      <h1>Extrem de tensionaţi înainte de exit-poll, PSD-iştii bihoreni au răsuflat uşuraţi la aflarea rezultatelor. Mang: „Mă aşteptam la un scor mai bun” (FOTO / VIDEO)</h1>
      <address><time datetime="2019-11-10T23:05:00+00:00">10 Nov 2019, 23:05</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/PSD-Bihor-rezultate-alegeri-1012019.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-2.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-3.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-5.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/sediu-psd-bihor-alegeri-prezidentiale-10112019-6.jpg"/>
        </figure>
      </slideshow>
      <p>
        <b>Înainte de prezentarea rezultatelor exit-poll-urilor la alegerile prezidenţiale, la sediul PSD Bihor tensiunea se putea tăia cu cuţitul. Descurajaţi de informaţii pe surse care arătau că Viorica Dăncilă nu va accede în turul 2, în sediul din Piaţa 1 Decembrie, social-democraţii bihoreni au aşteptat cu mare emoţie ora 21. ​​​​​​</b>
      </p>
      <p>
        <b>Sondajele „pe surse” i-au bulversat!</b>
      </p>
      <p>„Dacă intră Barna <i>(n.r. în turul doi)</i>, vom avea un nou preşedinte. Dacă nu, nu”, a spus cu amărăciune un tânăr social-democrat. Unii se uitau agitaţi la ceas, pentru a verifica câte minute de chin mai au până la „momentul adevărului”, alţii mai citeau sondaje „pe surse” şi îşi întăreau convingerea că partidul lor a pierdut alegerile din primul tur, iar restul stăteau sobri, aşteptând în linişte.</p>
      <p>În biroul preşedintelui Ioan Mang, unde de regulă se adună acesta şi colegii din conducerea organizaţiei, a lipsit taman titularul. Duminică după-amiază, Mang a mers în zona Beiuşului şi pare-se că nu a estimat bine timpul de întoarcere, pe DN 76, un drum aflat în lucru de multă vreme şi pe care nici Guvernul PSD nu a reuşit să-l pună la punct.</p>
      <p>
        <b>S-au relaxat...</b>
      </p>
      <p>În lipsa lui Mang, în birou au stat preşedintele executiv al PSD Bihor, Emilian Pavel, consoarta preşedintelui, Erica Mang, preşedintele ANFP, Felix Cozma, în timp ce alţi colegi de-ai lor intrau, îşi aruncau ochii pe televizor - pus, evident, pe Antena 3 - şi ieşeau.</p>
      <p>Când pe ecran s-au afişat rezultatele exit-poll-ului CURS-Avangarde, au răsuflat liniştiţi. „Bravo, aşa da!”, a exclamat Felix Cozma, vădit bucuros de cele 22 de procente adunate de Viorica Dăncilă. A şi aplaudat, însă scurt. Emilian Pavel şi Erica Mang au rămas sobri, vrând probabil să sugereze că n-au avut emoţii.</p>
      <p>„Putem observa că domnul preşedinte Klaus Werner Iohannis a obţinut mai puţin decât a obţinut Victor Ponta în primul tur, că noi prin doamna Dăncilă am obţinut scorul de la europarlamentare, ne-am menţinut scorul, şi că Dan Barna nu a obţinut rezultatul USR de la europarlamentare, ceea ce arată că electoratul lor este nemulţumit de candidat”, a comentat Emilian Pavel rezultatele la cald.</p>
      <p>
        <b>Emoţii? Mang: „Să zicem că nu”</b>
      </p>
      <p>Mang a ajuns la PSD Bihor pe la 21.30, explicându-le jurnaliştilor că a lipsit de la sediul organizaţiei tocmai din pricina informaţiilor date de televiziuni în timpul zilei, cum că Dan Barna ar fi candidatul care va intra în turul doi. Întrebat de jurnalişti dacă asta înseamnă că şi el a avut emoţii, Mang a răspuns evaziv: „Să zicem că nu”.</p>
      <p>„După-amiază, când au început toate ştirile pe televiziune că scorul e foarte strâns, că răsturnări de situaţie, am plecat să vizitez judeţul, să văd cum stăm în judeţ. Lumea s-a dus la vot, oamenii <i>(n.r. - activiştii PSD)</i> s-au luptat să-şi atingă target-ul, vedem la numărătoarea voturilor. Am avut prezenţă bună acolo unde avem primari. Important e că am intrat în turul doi”, a declarat Ioan Mang.</p>
      <figure>
        <img src="https://www.ebihoreanul.ro/user_files/sediu-psd-bihor-alegeri-prezidentiale-10112019-13.JPG"/>
      </figure>
      <p>
        <b>Victor Ponta e de vină!</b>
      </p>
      <p>Despre rezultatele alegerilor, şeful PSD Bihor a spus că Dăncilă putea obţine un scor şi mai bun, iar principalul vinovat este Victor Ponta.</p>
      <p>„Aşteptăm să se termine efectiv numărătoarea voturilor. Sigur, e bine că intrăm în turul doi, dar mă aşteptam la un scor mai bun, îmi doream şi era normal să avem un scor mai bun. Regret enorm că un fost preşedinte al partidului, care dacă nu era PSD, cu Adrian Năstase, cu Mircea Geoană, cu Liviu Dragnea, probabil că era astăzi un amărât avocat, acest om a făcut, la fel ca în 2016, ca PSD să nu scoată scorul pe care îl merita. A venit cu acea variantă cu Mircea Diaconu, un om deosebit, dar care nu avea ce căuta în această luptă, cu un singur gând: ca PSD să nu-şi atingă scorul şi să facă tot posibilul ca Dan Barna să intre în turul doi”, a declarat preşedintele social-democraţilor.</p>
      <p>Despre scorul din Bihor, Mang a refuzat să facă prea multe comentarii, dar a precizat că, dacă Viorica Dăncilă a obţinut 22,5% în plan naţional, este greu de crezut că PSD Bihor îşi va atinge obiectivul prezentat chiar de el, de „22-24%”. „O să vedem în fiecare organizaţie care este cauza pentru care nu şi-au atins target-ul şi, în funcţie de asta, o să luăm decizii”, a spus şeful PSD.</p>
      <figure>
        <iframe src="https://www.youtube.com/embed/u5qQGlcu0dw" width="460" height="360" data-service="Youtube" scrolling="no"/>
      </figure>
    </article>
  </body>
</html>