<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/morata-nosi-atletiko-sevilji-gradski-derbi/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T23:04:31+00:00"/>
    <meta property="og:title" content="Morata nosi Atletiko, Sevilji gradski derbi"/>
    <meta property="og:description" content="Atletiko Madrid je posle dva uzastopna prvenstvena remija u 13. kolu Primere pred svojim navijačima pobedio Espanjol i zadržao korak za Barselonom i Realom. „Jorgandžije“ nisu briljirale protiv pretposlednjeg Espanjola, a do trijumfa su došle posle preokreta. Darder je kaznio grešku odbrane Atletika i doveo goste u vođstvo snažnim i preciznim udarcem u 38. minutu. […]"/>
  </head>
  <body>
    <article>
      <h1>Morata nosi Atletiko, Sevilji gradski derbi</h1>
      <address><time datetime="2019-11-10T23:04:31+00:00">10 Nov 2019, 23:04</time> by <a rel="author">Darko</a></address>
      <p>Atletiko Madrid je posle dva uzastopna prvenstvena remija u 13. kolu Primere pred svojim navijačima pobedio Espanjol i zadržao korak za Barselonom i Realom. „Jorgandžije“ nisu briljirale protiv pretposlednjeg Espanjola, a do trijumfa su došle posle preokreta.</p>
      <p>Darder je kaznio grešku odbrane Atletika i doveo goste u vođstvo snažnim i preciznim udarcem u 38. minutu.<br/>Preokret je režirao Alvaro Morata, prvo asistencijom za Koreu u finišu prvog poluvremena, a zatim i svojim šestim golom na isto toliko poslednjih utakmica u svim takmičenjima. Koke je u nadoknadi vremena postavio konačnih 3:1 za Atletiko.</p>
      <p>Preokret je viđen i u Baskiji, gde je Levante golom Postiga u 45. minutu iznenadio Atletik Bilbao i pokazao da prošlonedelja pobeda nad Barselonom nije bila slučajna. Ander Kapa je u 57. minutu asistirao Munijainu za izjednačenje, a dva minuta pre kraja „bombom“ doneo pobedu Baskijcima. Radoja je odigrao ceo meč za Levante.</p>
      <p>U meču sa tri penala, dva za domaćina i jednog za goste, Majorka je bila bolja od Viljareala, dok su Hetafe i Osasuna odigrali bez golova. Nemanja Maksimović je odigrao ceo meč za Hetafe, kao i Darko Brašanc za goste iz Pamplone.</p>
      <p>Na bod od Reala i Barselone ostala je i Sevilja, koja je u gradskom derbiju bila bolja od Betisa. Okampos je iskoristio loše izbacivanje lopte odbrane Betisa i doveo svoj tim u vođstvo u 13. minutu, ali je domaćin na ovoj utakmici stigao do izjednačenja u poslednjim trenucima prvog poluvremena, golom Lorena. Već posle desetak minuta igre u nastavku Luk de Jong je svojim drugim prvenstvenim golom ove sezone, doneo prednost i ispostaviće se pobedu Sevilji. Nemanja Gudelj je za pobednički tim odigrao poslednjih dvadesetak minuta.</p>
      <p><b>Majorka – Viljareal 3:1</b> (2:0)<br/><i>Lako 13(pen), Rodrigez 23(pen), Kubo 53 – Kazorla 49(pen)</i></p>
      <p><b>Atletik Bilbao – Levante 2:1</b> (0:1)<br/><i>Munijain 57, Kapa 88 – Postigo 45+1</i></p>
      <p><b>Atletiko Madrid – Espanjol 3:1</b> (1:1)<br/><i>Korea 45+1, Morata 58, Koke 90+1 – Darder 38</i></p>
      <p>
        <b>Hetafe – Osasuna 0:0</b>
      </p>
      <p><b>Betis – Sevilja 1:2</b> (1:1)<br/><i>Loren 45 – Okampos 13, de Jong 55</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/09/carolije-mesija-real-ubedljiv-u-baskiji-video/"/>
        <a href="https://www.sportskacentrala.com/2019/11/02/radojin-pecat-na-pobedu-levantea-nad-barselonom-video/"/>
        <a href="https://www.sportskacentrala.com/2019/10/31/hetafe-zaustavio-granadu-oreljana-potopio-podmornicu-majorka-uz-dva-penala-samo-do-boda-video/"/>
        <a href="https://www.sportskacentrala.com/2019/10/27/granada-na-celu-primere-valensija-pala-u-pamploni-video/"/>
        <a href="https://www.sportskacentrala.com/2019/10/20/de-jong-obradovao-sevilju-ekambi-rastuzio-barselonu-video/"/>
        <a href="https://www.sportskacentrala.com/2019/10/19/barsa-preuzela-vrh-real-ocajan-na-balearima/"/>
        <a href="https://www.sportskacentrala.com/2019/10/18/granada-razdvojila-real-i-barsu-na-vrhu-la-lige/"/>
        <a href="https://www.sportskacentrala.com/2019/10/05/lepotica-modrica-i-prvi-gol-azara-za-real-argentinci-potopili-zutu-podmornicu/"/>
        <a href="https://www.sportskacentrala.com/2019/10/04/miroljubivo-u-sevilji/"/>
      </related>
    </article>
  </body>
</html>