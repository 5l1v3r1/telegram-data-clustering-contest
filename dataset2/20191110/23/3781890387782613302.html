<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740993"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T23:06:00+00:00"/>
    <meta property="og:title" content="โซนร้อนรุนแรง'นากรี'เข้าเวียดนาม มีผลกับประเทศไทย"/>
    <meta property="og:description" content="'อุตุ' เผย พายุระดับ 4 (โซนร้อนรุนแรง) “นากรี” จะเคลื่อนขึ้นชายฝั่งประเทศเวียดนามตอนกลาง โดยมีผลกระทบต่อประเทศไทยในช่วงวันที่ 11-13 พ.ย. ทำให้ภาคตะวันออกเฉียงเหนือตอนล่างและภาคตะวันออกมีฝนบางแห่ง"/>
  </head>
  <body>
    <article>
      <h1>โซนร้อนรุนแรง'นากรี'เข้าเวียดนาม มีผลกับประเทศไทย</h1>
      <address>
        <time datetime="2019-11-10T23:06:00+00:00">10 Nov 2019, 23:06</time>
      </address>
      <p>
        <b>"อุตุ" เผย พายุระดับ 4 (โซนร้อนรุนแรง) “นากรี” จะเคลื่อนขึ้นชายฝั่งประเทศเวียดนามตอนกลาง โดยมีผลกระทบต่อประเทศไทยในช่วงวันที่ 11-13 พ.ย. ทำให้ภาคตะวันออกเฉียงเหนือตอนล่างและภาคตะวันออกมีฝนบางแห่ง</b>
      </p>
      <p>เมื่อวันที่ 11 พ.ย. กรมอุตุนิยมวิทยา พยากรณ์อากาศ 24 ชั่วโมงข้างหน้า ประเทศไทยตอนบนมีอากาศเย็นกับมีลมแรง และอุณหภูมิจะลดลง 1-2 องศาเซลเซียส ขอให้ประชาชนบริเวณประเทศไทยตอนบนดูแลสุขภาพเนื่องจากอากาศที่หนาวเย็นลงไว้ด้วย สำหรับภาคใต้ยังคงมีฝนตกต่อเนื่อง <br/><br/>อนึ่ง พายุระดับ 4 (โซนร้อนรุนแรง) “นากรี” บริเวณทะเลจีนใต้ตอนกลาง คาดว่าจะเคลื่อนขึ้นชายฝั่งประเทศเวียดนามตอนกลางในเช้าวันที่ 11 พ.ย. 2562 และจะอ่อนกำลังลงเป็นพายุดีเปรสชันและหย่อมความกดอากาศต่ำอย่างรวดเร็ว โดยพายุนี้จะมีผลกระทบต่อประเทศไทยในช่วงวันที่ 11-13 พ.ย. 2562 ทำให้ภาคตะวันออกเฉียงเหนือตอนล่างและภาคตะวันออกมีฝนบางแห่ง <br/><br/>สำหรับในช่วงวันที่ 13-15 พ.ย. 2562 บริเวณความกดอากาศสูงกำลังค่อนข้างแรงอีกระลอกจากประเทศจีนจะแผ่เสริมลงมาปกคลุมประเทศไทยตอนบน ซึ่งจะทำให้บริเวณดังกล่าวมีฝนฟ้าคะนองเกิดขึ้นในระยะแรก โดยจะเริ่มจากภาคตะวันออกเฉียงเหนือและภาคตะวันออกก่อน ส่วนภาคกลางและภาคเหนือจะได้รับผลกระทบในระยะต่อไป หลังจากนั้นอุณหภูมิจะลดลงกับมีลมแรง โดยบริเวณภาคเหนือและภาคตะวันออกเฉียงเหนือจะมีอากาศเย็นถึงหนาว อุณหภูมิจะลดลง 3-5 องศาเซลเซียส บริเวณยอดดอยและยอดภูมีอากาศหนาวอุณหภูมิต่ำสุด 8-12 องศาเซลเซียส ส่วนภาคกลางและภาคตะวันออกมีอากาศเย็น อุณหภูมิจะลดลง 2-4 องศาเซลเซียส ขอให้ประชาชนบริเวณประเทศไทยตอนบนดูแลสุขภาพเนื่องจากอากาศที่หนาวเย็นลงในช่วงเวลาดังกล่าวไว้ด้วย <br/><br/>ลักษณะสำคัญทางอุตุนิยมวิทยาบริเวณความกดอากาศสูงจากประเทศจีนยังคงปกคลุมประเทศไทยตอนบน ลักษณะเช่นนี้ทำให้บริเวณดังกล่าวมีอากาศเย็นกับมีลมแรง และอุณหภูมิจะลดลง สำหรับมรสุมตะวันออกเฉียงเหนือยังคงพัดปกคลุมอ่าวไทยและภาคใต้ ทำให้ภาคใต้ยังคงมีฝนต่อเนื่อง<br/><br/>พยากรณ์อากาศสำหรับประเทศไทย<br/><br/>ภาคเหนืออากาศเย็นกับมีลมแรง อุณหภูมิจะลดลง 1-2 องศาเซลเซียส <br/>อุณหภูมิต่ำสุด 20-22 องศาเซลเซียส <br/>อุณหภูมิสูงสุด 30-33 องศาเซลเซียส <br/>บริเวณยอดดอยอากาศหนาว อุณหภูมิต่ำสุด 8-12 องศาเซลเซียส <br/>ลมตะวันออกเฉียงเหนือ ความเร็ว 15-30 กม./ชม. <br/><br/>ภาคตะวันออกเฉียงเหนืออากาศเย็นกับมีลมแรง อุณหภูมิจะลดลง 1-2 องศาเซลเซียส <br/>อุณหภูมิต่ำสุด 17-19 องศาเซลเซียส <br/>อุณหภูมิสูงสุด 29-31 องศาเซลเซียส <br/>บริเวณยอดภูอากาศหนาว อุณหภูมิต่ำสุด 9-12 องศาเซลเซียส <br/>ลมตะวันออกเฉียงเหนือ ความเร็ว 15-30 กม./ชม. <br/><br/>ภาคกลางอากาศเย็นกับมีลมแรง อุณหภูมิจะลดลง 1-2 องศาเซลเซียส <br/>อุณหภูมิต่ำสุด 20-22 องศาเซลเซียส <br/>อุณหภูมิสูงสุด 31-33 องศาเซลเซียส <br/>ลมตะวันออกเฉียงเหนือ ความเร็ว 15-25 กม./ชม. <br/><br/>ภาคตะวันออกอากาศเย็นกับมีลมแรง อุณหภูมิจะลดลง 1-2 องศาเซลเซียส <br/>อุณหภูมิต่ำสุด 20-23 องศาเซลเซียส <br/>อุณหภูมิสูงสุด 30-34 องศาเซลเซียส <br/>ลมตะวันออกเฉียงเหนือ ความเร็ว 15-30 กม./ชม. <br/>ทะเลมีคลื่นสูงประมาณ 1 เมตร ห่างฝั่งคลื่นสูงมากกว่า 1 เมตร <br/><br/>ภาคใต้ (ฝั่งตะวันออก)มีเมฆเป็นส่วนมาก กับมีฝนฟ้าคะนอง ร้อยละ 40 ของพื้นที่ และมีฝนตกหนักบางแห่ง <br/>บริเวณจังหวัดสุราษฎร์ธานี นครศรีธรรมราช พัทลุง สงขลา ปัตตานี ยะลา และนราธิวาส <br/>อุณหภูมิต่ำสุด 23-24 องศาเซลเซียส อุณหภูมิสูงสุด 32-33 องศาเซลเซียส <br/>ตั้งแต่จังหวัดสุราษฎร์ธานีขึ้นมา ลมตะวันออกเฉียงเหนือ ความเร็ว 15-30 กม/ชม. <br/>ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 1 เมตร <br/>ตั้งแต่จังหวัดนครศรีธรรมราชลงไป ลมตะวันตกเฉียงใต้ ความเร็ว 15-35 กม/ชม. <br/>ทะเลมีคลื่นสูง 1-2 เมตร บริเวณที่มีฝนฟ้าคะนองคลื่นสูงมากกว่า 2 เมตร <br/><br/>ภาคใต้ (ฝั่งตะวันตก)มีเมฆเป็นส่วนมาก กับมีฝนฟ้าคะนอง ร้อยละ 40 ของพื้นที่ <br/>ส่วนมากบริเวณจังหวัดระนอง พังงา ภูเก็ต กระบี่ ตรัง และสตูล <br/>อุณหภูมิต่ำสุด 23-25 องศาเซลเซียส <br/>อุณหภูมิสูงสุด 31-33 องศาเซลเซียส <br/>ลมตะวันตกเฉียงเหนือ ความเร็ว 15-30 กม/ชม <br/>ทะเลมีคลื่นสูงประมาณ 1 เมตร บริเวณที่มีฝนฟ้าคะนองคลื่นสูงมากกว่า 1 เมตร <br/><br/>กรุงเทพมหานครและปริมณฑลอากาศเย็นกับมีลมแรง อุณหภูมิจะลดลง 1-2 องศาเซลเซียส <br/>อุณหภูมิต่ำสุด 22-23 องศาเซลเซียส <br/>อุณหภูมิสูงสุด 31-34 องศาเซลเซียส <br/>ลมตะวันออกเฉียงเหนือ ความเร็ว 15-30 กม./ชม. <br/> </p>
    </article>
  </body>
</html>