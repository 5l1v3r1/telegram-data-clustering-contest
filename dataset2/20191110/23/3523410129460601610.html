<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639337/9-%D8%B1%D9%88%D8%B2-%D8%A7%D8%B3%D8%AA-%DA%A9%D9%87-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%DA%AF%D8%A7%D8%B2-%D8%A7%D8%B4%DA%A9%E2%80%8C%D8%A2%D9%88%D8%B1-%D9%85%D8%AA%D9%88%D9%82%D9%81-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T23:44:00+00:00"/>
    <meta property="og:title" content="9 روز است که استفاده از گاز اشک‌آور متوقف شده است"/>
    <meta property="og:description" content="فرمانده عملیات بغداد در هفدهمین روز دور دوم اعتراضات عراق گفت که از 9 روز پیش تاکنون، استفاده از گازهای اشک‌آور علیه معترضان متوقف شده است."/>
  </head>
  <body>
    <article>
      <h1>
        <a href="https://www.bultannews.com/fa/news/639337/9-%D8%B1%D9%88%D8%B2-%D8%A7%D8%B3%D8%AA-%DA%A9%D9%87-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%DA%AF%D8%A7%D8%B2-%D8%A7%D8%B4%DA%A9%E2%80%8C%D8%A2%D9%88%D8%B1-%D9%85%D8%AA%D9%88%D9%82%D9%81-%D8%B4%D8%AF%D9%87-%D8%A7%D8%B3%D8%AA">9 روز است که استفاده از گاز اشک‌آور متوقف شده است</a>
      </h1>
      <h2>فرمانده عملیات بغداد در هفدهمین روز دور دوم اعتراضات عراق گفت که از 9 روز پیش تاکنون، استفاده از گازهای اشک‌آور علیه معترضان متوقف شده است.</h2>
      <address><time datetime="2019-11-10T23:44:00+00:00">10 Nov 2019, 23:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «قیس المحمداوی» فرمانده عملیات بغداد روز یکشنبه در سخنانی گفت که پایتخت عراق امروز بیش از سایر روزهای ناآرام عراق در دور دوم اعتراضات این کشور، شاهد آرامش بوده است.</p>
      <p>وی در هفدهمین روز دور دوم این اعتراضات که از 25 اکتبر گذشته آغاز شده و همچنان ادامه دارد، افزود: «اکنون 9 روز است که از گازهای اشک‌آور به منظور متفرق کردن معترضان استفاده نشده است».</p>
      <p>المحمداوی که با شبکه العربیه گفت‌وگو می‌کرد، از همه معترضان خواست تا برای ادامه تظاهراتشان در میدان التحریر تجمع کنند، چون نیروهای امنیتی از تظاهرات‌کنندگان حاضر در میدان یاد شده حمایت می‌کنند.</p>
      <p>وی تاکید کرد که از دیروز(شنبه) تا امروز(یکشنبه) 31 نفر در جریان اعتراضات بازداشت شده و 20 نفر از آنها امروز آزاد خواهند شد.</p>
      <p>فرمانده عملیات بغداد هرگونه حضور اتباع خارجی در بین معترضان یا بازداشت شدگان را رد کرد و گفت که حضور بیگانگان در بین معترضان صحت ندارد.</p>
      <p>المحمداوی روز پنجشبه گذشته نیز در سخنانی گفته بود که به نیروهای امنیتی دستور موکد داده شده که اصلا از گلوله جنگی یا حتی شلیک تیر هوایی در تظاهرات‌ها استفاده نشود.</p>
      <p>فرمانده عملیات بغداد گفت: ما دستورالعمل عدم استفاده از گلوله جنگی را صادر کردیم، حتی از شلیک تیر هوایی نیز جلوگیری می‌کنیم و بسیاری از کسانی که دستورات را نقض می‌کردند بازداشت کردیم.</p>
      <p>اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.</p>
      <p>طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان با گلوله افراد مسلح ناشناس کشته شده‌اند، جان باخته‌اند.</p>
      <p>معترضان ابتدا شعارهایی در جهت بهبود خدمات دولتی، مقابله با فساد و مسائل اقتصادی سر می‌دادند اما اکنون یکی از شعارها، کناره‌گیری دولت از مسئولیت است.</p>
    </article>
  </body>
</html>