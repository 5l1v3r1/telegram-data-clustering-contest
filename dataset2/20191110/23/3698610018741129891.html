<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dtp-za-uchastyu-patrulnih-u-kiyevi-p-yatero-postrazhdalih-329155_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T23:33:00+00:00"/>
    <meta property="og:title" content="ДТП за участю патрульних у Києві: п'ятеро постраждалих"/>
    <meta property="og:description" content="Поліцейський автомобіль врізався в таксі на перехресті Щусєва та Берлінського."/>
  </head>
  <body>
    <article>
      <h1>ДТП за участю патрульних у Києві: п'ятеро постраждалих</h1>
      <h2>Поліцейський автомобіль врізався в таксі на перехресті Щусєва та Берлінського.</h2>
      <address>
        <time datetime="2019-11-10T23:33:00+00:00">10 Nov 2019, 23:33</time>
      </address>
      <p>У результаті зіткнення автомобіля патрульної поліції і таксі в Києві травми отримали п'ятеро людей: троє патрульних і дві пасажирки таксі. Причини і <b><a href="https://dt.ua/UKRAINE/u-dnipri-policeyskiy-sprovokuvav-smertelnu-dtp-za-uchastyu-chotiroh-avtomobiliv-326844_.html">обставини ДТП</a></b> розслідуватиме Державне бюро розслідувань, так як учасниками аварії є співробітники поліції.</p>
      <p>Зіткнення сталося на перехресті вулиць Щусєва та Берлінського ввечері у суботу, 9 листопада, повідомили у столичній поліції. Патрульний автомобіль рухався вулицею Щусєва в бік станції метро "Сирець" і на перехресті врізався в Audi. Водій таксі стверджує, що поліцейські їхали з увімкненими проблисковими маячками, але без сирени. У поліції стверджують, що були увімкнені і звуковий сигнал, і проблискові маячки – патрульні їхали на виклик, пов'язаний із сімейним насильством.</p>
      <p>У результаті зіткнення травми різного ступеня тяжкості отримали троє патрульних, пасажирка таксі 1968 року народження і її дочка. Швидка допомога доставила потерпілих до лікарні.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FKyivOperativ%2Fvideos%2F409490029940222%2F&amp;show_text=0&amp;width=640" width="640" height="360" data-service="Facebook" scrolling="no"/>
      </figure>
      <p>Щорічно в автомобільних аваріях в Україні гинуть тисячі людей. Причинами ДТП експерти називають поганий стан доріг та дорожньої інфраструктури, а також недотримання правил дорожнього руху як водіями, так і пішоходами.</p>
      <p>У 2018 році в Україні зафіксовано понад 24 тисяч ДТП із потерпілими, в яких загинуло 3,3 тисячі людей, понад 30 тисяч отримали травми.</p>
      <p>У 2016 році на дорогах України загинули понад 4,5 тисячі людей. Три чверті з них – чоловіки, переважно працездатного віку.</p>
      <p>Докладніше читайте у статтях Наталії Рингач <b><a href="https://dt.ua/macrolevel/pravila-dorozhnoyi-nebezpeki-313824_.html">"Правила дорожньої небезпеки"</a></b> і <b><a href="https://dt.ua/macrolevel/cina-vtrat-yakim-mozhna-zapobigti-dtp-v-ukrayini-262072_.html">"Ціна втрат, яким можна запобігти. ДТП в Україні"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>