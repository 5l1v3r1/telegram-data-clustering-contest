<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/belediyeden-satilik-gunes-enerji-santrali-15552yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T01:00:00+00:00"/>
    <meta property="og:title" content="Belediyeden satılık güneş enerji santralı"/>
    <meta property="og:description" content="Belediyeler, son dönemde hiç olmadığı kadar borçlu durumda.Bazı belediyenin borcu sürdürülebilirken, kimi belediyeler personel maaşını ödeyemez..."/>
  </head>
  <body>
    <article>
      <h1>Belediyeden satılık güneş enerji santralı</h1>
      <address><time datetime="2019-11-10T01:00:00+00:00">10 Nov 2019, 01:00</time> by <a rel="author">Mustafa Özdal</a></address>
      <p>Belediyeler, son dönemde hiç olmadığı kadar borçlu durumda.</p>
      <p>Bazı belediyenin borcu sürdürülebilirken, kimi belediyeler personel maaşını ödeyemez durumda.</p>
      <p>Bursa'da ise bütçesine göre en borçlu belediye hiç kuşkusuz<b> Büyükorhan Belediyesi.</b></p>
      <p>Eski<b> Belediye Başkanı Hasan Taş</b> zamanında büyüyen borcun miktarı için <b>70 milyon lira</b> telaffuz ediliyor ancak mevcut <b>Belediye Başkanı Ahmet Korkmaz</b> <b>35 milyon lira</b> borçları olduğunu söylüyor.</p>
      <p>İlk bakışta 35 milyon liranın yüksek olmadığı sanılabilir ama belediye bütçesinin <b>8 milyon lira</b> olduğunu düşünürsek, Büyükorhan Belediyesi'nin tarihinin en büyük borcuyla karşı karşıya olduğunu söyleyebiliriz.</p>
      <p>Büyükorhan Belediyesi, bütçesinin 4 katını aşan borcu nedeniyle ilk kez bu yıl yöresel şenliğini yapamadı.</p>
      <p>Hal böyle olunca Başkan Korkmaz, Hasan Taş döneminden kalan borçları ödemek için her türlü yola başvuruyor.</p>
      <p>
        <b>Öyle ki geçen dönem belediyenin yaptığı güneş enerji santralı satılığa çıkarıldı.</b>
      </p>
      <p>Fiyatı belirlemek için araştırma yapan Korkmaz, satışın yasal zemini için Enerji Bakanlığı ile görüşmelerini sürdürüyor.</p>
      <p>Güneş enerji santralı Hasan Taş döneminde kurulmuştu.</p>
      <p>Santral, hem ilçenin tükettiği elektiriği üretiyor, hem de devlete elektrik satarak kazanç elde ediyordu.</p>
      <p>Bursa'da güneş enerji santralı işleten tek belediye de Büyükorhan Belediyesi'ydi.</p>
      <p>
        <b>Bakalım, satış gerçekleşip belediye bütçesi bir nebzede olsa rahatlayacak mı?</b>
      </p>
      <figure>
        <img src="https://www.olay.com.tr/d/other/ozdal1-177.jpg"/>
      </figure>
      <p>
        <b>
          <i> Eski Belediye Başkanı Hasan Taş, güneş enerji santrali önünde.</i>
        </b>
      </p>
      <p>
        <b> </b>
      </p>
      <figure>
        <img src="https://www.olay.com.tr/d/other/ozdal2-230.jpg"/>
      </figure>
      <p>
        <i>
          <b>Mevcut Belediye Başkanı Ahmet Korkmaz</b>
        </i>
      </p>
      <p> </p>
      <p>
        <b>Bursa müjdelerinin perde arkası</b>
      </p>
      <p> </p>
      <figure>
        <img src="https://www.olay.com.tr/d/other/ozdal3-199.jpg"/>
      </figure>
      <p>
        <b>Çevre ve Şehircilik Bakanı Murat Kurum, </b>
      </p>
      <p>Bursa'dan deyim yerindeyse fırtına gibi geçti.</p>
      <p>Bakan Kurum birden fazla müjde verdi ancak bence en önemli açıklaması <b>Tarihi Hanlar Bölgesi</b> ile ilgili açıklamalarıydı.</p>
      <p>Nitekim ilk kez bir bakan, yıllardır birçok belediye başkanı veya adayının seçim beyannamesinde yer alan ancak bugüne kadar maket üzerinde kalan Tarihi Hanlar Bölgesi'nin siluetini bozan yapıların kamulaştırılacağını, yani tarihi yapının gün yüzüne çıkarılacağı sözünü verdi.</p>
      <p>Üstelik Bakan Kurum, tarih de verdi.</p>
      <p>
        <b>2020'de başlayacağız, 2021'de bitireceğiz.</b>
      </p>
      <p>Hanlar Bölgesi'nin gün yüzüne çıkarılması, Bursa turizminin gelişmesi  adına fevkalade değerli bir adım.</p>
      <p>Bu büyük projenin hayata geçmesi, yerel yönetimlerin imkanlarıyla mümkün olmayacağı için, Çevre ve Şehircilik Bakanlığı'nın desteği şarttı. Bakan Kurum Bursa'dan müjdelerle ayrıldı dedik.</p>
      <p>Ancak Kurum'un açıklamalarının arka planında <b>Büyükşehir Belediye Başkanı Alinur Aktaş </b>var.</p>
      <p>Nitekim Aktaş, uzun zamandan bu yana Bakan Kurum ile söz konusu  projelerin hayata geçmesi için görüşüyordu.</p>
      <p> </p>
      <p>
        <b>10 Kasım</b>
      </p>
      <p> </p>
      <p>Bugün <b>10 Kasım.</b></p>
      <p><b>Ulu Önder Mustafa Kemal Atatürk</b>'ün aramızdan ayrılışının üzerinden  81 yıl geçti.</p>
      <p>Ne mutlu ki her geçen yıl Atatürk'ün değeri daha iyi anlaşılıyor, ülkemizde ve dünyadaki gelişmelerden dolayı.</p>
      <p>İşte 'bin' parçaya bölünmüş ve iç savaşlarla yüzbinlerce insanın hayatını kaybettiği<b> Irak</b>'ın ve <b> Suriye'</b>nin durumu.</p>
      <p>İşte, özgürlüklerinin kısıtlandığı, kadınların başı açık sokakta bile yürüyemediği<b> İran</b>'ın durumu.</p>
      <p>İşte, bir ailenin idare ettiği, demokrasinin kırıntısının dahi bulunmadığı <b>Suudi Arabistan</b> ve <b>türevlerinin</b> durumu.</p>
      <p>Atatürk'ün kurduğu Türkiye Cumhuriyeti ise, Ortadoğu coğrafyasında Batı'ya dönük aydınlık yüzüyle bir ay gibi parlıyor.</p>
      <p>Kuşkusuz bunun temellerini atan, önce Kurtuluş Savaşı mücadelesiyle vatanını esaretten kurtaran, ardından devrimlerle ülkesini muasır medeniyetler seviyesine yükselten <b>Mustafa Kemal Atatürk</b>'ten başkası değil.</p>
      <p>Bugün yas günü değildir.</p>
      <p>
        <b>Gün, başta Cumhuriyet olmak üzere Atatürk devrimlerine daha sıkı sarılma, Ulu Önder'in mirasına daha çok sahip çıkma günüdür!</b>
      </p>
      <figure>
        <img src="https://www.olay.com.tr/d/other/ozdal4-090.jpg"/>
      </figure>
    </article>
  </body>
</html>