<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-banam-bangladesh-day-night-test-me-pehle-din-50-hazar-darshakon-ki-umeed-2841315.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T01:05:15+00:00"/>
    <meta property="og:title" content="Day-Night Test : पहले तीन दिन 50 हजार से ज्यादा दर्शकों की उम्मीद"/>
    <meta property="og:description" content="India vs Bangladesh, 2nd Test at Kolkata: ईडन गार्डन्स पर भारत और बांग्लादेश के बीच 22 से 26 नवंबर तक खेले जाने वाले पहले डे-नाइट टेस्ट के पहले तीन दिन 50 हजार से ज्यादा दर्शकों के पहुंचने की उम्मीद..."/>
  </head>
  <body>
    <article>
      <h1>Day-Night Test : पहले तीन दिन 50 हजार से ज्यादा दर्शकों की उम्मीद</h1>
      <address><time datetime="2019-11-10T01:05:15+00:00">10 Nov 2019, 01:05</time> by <a rel="author">एजेंसी,कोलकाता</a></address>
      <p><b>India vs Bangladesh, 2nd Test at Kolkata: </b>ईडन गार्डन्स पर भारत और बांग्लादेश के बीच 22 से 26 नवंबर तक खेले जाने वाले पहले डे-नाइट टेस्ट के पहले तीन दिन 50 हजार से ज्यादा दर्शकों के पहुंचने की उम्मीद है। बंगाल क्रिकेट संघ (कैब) ने शनिवार को ट्वीट किया, ''ईडन गार्डन में गुलाबी गेंद से होने वाले भारत के पहले दिन-रात्रि टेस्ट के पहले तीन दिन में प्रतिदिन 50,000 से ज्यादा लोगों के आने की उम्मीद है, क्योंकि टिकटों की मांग काफी बढ़ गई है।''</p>
      <p>कैब अधिकारी ने कहा कि 50 हजार टिकटों में से 17 हजार की बिक्री आनलाइन हुई जबकि बाकी मान्यता प्राप्त सदस्यों के बीच वितरित किए गए। अधिकारी ने कहा, ''पहले तीन दिन के लिए काफी मांग है। बाकी 16,000 टिकटों की 14 नवंबर से काउंटर पर बिक्री होगी। हमें स्टेडियम के भरा होने की उम्मीद है।''</p>
      <p>सीएबी के सचिव अविषेक डालमिया ने कहा था, “ईडन गार्डन्स में टिकटों की कीमत 200, 150, 100 और 50 रुपए रखा गया है। उन्होंने कहा, “हम चाहते हैं कि अधिक से अधिक लोग मैच देखने आएं, इसलिए हमने ऐसा किया है।”</p>
      <p>
        <a href="https://www.livehindustan.com/cricket/story-ind-vs-ban-nagpur-bangladesh-ke-coach-ne-russell-domingo-ne-batayi-3rd-t20-ki-ranneeti-2841312.html">
          <b>INDvsBAN: बांग्लादेशी कोच ने बताया, किस रणनीति के साथ नागपुर में उतरेंगे</b>
        </a>
      </p>
      <p>
        <a href="https://www.livehindustan.com/cricket/story-ind-vs-bangladesh-hitman-rohit-sharma-on-the-verge-of-creates-history-with-400-sixes-in-international-cricket-2840724.html">
          <b>कोई भारतीय नहीं आस-पास, छक्के लगाने के नए कीर्तिमान के करीब 'हिटमैन' रोहित शर्मा</b>
        </a>
      </p>
      <p>भारतीय क्रिकेट कंट्रोल बोर्ड (बीसीसीआई) के नए अध्यक्ष सौरव गांगुली के पदभार संभालने के बाद भारत पहली बार डे-नाइट टेस्ट प्रारूप में खेलने उतरेगा, जिससे वह हमेशा मना करता रहा था। इस मैच के लिए बंगाल क्रिकेट संघ ने ऐतिहासिक ईडन गार्डन्स न मैदान पर बड़े आयोजन की तैयारियां की हैं, जहां मेहमान टीम बंगलादेश की प्रधानमंत्री शेख हसीना भी पहले दिन मौजूद रहेंगी।</p>
      <p>इसके अलावा प्रधानमंत्री नरेंद्र मोदी को भी आमंत्रित किया गया है, जबकि पश्चिम बंगाल की मुख्यमंत्री ममता बनर्जी के भी इस मौके पर उपस्थित रहने की उम्मीद है। क्रिकेट के अलावा शतरंज खिलाड़ी विश्वनाथन आनंद, टेनिस खिलाड़ी सानिया मिर्जा, शटलर पीवी सिंधू, मुक्केबाज़ मैरीकॉम तथा निशानेबाज अभिनव बिंद्रा के भी यहां मौजूद रहने की उम्मीद है।</p>
      <p>कैब के अनुसार मैच के पहले दो दिनों में भारतीय टीम के पूर्व कप्तानों को भी विशेष निमंत्रण भेजा गया है। मास्टर ब्लास्टर सचिन तेंदुलकर के भी यहां आने की उम्मीद है जबकि क्रिकेट संघ एचआईवी पीड़ित बच्चों के लिये चैरिटी मैच भी आयोजित करने की योजना बना रहा है।</p>
    </article>
  </body>
</html>