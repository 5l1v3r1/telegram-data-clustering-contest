<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620717/%D9%85%D8%A7%D8%AC%D8%B1%D8%A7%DB%8C-%D8%AA%D8%AC%D9%85%D8%B9-%DA%A9%D8%A7%D8%B1%DA%AF%D8%B1%D8%A7%D9%86-%D8%B4%D8%B1%DA%A9%D8%AA-%D9%82%D9%86%D8%AF-%D8%B4%D9%88%D8%B4"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T01:48:00+00:00"/>
    <meta property="og:title" content="ماجرای تجمع کارگران شرکت قند شوش"/>
    <meta property="og:description" content="تعدادی از کارگران شرکت قند شوش روز شنبه در محوطه این شرکت تجمع کردند."/>
  </head>
  <body>
    <article>
      <h1>ماجرای تجمع کارگران شرکت قند شوش</h1>
      <address>
        <time datetime="2019-11-10T01:48:00+00:00">10 Nov 2019, 01:48</time>
      </address>
      <p>
        <i>تعدادی از کارگران شرکت قند شوش روز شنبه در محوطه این شرکت تجمع کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این کارگران که تعداد آنها حدود ۵۰ نفر بود از صبح امروز تا ظهر در محوطه این شرکت تجمع کردند و خواستار رسیدگی به مشکلات و بازگشت به کار خود شدند.</p>
      <p>یکی از این کارگران اظهار کرد: حدود ۱۰ روز است که به دلیل نبود چغندرقند ۲ روز در هفته کار می‌کنیم.</p>
      <figure>
        <img src="https://aftabnews.ir/files/fa/news/1398/8/19/357284_399.jpg"/>
      </figure>
      <p>وی افزود: مدیریت کارخانه اعلام کرده است تا ۱۰ روز آینده اگر چغندرقند تامین نشود، مابقی کارگران یعنی حدود ۲۰۰ نفر نیز اخراج خواهند شد. کارگران مربوط به بخش های ساتراسیون، واپراسیون، جوشکاری، مکانیکی، برق کاری و انبارداری قطعات هستند.</p>
      <p>مدیرعامل شرکت قند شوش هفته گذشته دلیل تمدید نکردن قرارداد کارگران این کارخانه را تعمیرات اساسی (اورهال) کارخانه عنوان کرد و گفت: حدود ۲۰۰ کارگر رسمی این شرکت مشغول کار هستند و فقط کارگران فصلی به علت اینکه نوع فعالیت خود که معمولا" در فصل برداشت چغندر قند وارد مجموعه کارگران می شوند در شرکت نیستند که پس از شروع مجدد کار تولیدی، کارگران فصلی دوباره به کارگرفته می‌شوند.</p>
      <p>علیرضا جانی قربان افزود: در جریان بارندگی‌های اخیر به محصول چغندرقند مناطقی از استان کرمانشاه خسارت زیادی وارد شد و امکان این‌که بتوانیم فصل پاییز از محل برداشت چغندر قند نیز تولید شکر داشته باشیم را از بین برد.</p>
      <p>وی با بیان اینکه تولید چغندرقند در کل کشور به علت شرایط خاص آب و هوایی و بارندگی‌های شدید اخیر حدود ۵۵درصد نسبت به سال گذشته کاهش داشته است افزود: احتمال اینکه بتوانیم چغندرقند از مناطق سیل‌زده کرمانشاه خریداری کنیم بسیار کم است.</p>
      <p>مدیرعامل شرکت قند شوش در ادامه افزود: حتی در صورت جذب چغندرقند بهاره و پاییزه تا پایان آبان ماه، بازهم چهارماه در سال کارخانه در حالت تعمیرات اساسی قرار داشت بنابراین نباید چنین تلقی کرد که کارخانه به علت نبود مواد اولیه تعطیل شده است.</p>
      <p>بر اساس برنامه سازمان جهاد کشاورزی خوزستان در سال زراعی جاری ۱۲هزار هکتار به زیر کشت چغندرقند رفت و پیش‌بینی شده حدود ۸۰۰هزار تن محصول برداشت شود.</p>
      <p>کشت چغندرقند در خوزستان از مهرماه شروع و تا اوایل آبان ادامه می‌یابد.</p>
      <p>بخشی مهمی از ۸۰۰هزار تن چغندرقند تولیدی خوزستان به علت ناکافی‌بودن ظرفیت جذب در استان، به کارخانه‌های قند اصفهان، چهارمحال و بختیاری و کرمانشاه حمل شد که امسال به علت افزایش سه برابری هزینه حمل‌ونقل، فرایند انتقال چغندر قند خوزستان با مشکلات عدیده‌ای رو به رو شد.</p>
      <p>قرار است کارخانه قند دزفول در فصل آینده برداشت چغندرقند به بهره‌برداری برسد تا بخشی از چغندرقند تولیدی خوزستان تبدیل به شکر شود.</p>
      <p>براساس چشم‌انداز کشاورزی خوزستان تا سال ۱۴۱۰چغندرقند در سطح ۸۰هزار هکتار کشت و۶ میلیون تن محصول تولید شود.</p>
      <p>خوزستان برای جذب این میزان چغندرقند، به کارخانه جدید قند نیاز دارد.</p>
      <p>استان خوزستان به تنهایی ۴۰درصد نیاز کشور به شکر را تامین می‌کند.</p>
    </article>
  </body>
</html>