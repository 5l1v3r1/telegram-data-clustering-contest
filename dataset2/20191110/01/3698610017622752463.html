<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-sharm-el-sheyhu-pid-chas-prizemlennya-spalahnuv-avialayner-iz-zaporizhzhya-329112_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T01:47:00+00:00"/>
    <meta property="og:title" content="У Шарм-ель-Шейху під час приземлення спалахнув авіалайнер із Запоріжжя"/>
    <meta property="og:description" content="На щастя, обійшлося без постраждалих. Причину пожежі встановили досить швидко."/>
  </head>
  <body>
    <article>
      <h1>У Шарм-ель-Шейху під час приземлення спалахнув авіалайнер із Запоріжжя</h1>
      <h2>На щастя, обійшлося без постраждалих. Причину пожежі встановили досить швидко.</h2>
      <address>
        <time datetime="2019-11-10T01:47:00+00:00">10 Nov 2019, 01:47</time>
      </address>
      <p>В аеропорту престижного єгипетського курорту Шарм-ель-Шейх 9 листопада стався <a href="https://dt.ua/UKRAINE/slidstvo-vivchaye-chotiri-versiyi-avariyi-an-12-na-lvivschini-325608_.html"><b>небезпечний інцидент</b></a> – під час приземлення українського рейсу "Запоріжжя – Шарм-ель-Шейх" почалася пожежа на літаку компанії Sky Up, повідомляє <a href="https://reporter-ua.com/2019/11/09/352906_pri-posadke-reysa-zaporozhe-sharm-el-sheyh-zagorelsya-samolet-foto">РепортерUA</a> з посиланням на одного з пасажирів рейсу.</p>
      <p>"Літак сів досить м'яко, але у момент посадки, ми почули дивний гул з лівого боку. В ілюмінаторах було видно заграву від полум'я та густий дим. Не минуло й хвилини, як біля нашого літака була пожежна команда аеропорту, яка погасила загоряння. Трап подали дуже швидко", – розповів очевидець.</p>
      <p>Загоряння оперативно ліквідували, пасажирів та екіпаж літака евакуювали. Встановлено, що причиною пожежі виявилися проблеми із лівою стійкою шасі, яка у результаті загорілася.</p>
      <p>Раніше, 4 жовтня, в Україні <b><a href="https://dt.ua/UKRAINE/an-12-zdiysniv-avariynu-posadku-bilya-aeroportu-lvova-dsns-325302_.html">літак Ан-12 здійснив аварійну посадку</a></b> на ґрунт в селі Сокільники на Львівщині, не долетівши 1,5 км до аеропорту. Вантажний Ан-12 прямував з іспанського міста Віго до Стамбула, і мав зайти в аеропорт "Львів" на дозаправку.</p>
      <p>На борту літака перебували вісім осіб. <b><a href="https://dt.ua/UKRAINE/v-avariyi-an-12-pid-lvovom-zaginuli-tri-lyudini-troye-postrazhdali-sche-pro-dvoh-nemaye-informaciyi-dsns-325303_.html">П'ятеро від отриманих травм загинули</a></b>, трьох ушпиталили у важкому стані.</p>
      <p>Кримінальне провадження відкрито за ч.3 ст. 276 (порушення правил безпеки руху або експлуатації залізничного, водного чи повітряного транспорту) КК України. Санкція статті передбачає до десяти років позбавлення волі.</p>
      <footer>За матеріалами: <a href="https://dt.ua/go/aHR0cDovL3JlcG9ydGVyLXVhLmNvbS8=">Репортер</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>