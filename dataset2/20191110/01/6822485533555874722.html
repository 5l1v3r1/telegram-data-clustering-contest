<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819008.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T01:00:00+00:00"/>
    <meta property="og:title" content="با رعایت این ۶ نکته هوا را آلوده‌تر نکنیم"/>
    <meta property="og:description" content=" محمد رستگاری در گفت و گو با ایسنا ضمن اشاره به اینکه آلودگی هوا در پایتخت تا پایان هفته تداوم دارد، اظهار کرد: از این رو به شهروندان توصیه می‌شود که از هرگونه فعالیتی که منجر به افزایش آلودگی هوا می‌شود از جمله روشن کردن آتش در معابر، سوزاندن لاستیک، عملیات قیرکاری، عمرانی و ... خودداری کنند."/>
  </head>
  <body>
    <article>
      <h1>با رعایت این ۶ نکته هوا را آلوده‌تر نکنیم</h1>
      <address>
        <time datetime="2019-11-10T01:00:00+00:00">10 Nov 2019, 01:00</time>
      </address>
      <p>معاون و نظارت و پایش اداره محیط زیست استان تهران ضمن اشاره به تداوم آلودگی هوا در پایتخت گفت: با رعایت برخی نکات مانند خودداری از عملیات قیرکاری و عمرانی می‌توان مانع آلوده‌تر شدن هوا شد.</p>
      <p> محمد رستگاری در گفت و گو با ایسنا ضمن اشاره به اینکه آلودگی هوا در پایتخت تا پایان هفته تداوم دارد، اظهار کرد: از این رو به شهروندان توصیه می‌شود که از هرگونه فعالیتی که منجر به افزایش آلودگی هوا می‌شود از جمله روشن کردن آتش در معابر، سوزاندن لاستیک، عملیات قیرکاری، عمرانی و ... خودداری کنند.</p>
      <p>وی با بیان اینکه دقت هنگام سوختگیری و جلوگیری از سرریز شدن بنزین و سایر سوخت‌ها از جمله توصیه‌های دیگر ما به شهروندان است، تصریح کرد: از شهروندان درخواست می‌کنیم که تا حد امکان تا پایان هفته از وسایل حمل و نقل عمومی استفاده کنند.</p>
      <p>معاون و نظارت و پایش اداره محیط زیست استان تهران ادامه داد: رعایت الگوی مصرف سوخت و دقت لازم در استفاده از وسایل حرارتی مانند آبگرمکن، بخاری و تأسیسات گرمایشی برای جلوگیری از افزایش بی‌رویه حرارت در فضاهای مسکونی، تجاری و اداری از جمله دیگر راهکارهایی است که می‌توان با رعایت آن از آلوده‌تر شدن هوا جلوگیری کرد.</p>
      <p>رستگاری در پایان با اشاره به اینکه به بیماران قلبی، ریوی و مبتلایان به آسم توصیه می‌شود که از انجام فعالیت‌های بدنی به‌خصوص در فضای باز  خودداری کنند، گفت: به سایر شهروندان نیز توصیه می شود که از تردد طولانی مدت در فضای باز خودداری کنند.</p>
    </article>
  </body>
</html>