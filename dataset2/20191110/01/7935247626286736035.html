<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/baris-pinari-siyasetin-akisini-da-secmen-tercihlerini-de-degistirdi-15555yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T01:00:00+00:00"/>
    <meta property="og:title" content="Barış Pınarı siyasetin akışını da, seçmen tercihlerini de değiştirdi"/>
    <meta property="og:description" content="Kuşku yok ki… Toplumun nabzını tutmanın ve seçmen eğilimini belirlemenin en önemli bilimsel yöntemi olarak kamuoyu araştırmaları..."/>
  </head>
  <body>
    <article>
      <h1>Barış Pınarı siyasetin akışını da, seçmen tercihlerini de değiştirdi</h1>
      <address><time datetime="2019-11-10T01:00:00+00:00">10 Nov 2019, 01:00</time> by <a rel="author">Ahmet Emin Yılmaz</a></address>
      <p>Kuşku yok ki… Toplumun nabzını tutmanın ve seçmen eğilimini belirlemenin en önemli <b>bilimsel yöntemi</b> olarak kamuoyu araştırmaları karşımıza çıkıyor.</p>
      <p>O bakımdan…</p>
      <p>Manipülasyon amaçlamayan ve bilimsel kriterlerle yapılan araştırmalar <b>toplum eğilimlerini</b> gerçekçi olarak yansıtabiliyor.</p>
      <p>Bu sütunların okurları…</p>
      <figure>
        <img src="https://www.olay.com.tr/d/other/1.-yazi-icin-bugun-secim-olsa-hangi-partiye-ot-verirsiniz,-ada-arastirma-ekim-arastirmasi.png"/>
      </figure>
      <p>
        <b>İstanbul </b>
      </p>
      <p>merkezli araştırma kuruluşu <b>ADA’</b>nın araştırmalarını önemsediğimizi biliyorlar. Çünkü, bugüne kadar hiç yanıltmadı, özellikle seçim dönemlerinde neredeyse milimi milimine <b>toplum ve seçmen eğilimini</b> ortaya koydu.</p>
      <p>Her ay düzenli yaptığı gündem araştırmaları da <b>siyasi eğilimler</b> yanında <b>toplumun ülke sorunu gördüğü</b> konularda önemli bilgiler veriyor.</p>
      <p>Doğal olarak…</p>
      <p>Seçmenin, hangi yönde ve nasıl etkilendiği de anlaşılabiliyor.</p>
      <p>Nitekim…</p>
      <p><b>ADA Araştırma Yöneticisi Ayhan Adıgüzel’</b>in hafta içinde gönderdiği ve <b>ekim ayı </b>araştırması sonuçlarını yansıtan araştırmada <b>Barış Pınarı Harekatı</b> öncesi ve sonrasındaki seçmen hareketleri net bir şekilde görülebiliyor.</p>
      <p>Örneğin…</p>
      <p>Ağustos ayı araştırmasında yüzde 25.6 olan <b>AK Parti</b> oyları ekim ayında yüzde 29.2’ye yükselirken, <b>CHP </b>oyları yüzde 15.6’dan yüzde 14.8’e gerilemiş. Benzer şekilde <b>MHP</b> yüzde 6.5’ten 5.8’e ve <b>HDP</b> yüzde 6.1’den 5.2’ye gerilerken, <b>İYİ Parti</b> oylarını yüzde 4.8’den 5.2’ye çıkarmış. <b>SP</b> de oyunu yüzde 0.6’dan 1.6’ya çıkaran parti olmuş.</p>
      <p>Yeni kurulacak partilerdeyse yüzde 7.9’dan yüzde 6.4’e gerileme var.</p>
      <p>Tabloda…</p>
      <p>En dikkat çekici bölümse <b>kararsızlar</b> olmuş.</p>
      <p>Çünkü <b>kararsızların</b> oranı yüzde 24.7’den yüzde 26.2’ye yükselmiş. Oy kullanmayacağını söyleyenlerin oranı ise yüzde 6.9’dan yüzde 2.7’ye inmiş.</p>
      <p>Bu tablo…</p>
      <p>Kararsızlar dağıtıldıktan sonra <b>bugün seçim olsa</b> şöyle oluşuyor:</p>
      <p><b>AK Parti</b> yüzde 41.9, <b>CHP</b> yüzde 21.3, <b>MHP</b> yüzde 8.4, <b>HDP</b> yüzde 7.5, <b>İYİ Parti </b>yüzde 7.5, <b>Saadet Partisi</b> yüzde 2.3.</p>
      <p>Diğer partilerin oy oranının yüzde 2 gözüktüğü tabloda <b>yeni kurulacak partiler</b> olarak yapılan ölçümden de yüzde 9.2 çıkmış.</p>
      <p><b>Suriye’</b>ye yapılan harekat sonrası sıcağı sıcağına yapılan araştırmada ortaya çıkan tablo, acaba <b>harekatın sonuçları</b> belli olunca nasıl şekillenir.</p>
      <p>Bunu da görmek gerekiyor.</p>
      <p> </p>
      <p>
        <b>Kararsızlar ve küçük partiler çok önemli</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-ada-arastirma-yoneticisi-athan-adiguzel.jpg"/>
      </figure>
      <p>
        <b>ADA Araştırma’</b>
      </p>
      <p>nın ekim ayı araştırmasında <b>kararsız</b> seçmen oranı, ağustos sonuçlarına göre yüzde 2.5 artıp yüzde 26.2’ye yükselmiş.</p>
      <p>Bu durumu…</p>
      <p><b>ADA Araştırma Yöneticisi Ayhan Adıgüzel</b> şöyle yorumladı:</p>
      <p>
        <b>“Ana muhalefet konumuna gelen kararsızların çoğunluğunu yanına alan siyasi parti sonuç için söz sahibi olacak.”</b>
      </p>
      <p>Şuna da dikkat çekti:</p>
      <p>
        <b>“Değişen sistemi de iyi algılamak gerekiyor. Bu sistemde yüzde 1-2 oy alan partiler pazarlık masasında daha kıymetli hale gelecek.”</b>
      </p>
      <p> </p>
      <p>
        <b>Yeni partilerin AK Parti’den oy almaları bekleniyor, ama tablo çarpıcı</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-yeni-partiler-kimden-oy-aliyor,-ada-arastirma-ekim-arastirmasi.png"/>
      </figure>
      <p>Gündemde… <b>Ali Babacan</b> ve <b>Ahmet Davutoğlu</b> liderliğinde kurulacak partiler var. <b>ADA Araştırma</b> ekim ayı gündem araştırmasında seçmene <b>yeni partileri</b> de sormuş.</p>
      <p>Ağustos ayıyla karşılaştırmalı tablo dikkat çekici:</p>
      <p><b>Ali Babacan’</b>ın kuracağı partiye oy vereceğini söyleyenlerin oranı ağustos ayında yüzde 10 görünürken, ekim ayında yüzde 9.5’e gerilemiş. <b>Ahmet Davutoğlu</b> için yüzde 7.3’ten yüzde 8.6’ya yükseliş görülüyor.</p>
      <p>Ayrıntı daha da dikkat çekici:</p>
      <p><b>Babacan’</b>a oy vereceğini söyleyenler arasında en yüksek oran yüzde 24 ile <b>Saadet’</b>te. <b>İYİ Parti </b>seçmeninin yüzde 23’ü, <b>CHP</b> seçmeninin yüzde 16’sı, <b>MHP</b> seçmeninin yüzde 10’u <b>Babacan’</b>a eğilimli.</p>
      <p><b>AK Parti</b> ve <b>HDP</b> seçmenindeyse bu eğilim yüzde 7.</p>
      <p>Bu durum…</p>
      <p><b>Davutoğlu</b> için <b>AK Parti </b>seçmeninin yüzde 15’i, <b>CHP</b> için yüzde 10, <b>MHP, İYİ Parti</b> ve <b>SP</b>için yüzde 6, <b>HDP</b> için de yüzde 5 görülüyor.</p>
      <p>Yani.</p>
      <p><b>Davutoğlu</b> daha çok <b>AK Parti’</b>de, <b>Babacan </b>ise <b>AK Parti dışında</b> ilgi görüyor.</p>
      <p> </p>
      <p>
        <b>Kemikleşmiş seçmen partileri koruyor</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-kemiklesmis-secmen.png"/>
      </figure>
      <p>Ekim ayı gündem araştırması üzerine <b>ADA Araştırma Yöneticisi Ayhan Adıgüzel’</b>le konuşurken şuna dikkat çekti:</p>
      <p>
        <b>“Yapılan araştırmalar partilerin belirgin bir kemikleşmiş seçmen yapıları olduğunu gösteriyor. Bu rakam AK Parti’de yüzde 25-30 oranında. CHP’nini kemikleşmiş seçmeni yüzde 15, MHP ve HDP’nin ise yüzde 4-5 oranında.”</b>
      </p>
      <p>Bu durumda…</p>
      <p>Partilerin kemikleşmiş seçmenlerin <b>partileri korudukları</b> görülüyor. Güncel ve dönemsel gelişmelerle kazanılacak oyların önemi daha da artıyor.</p>
      <p> </p>
      <p>
        <b>Araştırmadan çıkan farklı durum: HDP seçmeninde farklı düşünce var</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-baris-pinari-harekatina-destek-veren-siyasi-parti-secmenleri.png"/>
      </figure>
      <p>
        <b>ADA Araştırma Yöneticisi Ayhan Adıgüzel,</b>
      </p>
      <p> ekim ayı araştırmasından ilginç sonuçlar çıktığını da söyledi.</p>
      <p>İlki şu:</p>
      <p>
        <b>“CHP yerel seçimlerle ivme yakaladı. Fakat Barış Pınarı Harekatı CHP seçmenindeki sıkıntıyı ortaya koyuyor.”</b>
      </p>
      <p>İkincisi de şu:</p>
      <p>
        <b>“Araştırmaya göre Barış Pınarı en çok HDP seçmenini etkiledi. İlk kez farklı bakışlar ortaya çıktı..”</b>
      </p>
      <p>Tablo şu:</p>
      <p>Toplumun yüzde 75.1’i <b> Barış Pınarı Harekatını</b> doğru buluyor ve destekliyor. Kararın yanlış olduğunu düşünenlerin oranı yüzde 17.6 olurken, yüzde 7.3 ise kararsız.</p>
      <p>İzlenim de…</p>
      <p>Harekatı destekleyenlerin 24 Haziran seçiminde oy verdikleri partiye göre dağılımında ortaya çıkarıyor.</p>
      <p>Buna göre…</p>
      <p>Destekleyenlerin yüzde 91’i <b>AK Parti</b> seçmeni. <b>CHP</b> seçmeninin yüzde 54’ü destek verirken <b>MHP’</b>de bu oran yüzde 92’ye çıkıyor.<b> İYİ Parti </b>ve<b> SP</b> seçmeninin de yüzde 82’si destek veriyor.</p>
      <p><b>HDP</b> seçmenin ise yüzde 16’sı <b>harekata destek</b> veriyor ki bu oran hiç de küçük değil.</p>
      <p> </p>
      <p>
        <b>Büyük Önder Atatürk’ü saygıyla anıyoruz</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-10-kasim-mustafa-kemal-ataturk.jpg"/>
      </figure>
      <p>10 Kasım’ların milletimiz için ayrı bir hüznü var.</p>
      <p>Bugün de…</p>
      <p>Yorgun bir millete önderlik yapıp <b>Kurtuluş Savaşı</b> kazanmasını sağlayan, sonra da <b>Türkiye Cumhuriyeti’</b>ni kurup modern dünyada yerimizi almamızı sağlayan <b>Mustafa Kemal Atatürk’</b>ün aramızdan ayrılışının 81. yıldönümü.</p>
      <p>En büyük <b>mirası</b> olan cumhuriyetimize tüm değerleriyle sahip çıkarak <b>Büyük Önder’</b>i saygıyla ve minnetle anıyoruz.</p>
    </article>
  </body>
</html>