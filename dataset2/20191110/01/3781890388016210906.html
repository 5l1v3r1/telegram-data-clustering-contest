<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740878"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T01:48:00+00:00"/>
    <meta property="og:title" content="ตำรวจฮ่องกงดำเนินคดี 6 สมาชิกสภาฝ่ายค้าน"/>
    <meta property="og:description" content="สมาชิกสภานิติบัญญัติฮ่องกงจากพรรคฝ่ายค้าน 6 คนถูกจับกุมและตั้งข้อหาเกี่ยวกับการขัดขวางการอภิปรายในสภา ขณะที่นักศึกษาหนุ่มวัย 22 ปี ซึ่งเป็นผู้ประท้วงคนแรกที่เสียชีวิต มีแนวโน้มเพิ่มความตึงเครียดให้กับทุกภาคส่วนในสังคมฮ่องกง"/>
  </head>
  <body>
    <article>
      <h1>ตำรวจฮ่องกงดำเนินคดี 6 สมาชิกสภาฝ่ายค้าน</h1>
      <address>
        <time datetime="2019-11-10T01:48:00+00:00">10 Nov 2019, 01:48</time>
      </address>
      <p>
        <b>สมาชิกสภานิติบัญญัติฮ่องกงจากพรรคฝ่ายค้าน 6 คนถูกจับกุมและตั้งข้อหาเกี่ยวกับการขัดขวางการอภิปรายในสภา ขณะที่นักศึกษาหนุ่มวัย 22 ปี ซึ่งเป็นผู้ประท้วงคนแรกที่เสียชีวิต มีแนวโน้มเพิ่มความตึงเครียดให้กับทุกภาคส่วนในสังคมฮ่องกง</b>
      </p>
      <p>สำนักข่าวต่างประเทศรายงานจากเขตบริหารพิเศษฮ่องกง ประเทศจีน เมื่อวันที่ 10 พ.ย. ว่าสำนักงานตำรวจฮ่องกงออกแถลงการณ์เมื่อวันเสาร์ เรื่องการจับกุมและดำเนินคดีกับสมาชิกสภานิติบัญญัติ ( เล็กโค ) ฝ่ายค้าน 6 คน ในข้อหาเจตนาขัดขวางการปฏิบัติหน้าที่ของฝ่ายนิติบัญญัติ ในการอภิปรายของเล็กโคเมื่อวันที่ 11 พ.ค. ที่ผ่านมา เกี่ยวกับร่างกฎหมายส่งผู้ร้ายข้ามแดนซึ่งตอนนี้ถูกยกเลิกไปแล้ว อย่างไรก็ตาม นักการเมืองทั้ง 6 คนได้รับอิสรภาพในเวลาต่อมาภายใต้เงื่อนไขของการประกันตัว</p>
      <figure>
        <img src="https://www.dailynews.co.th/admin/upload/20191110/news_njSkrhvAiB090254_533.jpg?v=20191111025?v=6059"/>
      </figure>
      <p> </p>
      <figure>
        <iframe data-src="https://twitter.com/SCMPNews/status/1193340244986195968?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/SCMPNews/status/1193134249773273090?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่นายแพทริก นิป เลขาธิการด้านรัฐธรรมนูญและกิจการแผ่นดินใหญ่ของสำนักงานคณะผู้บริหารฮ่องกง กล่าวถึงการดำเนินคดีกับสมาชิกเล็กโคฝ่ายค้านทั้ง 6 คนว่า "เป็นไปตามหลักฐาน" และไม่มีส่วนเกี่ยวข้องในทางใดก็ตามกับการเลือกตั้งสมาชิกสภาท้องถิ่นในวันที่ 24 พ.ย. นี้ ซึ่งจะเกิดขึ้นตามกำหนด พร้อมทั้งวิจารณ์ฝ่ายต่อต้านรัฐบาลไม่ควรเชื่อมโยงการเสียชีวิตเมื่อวันศุกร์ที่ผ่านมา ของนายโจว ซี-หลก นักศึกษาวัย 22 ปี ซึ่งเกิดขึ้น 4 วันหลังชายหนุ่มเข้าร่วมการประท้วง และพลัดตกลงจากอาคารที่จอดรถแห่งหนึ่งลงมาได้รับบาดเจ็บสาหัส ระหว่างเผชิญหน้ากับตำรวจปราบจลาจล ว่าคณะผู้บริหารจะใช้ความสูญเสียครั้งนี้เป็น "ข้ออ้าง" เลื่อนหรือยกเลิกจัดการเลือกตั้งท้องถิ่น หลังผลสำรวจความคิดเห็นจากสำนักโพลแทบทุกแห่งระบุไปในทางเดียวกัน ว่าพรรคการเมืองฝ่ายสนับสนุนแผ่นดินใหญ่ "จะพ่ายแพ้ยับเยิน"</p>
      <figure>
        <img src="https://www.dailynews.co.th/admin/upload/20191110/news_pvIckhugtp090305_533.jpg?v=20191111025?v=6675"/>
      </figure>
      <figure>
        <img src="https://www.dailynews.co.th/admin/upload/20191110/news_ewEbvLNyLb090312_533.jpg?v=20191111025?v=2302"/>
      </figure>
      <p> </p>
      <figure>
        <iframe data-src="https://twitter.com/SCMPHongKong/status/1192752757888839682?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>แม้ "ต้นเหตุแท้จริง" ในการเสียชีวิตของนักศึกษาหนุ่มรายนี้ ซึ่งเป็นผู้เสียชีวิตคนแรกนับตั้งแต่การชุมนุมประท้วงต่อต้านรัฐบาลจากร่างกฎหมายส่งผู้ร้ายข้ามแดนปะทุขึ้นเมื่อเดือนมิ.ย. ที่ผ่านมา ยังคงคลุมเครือ อย่างไรก็ตาม ฝ่ายต่อต้านรัฐบาลประณาม "การปรับเปลี่ยน" กลยุทธ์ของตำรวจในการควบคุมสถานการณ์ประท้วง ว่า "อันตราย" และส่งผลให้มีผู้เสียชีวิตในที่สุด ด้านฝ่ายตำรวจกล่าวว่าเป็นเพราะกลุ่มผู้ชุมนุมบางส่วน "ใช้ยุทธวิธีที่รุนแรงก่อน" ส่งผลให้เจ้าหน้าที่ต้องตอบสนองในระดับเท่าเทียมกัน.<br/><br/><b>เครดิตภาพ : REUTERS, AP</b></p>
    </article>
  </body>
</html>