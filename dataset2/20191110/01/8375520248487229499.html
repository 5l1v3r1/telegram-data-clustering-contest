<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sivoho-postaviv-pid-sumniv-pravdivist-opituvannya-meshkanciv-okupovanogo-donbasu-638930.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T01:58:37+00:00"/>
    <meta property="og:title" content="Сивохо поставив під сумнів правдивість опитування мешканців окупованого Донбасу"/>
    <meta property="og:description" content="Раніше повідомлялося, що понад 60% мешканців окупованого Донбасу бачать ці території в Росії"/>
  </head>
  <body>
    <article>
      <h1>Сивохо поставив під сумнів правдивість опитування мешканців окупованого Донбасу</h1>
      <address>
        <time datetime="2019-11-10T01:58:37+00:00">10 Nov 2019, 01:58</time>
      </address>
      <h4>Раніше повідомлялося, що понад 60% мешканців окупованого Донбасу бачать ці території в Росії</h4>
      <p>Радник секретаря РНБО з питань реінтеграції та відновлення Донбасу Сергій Сивохо висловив сумнів у правдивості оприлюднених сьогодні даних соцопитування на окупованих територіях Донбасу.</p>
      <p>Про це Сивохо написав <a href="https://www.facebook.com/sivokho/posts/576448913162898">у Facebook.</a></p>
      <p>«Всі, хто в темі, знають, що опитати face-to-face 1600 респондентів по структурованій анкеті в домогосподарствах і не поспілкуватися потім з МДБ невизнаних республік неможливо. Відповідно, або це опитування проводилося дистанційно, що применшує його значимість, або воно було погоджене з представниками влади т. зв. ЛДНР, а отже, відредаговане в потрібному ключі», - йдеться в дописі.</p>
      <p>Радник секретаря РНБО звертає увагу на те, що це дослідження з'явилося відразу після заяви «Голосу» про вихід з Мінського процесу і «заморожування» непідконтрольних територій.</p>
      <p>«Очевидно, що комусь дуже не хочеться миру й повернення українських територій. А у випадку з виходом з мінського процесу - виграє тільки Росія, яка зможе нарешті позбутися санкцій і продовжити активніше «займатися» «кинутими» Україною територіями», - зазначає Сивохо.</p>
      <p>При цьому він висловив упевненість у тому, що «нічого у них не вийде».</p>
      <p>«Мирний процес незворотній і сьогоднішнє розведення військ у Петрівському цьому підтвердження», - підкреслив радник секретаря РНБО.</p>
      <p>Як повідомлялося, <a href="https://glavcom.ua/news/ponad-60-meshkanciv-okupovanogo-donbasu-bachat-ci-teritoriji-v-rosiji-opituvannya-638926.html">дослідження громадської думки на окупованих територіях Донбасу проводилося з 7 до 31 жовтня компанією «Нью імідж маркетинг груп»,</a> його підсумки оприлюднило «Дзеркало тижня».</p>
      <p>«Лише 5,1% опитаних по той бік лінії розмежування хочуть «бути частиною України як колись». Ще 13,4% бачать нині підконтрольні «ЛНР/ДНР“ території «частиною України, але з особливим статусом». Разом — 18,5%, тобто менше ніж одна п’ята частина жителів ОРДЛО бачить майбутнє своєї малої батьківщини в Україні. Незалежності прагнуть теж не надто багато респондентів — 16,2%», — йдеться в результатах.</p>
      <related>
        <a href="https://glavcom.ua/news/ponad-60-meshkanciv-okupovanogo-donbasu-bachat-ci-teritoriji-v-rosiji-opituvannya-638926.html"/>
        <a href="https://glavcom.ua/country/politics/putin-skbjejeva-ahmetov-i-kobzon-zhiteli-okupovanogo-donbasu-nazvali-ljudej-jakim-voni-virjat-638880.html"/>
        <a href="https://glavcom.ua/world/observe/vikladach-rosijskogo-vuzu-namagavsja-vtopiti-v-richtsi-vidrubani-zhinochi-ruki-638875.html"/>
      </related>
    </article>
  </body>
</html>