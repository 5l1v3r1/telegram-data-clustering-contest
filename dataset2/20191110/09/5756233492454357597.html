<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620749/%D9%85%D8%AA%D9%87%D9%85-%D8%A8%D9%87-%D9%82%D8%AA%D9%84-%D9%85%D8%B3%D8%AA-%D8%A8%D9%88%D8%AF%D9%85-%D9%88-%D9%85%DB%8C%E2%80%8C%D8%AE%D9%88%D8%A7%D8%B3%D8%AA%D9%85-%D8%A8%D8%A7-%D8%A7%D9%85%DB%8C%D8%AF-%D8%B3%D9%84%D9%81%DB%8C-%D8%A8%DA%AF%DB%8C%D8%B1%D9%85%D8%A7%D9%85%D8%A7-%D8%A7%D9%88-%DA%A9%D8%B4%D8%AA%D9%87-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T09:38:00+00:00"/>
    <meta property="og:title" content="متهم به قتل: مست بودم و می‌خواستم با امید سلفی بگیرم،اما او کشته شد!"/>
    <meta property="og:description" content="تابستان سال‌۹۷، مأموران پلیس از مرگ مشکوک پسر نوجوانی در ساختمانی مسکونی در غرب تهران باخبر و راهی محل شدند. شواهد نشان می‌داد امید ۱۵‌ساله بر اثر سقوط از تراس طبقه چهارم ساختمان مسکونی فوت کرده‌است."/>
  </head>
  <body>
    <article>
      <h1>متهم به قتل: مست بودم و می‌خواستم با امید سلفی بگیرم،اما او کشته شد!</h1>
      <address>
        <time datetime="2019-11-10T09:38:00+00:00">10 Nov 2019, 09:38</time>
      </address>
      <p>
        <i>تابستان سال‌۹۷، مأموران پلیس از مرگ مشکوک پسر نوجوانی در ساختمانی مسکونی در غرب تهران باخبر و راهی محل شدند. شواهد نشان می‌داد امید ۱۵‌ساله بر اثر سقوط از تراس طبقه چهارم ساختمان مسکونی فوت کرده‌است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با انتقال جسد به پزشکی قانونی، کامران ۳۳‌ساله، پیمان ۲۵‌ساله و مهرداد ۱۴‌ساله که از دوستان امید بودند، مورد تحقیق قرار گرفتند و ادعا کردند امید بعد از خوردن مشروب به تراس رفته و به خاطر عدم تعادل به پایین سقوط کرده است.</p>
      <p>تحقیقات در این زمینه ادامه داشت تا اینکه ادعاهای مهرداد تحقیقات را وارد مرحله تازه‌ای کرد. او در توضیح به مأموران گفت: «شب حادثه به خانه کامران رفته بودیم. او در خانه مشروب سرو کرده بود و به همه ما تعارف کرد. امید اعتقادات مذهبی داشت به همین دلیل مشروب نخورد، اما کامران به زور به آن مشروب خوراند و بعد قصد آزار او را داشت به همین خاطر امید را به تراس برد، اما بعد از آن متوجه نشدیم چه اتفاقی افتاد.» با ثبت این اظهارات و نظریه پزشکی قانونی که سقوط پسر جوان را عمدی اعلام کرده بود، کامران با ۱۵‌فقره سابقه کیفری بازداشت شد و تحت بازجویی قرار گرفت، اما جرمش را انکار کرد. با انکارهای متهم، اما بنا به شواهد موجود، وی به اتهام قتل عمد و دوستانش، پیمان و مهرداد نیز به اتهام معاونت در قتل روانه زندان شدند.</p>
      <p>پرونده بعد از صدور کیفرخواست به شعبه دهم دادگاه کیفری یک استان تهران فرستاده شد و صبح دیروز روی میز هیئت قضایی به ریاست قاضی قربان‌زاده قرارگرفت. ابتدای جلسه اولیای‌دم درخواست قصاص کردند.</p>
      <p>سپس کامران در جایگاه ایستاد و با انکار جرمش گفت: «آن شب امید به میل خودش مشروب خورد، اما حالش بد شد به همین دلیل به تراس رفت. من هم به تراس رفتم و بعد از اینکه حالش بهتر شد از او خواستم با هم عکس سلفی بگیریم، اما امید تعادلش را از دست داد و به پایین پرتاب شد.» او در خصوص آزار مقتول نیز گفت: «من قصد آزار او را نداشتم و برای گرفتن سلفی به او نزدیک شدم.»</p>
      <p>در ادامه مهرداد نیز گفت: «من ندیدم در تراس چه اتفاقی افتاد و چرا مقتول به پایین سقوط کرد، اما گمان می‌کنم کامران قصد آزار او را داشت.»</p>
      <p>در آخر دیگر متهم نیز گفت: «من مشروب خورده بودم و در حال خودم نبودم به همین دلیل متوجه نشدم چرا مقتول به پایین سقوط کرد و در جریان رابطه کامران با مقتول نبودم.»<br/>در پایان هیئت قضایی وارد شور شد.</p>
    </article>
  </body>
</html>