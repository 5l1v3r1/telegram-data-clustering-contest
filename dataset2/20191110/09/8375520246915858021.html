<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/u-ministerstvi-u-spravah-veteraniv-vidreaguvali-na-zatrimannja-igorja-mazura-638967.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T09:05:48+00:00"/>
    <meta property="og:title" content="У Міністерстві у справах ветеранів відреагували на затримання Ігоря Мазура"/>
    <meta property="og:description" content="Наймерзенніше, що країна агресор не гребує нічим, аби дискредитувати Україну та її солдатів"/>
  </head>
  <body>
    <article>
      <h1>У Міністерстві у справах ветеранів відреагували на затримання Ігоря Мазура</h1>
      <address>
        <time datetime="2019-11-10T09:05:48+00:00">10 Nov 2019, 09:05</time>
      </address>
      <h4>Наймерзенніше, що країна агресор не гребує нічим, аби дискредитувати Україну та її солдатів</h4>
      <p>Так прокоментували у Міністерстві у справах ветеранів, тимчасово окупованих територій та внутрішньо переміщених осіб ситуацію з затриманням у Польщі за запитом РФ Ігоря Мазура</p>
      <p>Про це йдеться на <a href="https://mva.gov.ua/ua/news/situaciya-v-yakij-opinivsya-igor-mazur-znahoditsya-u-fokusi-uvagi-minveteraniv">офіційній</a> сторінці відомства.</p>
      <p>У міністерстві заявили, що готові надати будь-яку допомогу в переговорах із польською стороною в ситуації з Ігорем Мазуром «Тополею», якого затримали при перетині Польського кордону на КПП Дорогуськ-Ягодин та надати всю необхідну підтримку його родині.</p>
      <p>«Керівництво Мінветеранів переконано, що кремлівські КГБешники таким чином просто виконують свою роботу, щодо утискання українських патріотів, і це лише один з різновидів гібридної війни, яку Росія веде проти нас.</p>
      <p>Усвідомлюючи марність будь-яких переговорів з нашим ворогом-Росією, закликаємо міжнародну організацію Інтерпол не ставати тим інструментом, яким Кремль намагається застосувати проти наших захисників.</p>
      <p>Наймерзенніше, що країна агресор не гребує нічим, аби дискредитувати Україну та її солдатів в очах міжнародної спільноти, зокрема і міжнародною правоохоронною практикою. Ми категорично проти видачі нашого ветерана Ігоря Мазура російській стороні!», – йдеться у заяві міністерства.</p>
      <p>Відомство готове надати підтримку сім’ї Ігоря Мазура, а також правозахисникам, які опікуватимуться цією справою.</p>
      <p>Зазначимо, що раніше віцеспікерка Сейму Польщі Малґожата <a href="https://glavcom.ua/news/vicespikerka-polskogo-seymu-zapevnila-shcho-zatrimanogo-mazura-ne-vidadut-rosiji-638903.html">Ґошєвська запевнила, що затримання співробітника секретаріату Уповноваженої Верховної Ради з прав людини, активіста та добровольця Ігоря Мазура з позивним «Тополя» в Польщі є «виключно технічним» кроком і гарантує невинність затриманого.</a></p>
      <p>За словами віцеспікерки, польські правоохоронці затримали «особу, яка фігурує в реєстрі», для з’ясування ситуації.</p>
      <p>«Я запевняю вас, що дорога до Росії не є відкритою. Польська влада та суди ретельно розслідуватимуть цю справу, а я, зі свого боку, допомагаю і гарантую невинність Ігоря Мазура щодо російських звинувачень», – додала Ґошєвська.</p>
      <p>Нагадаємо, представник офісу Уповноваженого Верховної Ради з прав людини Андрій <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">Мамалига повідомив про затримання у Польщі одного з лідерів УНА-УНСО Ігора Мазура</a> (позивний «Тополя»).</p>
      <p>Як повідомлялося, <a href="https://glavcom.ua/country/incidents/pid-posolstvom-polshchi-v-kijevi-vidbuvajetsja-aktsija-na-pidtrimku-zatrimanogo-veterana-638890.html">під посольством Польщі в Києві відбувається акція на підтримку затриманого ветерана</a>.</p>
      <blockquote>
        <b>Читайте також: <br/></b>
        <br/>
        <b>
          <a href="https://glavcom.ua/interviews/yurist-terorist-igor-mazur-topolya-dumayu-des-dnyami-u-nas-bude-prichina-dlya-rozrivu-dipvidnosin-376184.html">«Юрист-терорист» Ігор Мазур-Тополя: Днями у нас буде причина для розриву дипвідносин з Росією. <br/></a>
        </b>
        <br/>
        <b>
          <a href="https://glavcom.ua/publications/123852-igor-mazur-topolja-vlada-hoche-zishtovhnuti-%C2%ABpravij-sektor%C2%BB-i-klichka.html">Ігор Мазур-Тополя: Влада хоче зіштовхнути «Правий сектор» і Кличка.</a>
        </b>
      </blockquote>
      <related>
        <a href="https://glavcom.ua/news/ukrajina-u-sudi-v-polshchi-prositime-vidpustiti-mazura-na-poruki-posol-638934.html"/>
        <a href="https://glavcom.ua/news/zatrimannya-mazura-politichno-sfabrikovana-rosijeyu-sprava-posol-638923.html"/>
        <a href="https://glavcom.ua/news/zatrimannya-veterana-ato-u-polshchi-sud-vidbudetsya-u-nedilyu-638906.html"/>
      </related>
    </article>
  </body>
</html>