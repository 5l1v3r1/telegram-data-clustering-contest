<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/rabia-naz-dosyasinda-gizlilik-karari-kalkti/926641"/>
    <meta property="og:site_name" content="medya faresi"/>
    <meta property="article:published_time" content="2019-11-10T09:46:00+00:00"/>
    <meta property="og:title" content="Rabia Naz dosyasında gizlilik kararı kalktı"/>
    <meta property="og:description" content="Çocuk ölümlerini araştırmak için kurulan Meclis Araştırma Komisyonu üyesi CHP’li Kılıç, “Rabia Naz Vatan’ın ölümüne dair açılan soruşturma dosyası üzerindeki gizlilik kararı kalktı” diye konuştu"/>
  </head>
  <body>
    <article>
      <h1>Rabia Naz dosyasında gizlilik kararı kalktı</h1>
      <h2>Çocuk ölümlerini araştırmak için kurulan Meclis Araştırma Komisyonu üyesi CHP’li Kılıç, “Rabia Naz Vatan’ın ölümüne dair açılan soruşturma dosyası üzerindeki gizlilik kararı kalktı” diye konuştu</h2>
      <address>
        <time datetime="2019-11-10T09:46:00+00:00">10 Nov 2019, 09:46</time>
      </address>
      <p>Başta Rabia Naz Vatan olmak üzere, şüpheli çocuk ölümlerini araştırmak için kurulan Meclis Araştırma Komisyonu üyesi CHP Milletvekili Sevda Erdan Kılıç, Giresun'da yaptıkları incelemelerin ardından BirGün'e konuştu.</p>
      <p>Rabia Naz Vatan'ın yaşamını yitirdiği yerde yapılan incelemelerin olayın üzerinin örtülmemesi adına büyük bir öneme sahip olduğunu ifade eden Kılıç, yaşananları ve ailenin içerisinde bulunduğu durumu anlattı. Kılıç, "Bizim bütün amacımız, Giresun'un Eynesil ilçesinde 12 Nisan 2018’de evinin önünde yaralı bulunup, kaldırıldığı hastanede yaşamını yitiren 11 yaşındaki Rabia Naz Vatan'ın şüpheli ölümünün üzerindeki sis perdesini kaldırmak ve olayı aydınlatmaktır" dedi.<br/><br/>Olay yeri incelemesi yaptıklarını ve baba Şaban Vatan'ın kendilerine yardımcı olduğunu bildiren CHP Milletvekili Kılıç, Giresun'da yaptıkları incelemelere ilişkin şunları söyledi:<br/><br/>"Komisyon olarak aile ile görüştükten sonra, Rabia Naz kızımızın o acı günde geçtiği yollardan yürüyerek incelemelerde bulunduk. O yol üzerinde yürürken, baba kızının ölümüyle ilgili şüphelendiği durumları, acısını yüreğine gömerek bize tek tek anlattı. Bu arada biz Eynesil’de iken olayla ilgili önemli bir gelişme de oldu. Rabia Naz Vatan’ın ölümüne dair açılan soruşturma dosyası üzerindeki gizlilik kararı kalktı. Bu da olayın, üzerinde şüphe bırakmayacak şekilde aydınlatılması için güzel bir gelişmedir."</p>
      <p>
        <i>
          <b>
            <a href="https://www.birgun.net/haber/rabia-naz-dosyasinda-gizlilik-karari-kalkti-275812">(BirGün - Hüseyin Şimşek)</a>
          </b>
        </i>
      </p>
    </article>
  </body>
</html>