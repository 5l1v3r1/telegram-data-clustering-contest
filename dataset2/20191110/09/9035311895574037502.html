<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/erdogan-cumhuriyetimize-en-buyuk-katkiyi-basinda-bulundugum-hukumetler-yapmistir"/>
    <meta property="og:site_name" content="euronews"/>
    <meta property="article:published_time" content="2019-11-10T09:31:38+00:00"/>
    <meta property="og:title" content="Cumhurbaşkanı Erdoğan'dan 10 Kasım mesajı"/>
    <meta property="og:description" content="Cumhurbaşkanı Erdoğan'dan 10 Kasım mesajı"/>
  </head>
  <body>
    <article>
      <h1>Cumhurbaşkanı Erdoğan'dan 10 Kasım mesajı</h1>
      <address><time datetime="2019-11-10T09:31:38+00:00">10 Nov 2019, 09:31</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, Mustafa Kemal Atatürk'ün ebediyete intikalinin 81'inci yılı dolayısıyla yaptığı açıklamada, "Cumhuriyeti yüceltmek için tüm tarihimizi yok saymaya kalkanlar bize göre kendi geçmişlerinden utananlardır." dedi.</p>
      <p>Erdoğan, "Gazi Mustafa Kemal'in hizmetlerini anlatmak için ondan önceki tarihimize kin kusanlar, Atatürk maskesi takarak bu millete olan husumetlerini gizlemeye çalışıyorlar. Hayatları boyunca Türkiye'nin büyümesi, kalkınması, gelişmesi için tek bir çivi dahi çakmamış kişilerin ağızlarından çıkan Cumhuriyet ve Atatürk sözü koskoca bir yalandan ibarettir." ifadelerini kullandı.</p>
      <p>Cumhurbaşkanı Erdoğan konuşmasına şöyle devam etti:</p>
      <p>"Osmanlı coğrafyasında sıkı sıkıya sahiplenilecek bir miras var"</p>
      <p>Sürekli olarak Osmanlı'ya hakareti ve aşağılamayı bir siyaset tarzı haline getirmek ya cehalettir ya gaflettir ya da art niyettir. Bugün Afrika'nın derinliklerinden Balkanların uçlarına kadar Osmanlı coğrafyasının neresine giderseniz gidin, derin bir muhabbetle karşılanıyorsanız, ortada sıkı sıkıya sahiplenilecek bir miras var demektir.</p>
      <h3>"Türkiye Cumhuriyeti ve onun kurucusuna sahip çıkmak görevimizdir"</h3>
      <p>Bugüne kadar milletimizi kadim tarih yörüngesinden çıkarmaya kimse muvaffak olamadı. Osmanlı döneminde son dönemde ileri sürülen iddialar yalandır. Elbette Osmanlının da eksiklikleri vardır. Tespiti yapmak tarihçiler ve uzmanların görevidir. Osmanlı coğrafyasının neresine giderseniz derin bir muhabbetle karşılaşırsınız.</p>
      <p>İzzet Begoviç ile vefat etmeden önce görüştüğümde 'Buralar Osmanlıdır. Buralar size emanettir. Ben gidiyorum' dedi. Ertesi gün de vefat etti. Aliya İzzet Begoviç Bosna Hersek için mücadele veren bir komutandır. Fakat gel gör ki bizimklier Bosna'da Osmanlının olduğundan bir haber. Orada Osmanlı var. Yok ederek değil, medrese, cami ile var. Bunu Afrika'da hatta Güney Afrika'da bile görürsünüz.</p>
      <h3>"Osmanlı'da okur-yazar oranın düşük olduğu iddiası yalandır"</h3>
      <p>Bizim kendileri ile iftihar edebileceğimiz bir ecdadımız var. Bugün tarih, kültür ve bu eserlerle dolu toprakları görüyorsak, biz bununla gurur duymalıyız. Yani tarihin nakşedilmediği bir şehrimiz yok. Biz kim olduğumuzu biliyoruz ve bunu tüm dünyaya anlatmaya devam edeceğiz. Örneğin rahmetli Kemal Karpat başta olmak üzere tarihçiler geçtiğimiz asrın başında Osmanlı'da okuma yazma bilenlerin oranının yüzde 50'den fazla olduğunu söylüyor. Bu da komşu Rusya'dan ve İtalya gibi diğer ülkelerden daha yüksek. Fakat Balkan Savaşı, I. Dünya Savaşı ve Kurutuluş Savaşı'nda verilen kayıplardan dolayı bu okur yazar kısmın büyük bir kısmını kaybettik. Toplam nüfusun bir kısmı da sınırların dışında kaldı. Harf devrimi ile her şey sıfırlandı.</p>
      <h3>"Osmanlı'nın silah sanayisinin olmadığı yalandır"</h3>
      <p>Osmanlı'nın silah sanayisinin olmadığı iddiası koskoca bir yalandır. Bunların ne tarihle ne geçmişini araştırmakla alakası var. Sakarya'daki tank palet fabrikasının satımı söz konusu değil. Ülkemizi 2023 hedeflerine ulaştırarak dünyanın en üst ligine çıkartmakta kararlıyız. Atatürk'ü anlamak da anmak da böyle olur, lafla değil."</p>
      <p>Sabah saatlerinde Anıtkabir'i ziyaret eden Erdoğan Anıtkabir özel defterine ise şunları yazdı:</p>
      <p>"Kurtuluş Savaşımızın Başkomutanı, Cumhuriyetimizin kurucusu, ilk Cumhurbaşkanımız Gazi Mustafa Kemal Atatürk'ü ahirete irtihalinin 81'inci yıldönümünde bir kez daha rahmetle yad ediyoruz. Merhum Atatürk ve silah arkadaşları ile bin yıldır bu toprakları bizlere vatan yapmak için mücadele eden tüm şehitlerimizin ve gazilerimizin aziz hatıraları milletimizin kalbinde hep yaşayacaktır. Kendisinin emaneti olarak Cumhuriyetimizi ilelebet yaşatmak, geliştirmek, güçlendirmek için tüm gücümüzle çalışmaya devam edeceğiz. Ruhu şad olsun."</p>
    </article>
  </body>
</html>