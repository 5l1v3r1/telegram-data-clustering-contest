<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/se-posebej-veselo-je-bilo-v-lozah"/>
    <meta property="og:site_name" content="Primorske novice"/>
    <meta property="article:published_time" content="2019-11-10T09:27:03+00:00"/>
    <meta property="og:title" content="Še posebej veselo je bilo v Ložah"/>
    <meta property="og:description" content="Martinov konec tedna je zaznamoval tudi dogajanje na Vipavskem, kjer so odprle vrata številne osmice, vinarji in vinogradniki so z mladim vinom nazdravili v družbi trgačev, prijateljev, sosedov in poslovnih partnerjev."/>
  </head>
  <body>
    <article>
      <h1>Še posebej veselo je bilo v Ložah</h1>
      <address><time datetime="2019-11-10T09:27:03+00:00">10 Nov 2019, 09:27</time> by <a rel="author">Alenka Tratnik</a></address>
      <p>
        <b>Martinov konec tedna je zaznamoval tudi dogajanje na Vipavskem, kjer so odprle vrata številne osmice, vinarji in vinogradniki so z mladim vinom nazdravili v družbi trgačev, prijateljev, sosedov in poslovnih partnerjev.</b>
      </p>
      <figure>
        <img src="https://static.primorske.si/foto/highres/gnweb/719046_martinovanje-loze4.jpg"/>
        <figcaption>Posebej veselo je bilo v Ložah, kjer je Krajevna skupnost Lože pripravila 3. martinovanje. Foto: Alenka Tratnik</figcaption>
      </figure>
      <p><b>LOŽE, VIPAVA</b> &gt; Posebej veselo je bilo v Ložah, kjer je Krajevna skupnost Lože pripravila 3. martinovanje, tokrat v kleti gradu Lože, ki je po zaslugi domačinov in Kulturnega društva Von Leitenburg, ki si želi obnoviti, ohraniti in oživiti grad, za to priložnost po dolgih letih znova odprla vrata. Kot je v imenu organizatorjev martinovanja povedala <b>Jasna Rener</b>, je martinovanje priložnost, da se domači vinarji, tokrat jih je sodelovalo sedem, predstavijo domačinom in tudi obiskovalcem iz drugih krajev. Ob vinih tukajšnjih vinarjev je bilo mogoče okušati tudi druge domače dobrote, za dobro voljo pa je poskrbela glasbena zasedba Ne joči pevec.</p>
      <p>Na kmetiji Benčina v Ložah, kjer obdelujejo enajst hektarov vinogradov s 55.000 trtami, so ob blagoslovu mladega vina, ki ga je opravil župnik <b>Ivan Furlan</b>, nazdravili tudi letošnji pridobitvi, skladiščnim prostorom in novi kleti, kjer bo prostor za zorela vina in linijo barikiranih vin, ki se jim v vse večji meri posveča gospodar <b>Dušan Benčina</b>. Kot je povedal, je z letino zadovoljen, količinsko se letošnja ne more primerjati z lansko, po kakovosti pa jo bo, kot je povedal, prekašala.</p>
      <p>Soboto je na Vipavskem zaznamovala tudi Martinova furenga s Konjeniškim društvom Sveti Štefan Vipavska dolina, ki je obiskala vasi okrog Vipave za nabirko vina, mlado vino pa je popoldne v Vipavi blagoslovil župnik <b>Alojz Furlan</b>.</p>
      <slideshow>
        <figure>
          <img src="https://static.primorske.si/foto/highres/gnweb/719046_martinovanje-loze2.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanje-loze.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanja-bencina3.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanje-loze3.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanja-bencina2.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanje-loze5.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanja-bencina1.jpg"/>
          <figcaption>Foto: Alenka Tratnik</figcaption>
        </figure>
        <figure>
          <img src="https://static.primorske.si/foto/highres/gnweb/719046_martinovanje-loze6.jpg"/>
          <figcaption>Foto: Alenka Tratnik</figcaption>
        </figure>
      </slideshow>
    </article>
  </body>
</html>