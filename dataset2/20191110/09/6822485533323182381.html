<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T09:23:00+00:00"/>
    <meta property="og:title" content="تحولات عراق/ آیت‌الله سیستانی موضع‌گیری کرد"/>
    <meta property="og:description" content="به گزارش ایسنا، به نقل از سایت شبکه سومریه نیوز عراق، دفتر آیت‌الله سید علی سیستانی، مرجع عالیقدر شیعه بیانیه‌ای را در خصوص توافق ادعا شده برای بقای دولت و پایان اعتراضات منتشر و اینکه مرجعیت دینی طرفی در این توافق باشد را تکذیب کرد."/>
  </head>
  <body>
    <article>
      <h1>تحولات عراق/ آیت‌الله سیستانی موضع‌گیری کرد</h1>
      <address>
        <time datetime="2019-11-10T09:23:00+00:00">10 Nov 2019, 09:23</time>
      </address>
      <p>در پی اینکه منابع سیاسی عراق به توافقی بین گروه‌های مربوطه از جمله سائرون و حکمت برای بقای عادل عبدالمهدی در پستش به عنوان نخست وزیر اشاره کردند، دفتر آیت ‌الله سیستانی مشارکت مرجعیت دینی عالی شیعه را به عنوان طرفی در توافق مطرح شده مبنی بر باقی ماندن دولت کنونی و پایان اعتراضات جاری تکذیب کرد.</p>
      <p>به گزارش ایسنا، به نقل از سایت شبکه سومریه نیوز عراق، دفتر آیت‌الله سید علی سیستانی، مرجع عالیقدر شیعه بیانیه‌ای را در خصوص توافق ادعا شده برای بقای دولت و پایان اعتراضات منتشر و اینکه مرجعیت دینی طرفی در این توافق باشد را تکذیب کرد.</p>
      <p>طبق این بیانیه در واکنش به آنچه برخی خبرگزاری‌ها به نقل از منابع سیاسی درباره اعتراضات کنونی منتشر کرده‌اند یک مقام مسؤول دفتر آیت‌الله سیستانی در نجف اشرف تکذیب کرد که مرجعیت دینی طرفی از این توافق باشد.</p>
      <p>این منبع تاکید کرد، موضع‌گیری مرجعیت دینی در قبال اعتراضات مردمی و تعامل با آن و پاسخ به مطالبات معترضان همان است که در خطبه‌های نماز جمعه به صراحت اعلام شده و به همه کسانی هم که با ایشان تماس داشته‌اند این موضوع ابلاغ شده است.</p>
      <p>این منبع تصریح کرد: آنچه به آیت الله سیستانی نسبت داده می‌شود خلاف واقعیت بوده و غرض از آن سوءاستفاده سیاسی از سوی برخی طرف‌ها و گروه‌هاست و صحت ندارد.</p>
      <p>وی درباره حمل تصاویر آیت‌الله سیستانی از سوی برخی گروه‌های امنیتی و در برخی اماکن گفت، آیت‌الله سیستانی راضی به این مساله نیستند قبلا هم چند بار این مساله را شفاف سازی کردند هر کسی که محب ایشان است باید دست از این کار بردارد.</p>
      <p>به گزارش خبرگزاری فرانسه به نقل از دو تن از کادر یکی از احزاب مشارکت کننده در مذاکرات سیاسی گویا گروه‌های سیاسی عراق اخیرا نشست‌هایی را برگزار کرده‌اند.</p>
      <p>یکی از این دو منبع اشاره کرده است، احزاب سیاسی عراق در این نشست که اکثر فراکسیون‌های بزرگ در آن حضور داشتند بر پایبندی به عادل عبدالمهدی نخست وزیر و باقی ماندن دولت کنونی عراق در مقابل اجرای اصلاحات در پرونده‌های مبارزه با فساد و اصلاحات قانون اساسی توافق نظر کرده‌اند.</p>
      <p>وی افزود، طرف‌ها همچنین بر مساله حمایت از دولت در پایان دادن به اعتراضات به هر شیوه ممکن توافق کردند.</p>
      <p>منابع سیاسی می‌گویند، در بین این طرف‌های شرکت کننده ائتلاف سائرون به رهبری مقتدی صدر و جریان حکمت به رهبری عمار حکیم نیز بوده‌اند اما به گفته منابع، تنها طرفی که این توافق را رد کرده ائتلاف النصر به رهبری حیدر العبادی نخست وزیر سابق عراق است که معتقد است تنها راه حل رفتن عادل عبدالمهدی است.</p>
    </article>
  </body>
</html>