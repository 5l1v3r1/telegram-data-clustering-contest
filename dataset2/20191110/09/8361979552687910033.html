<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/igor-mazur-zatrimaniy-u-polshchi-komentar-ministerstva-veteraniv-novini-ukrajini-50052653.html"/>
    <meta property="og:site_name" content="НВ"/>
    <meta property="article:published_time" content="2019-11-10T09:57:00+00:00"/>
    <meta property="og:title" content="Мінветеранів про затримання Ігоря Мазура в Польщі: Кремлівські КГБешники утискають українських патріотів"/>
    <meta property="og:description" content="Міністерство у справах ветеранів, тимчасово окупованих територій та внутрішньо переміщених осіб виступило категорично проти видачі затриманого в Польщі ветерана АТО Ігоря Мазура російській стороні."/>
  </head>
  <body>
    <article>
      <h1>Мінветеранів про затримання Ігоря Мазура в Польщі: Кремлівські КГБешники утискають українських патріотів</h1>
      <h2>Міністерство у справах ветеранів, тимчасово окупованих територій та внутрішньо переміщених осіб виступило категорично проти видачі затриманого в Польщі ветерана АТО Ігоря Мазура російській стороні.</h2>
      <address>
        <time datetime="2019-11-10T09:57:00+00:00">10 Nov 2019, 09:57</time>
      </address>
      <p>«Усвідомлюючи марність будь-яких переговорів з нашим ворогом — Росією, закликаємо міжнародну організацію Інтерпол не ставати тим інструментом, який Кремль намагається застосувати проти наших захисників», — <a href="https://mva.gov.ua/ua/news/situaciya-v-yakij-opinivsya-igor-mazur-znahoditsya-u-fokusi-uvagi-minveteraniv">сказано</a> у повідомленні.</p>
      <p>Відомство вважає, що Росія намагається дискредитувати Україну та її солдатів в очах міжнародної спільноти, зокрема і міжнародною правоохоронною практикою.</p>
      <p>«Керівництво Мінветеранів переконане, що кремлівські КГБешники таким чином просто виконують свою роботу щодо утискання українських патріотів, і це лише один з різновидів гібридної війни, яку Росія веде проти нас», — наголошено у повідомленні.</p>
      <p>Міністерство висловило готовність надати будь-яку допомогу в переговорах із польською стороною в ситуації з Мазуром, а також допомогти його сім'ї і захисникам, які опікуватимуться цією справою.</p>
      <p>9 листопада <a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">Ігоря Мазура (позивний Тополя) затримали</a> при перетині польського кордону на КПП Дорогуськ-Ягодин за запитом Росії до Інтерполу.</p>
      <p>РФ <a href="https://nv.ua/ukr/world/geopolitics/igor-mazur-zatrimaniy-v-polshchi-komentar-arsena-avakova-novini-ukrajini-50052593.html">звинувачує Мазура в участі у 1994—2000 роках у складі озброєного формування</a> в бойових зіткненнях з федеральними силами на території Чечні. Внаслідок цього нібито загинули і важко травмовані кілька російських військовослужбовців.</p>
      <p>Засідання суду щодо <a href="https://nv.ua/ukr/world/geopolitics/zatrimannya-mazura-zapobizhniy-zahid-viberut-10-listopada-novini-ukrajini-50052616.html">обрання запобіжного заходу Мазуру</a> відбудеться в Польщі у неділю, 10 листопада.</p>
      <p>Читайте також:<br/><a href="https://nv.ua/ukr/world/geopolitics/mazura-ne-ekstraduyut-do-rosiji-novini-ukrajini-50052606.html">&amp;nbsp«Не актори російського сценарію». В польському Сеймі гарантували невинність затриманого Мазура</a></p>
      <p>Ігор Мазур — активіст та учасник Революції Гідності, в 2014-му році був керівником Правого сектору в Київській області та начальником штабу 24-ї сотні Самооборони Майдану.</p>
      <p>З травня 2014-го воював в зоні проведення АТО в добровольчому батальйоні, в 2015-му році долучився до лав ЗСУ. Після демобілізації продовжив активну громадську діяльність, став головою партії УНА-УНСО та заступником головного командира УНСО.</p>
      <p>Читайте також:<br/><a href="https://nv.ua/ukr/kyiv/zatrimannya-mazura-v-polshchi-v-kiyevi-protestuyut-novini-ukrajini-50052605.html">&amp;nbspПід посольством Польщі в Києві протестують проти затримання ветерана АТО Мазура</a></p>
      <p>Ігор Мазур є головним спеціалістом Офісу уповноваженої ВРУ з прав людини, помічником народного депутата України та має державні нагороди, отримані за участь у захисті незалежності та суверенітету України.</p>
    </article>
  </body>
</html>