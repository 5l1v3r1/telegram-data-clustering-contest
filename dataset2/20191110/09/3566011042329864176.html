<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546051.html/%D9%85%D9%88%D9%81%D9%82%DB%8C%D8%AA-%DA%A9%D8%A7%D8%B1%D8%A2%D9%81%D8%B1%DB%8C%D9%86-%D8%B4%DB%8C%D8%B1%D9%88%D8%A7%D9%86%DB%8C-%D8%AF%D8%B1-%D8%A7%D8%B4%D8%AA%D8%BA%D8%A7%D9%84%D8%B2%D8%A7%DB%8C%DB%8C-%D8%A8%D8%B1%D8%A7%DB%8C----%D9%86%D9%81%D8%B1--%D9%85%D8%B4%DA%A9%D9%84%D8%A7%D8%AA-%D9%86%D8%A8%D8%A7%D8%B4%D8%AF-%DA%A9%D9%87-%D9%84%D8%B0%D8%AA%DB%8C-%D8%AF%D8%B1-%DA%A9%D8%A7%D8%B1-%D9%86%DB%8C%D8%B3%D8%AA--%DA%86%D8%B1%D8%A7-%D8%B4%D8%B9%D8%A7%D8%B1--%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF--%D8%A7%D8%AC%D8%B1%D8%A7%DB%8C%DB%8C-%D9%86%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T09:45:00+00:00"/>
    <meta property="og:title" content="موفقیت کارآفرین شیروانی در اشتغالزایی برای ۹۰ نفر/ مشکلات نباشد که لذتی در کار نیست/ چرا شعار &quot;رونق تولید&quot; اجرایی نمی‌شود؟"/>
    <meta property="og:description" content="مدیرعامل کارخانه صنایع چوب همگامان شیروان که با ایجاد کارخانه تجهیز هتل و مهمانسراها موفق به ایجاد اشتغال برای 90 نفر در بخش تولید و نصب شده از عدم همراهی مسئولین برای اجرایی شدن رونق تولید در کشور گلایه دارد."/>
  </head>
  <body>
    <article>
      <h1>موفقیت کارآفرین شیروانی در اشتغالزایی برای ۹۰ نفر/ مشکلات نباشد که لذتی در کار نیست/ چرا شعار "رونق تولید" اجرایی نمی‌شود؟</h1>
      <h2>در گفتگویی مطرح شد؛</h2>
      <address>
        <time datetime="2019-11-10T09:45:00+00:00">10 Nov 2019, 09:45</time>
      </address>
      <p>مدیرعامل کارخانه صنایع چوب همگامان شیروان که با ایجاد کارخانه تجهیز هتل و مهمانسراها موفق به ایجاد اشتغال برای 90 نفر در بخش تولید و نصب شده از عدم همراهی مسئولین برای اجرایی شدن رونق تولید در کشور گلایه دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصراترک، </a>چند سالی است که با منویات مقام معظم رهبری در آغازین لحظات شروع سال های جدید، موضوع بهبود وضعیت اقتصادی، بهبود شرایط تولید و کسب و کار و امسال نیز رونق تولید کالای داخلی، خط مشی سال جدید مشخص می شود تا راهبرد عملکردی مسئولان بر آن اساس برنامه ریزی شود و جامه عملیاتی بگیرد.</p>
      <p>تولید و رشد فضای کسب و کار را اگر با نگاه نه سنتی، بلکه مدرن بنگریم، کارآفرینی از دل آن استخراج می شود که نفس کارآفرینی نیز از بطن خلاقیت، نوآوری و ارائه خدمت جدید به جامعه زاده می شود.</p>
      <p>هر چند که در فضای کارآفرینی، برای کارآفرینان عبور از موانع سخت و ریسک پذیری را به عنوان یک اصل تعریف کرده اند ، با این وجود، اگر الزامات یاد شده آماده سازی نشوند همچنین تحریم ها و محدودیت های صادراتی و وارداتی بیش از توان و ریسک کارآفرینان باشد، نمی توان در راستای هدف غایی تعریف شده به جلو رفت و پیشرفت کرد.</p>
      <p> </p>
      <figure>
        <img src="http://newsroom.dana.ir/content/upload/4b889a22-4f2e-4daf-a0df-38b4d30f2738.jpg"/>
      </figure>
      <p> </p>
      <p>ناصر آصفی، مدیرعامل کارخانجات صنایع چوب همگامان بارثاوا در شهرستان شیروان از خراسان شمالی  از سال 61 کار در عرصه چوب را آغاز کرده و 37 سال از فعالیتش در این حوزه می گذرد، فعالیت حرفه ای اش را از سال 88 با افتتاح کارخانه ای در مساحت 4 هزار متر مربع به مرحله ی اجرا رساند.</p>
      <p>تجهیز هتل ها، مجتمع های بزرگ مسکونی، مهمانسراها و مراکز گردشگری کشور را در استان های هرمزگان، تهران، خراسان رضوی، جزیره کیش بر عهده داشته و به خوبی از عهده این امورات در حد رقبای خارجی برآمده است.</p>
      <p>وی در گفتگو با خبرنگار ما اظهار کرد: نمونه کارهای تولیدی در کارخانه ما به گونه ای است که اگر واحد های تولیدی مشابه کارخانه ما فعال نباشند، تمامی این کارها از خارج کشور وارد و تجهیز هتل ها عمده توسط شرکت های خارجی صورت می گیرد، در حالی که اکنون 100 درصد تجهیز هتل ها بوسیله  کارگاه ها و کارخانه های داخلی تامین می شود.</p>
      <p> </p>
      <figure>
        <img src="http://newsroom.dana.ir/content/upload/47ba5983-d675-4be7-988e-c952fb857964.jpg"/>
      </figure>
      <p> </p>
      <p>آصفی با اشاره به اینکه در سراسر کشور 15 مجتمع تولیدی در این زمینه مشغول به فعالیت هستند، ادامه داد: تا سال 91 تجهیز هتل، مهمانسرا و مراکز گردشگری کشور به صورت عمده از کشور چین و مالزی وارد می شد اکنون با همت تولیدکنندگان داخلی تهیه و تامین می شود.</p>
      <p>این کارآفرین شیروانی مواد اولیه موردنیاز این کار را چوب ام دی اف، نئوپان، روکشهای چوب و رنگهای برزیلی که از خارج کشور تامین می شود عنوان کرد و گفت: کارخانه رنگ سازی مطلوبی در داخل کشور وجود دارد که 60 درصد رنگها از تولیدات داخلی بهره گرفته می شود، اما ام دی اف داخلی کیفیت پایینی دارد و برای کیفیت بالای کار به اجبار از نمونه های خارجی استفاده می کنیم.</p>
      <p>وی در پاسخ به سوال خبرنگار ما در این رابطه که وضعیت کارخانه های ام دی اف در داخل کشور چگونه هستند، گفت: باید تولیدکننده های اقلام ام دی اف در کشور تقویت شوند، اما در این قسمت ضعف دیده می شود، این در حالی است که اکنون کارخانه تولیدی ام دی اف تحت لیسانس آلمان از سال 86 در شهر چناران برپاشده، ولی به علت مشکلات مالی تولید نداشته ، همچنین همزمان با این کارخانه در کل کشور چند کارخانه دیگر نیز شکل گرفته اند، اما به مرحله راه اندازی نرسیده اند.</p>
      <p> </p>
      <figure>
        <img src="http://newsroom.dana.ir/content/upload/40eb4049-0ba5-4604-96be-0cf7dc1c6858.jpg"/>
      </figure>
      <p> </p>
      <p>آصفی با اشاره به اینکه تمایل زیادی به استفاده از مواد اولیه داخلی با کیفیت دارند، گفت: اگر این کارخانه ها به مرحله تولیدات برسند قطعا واردات کم خواهد شد و  از خروج ارز جلوگیری می شود.</p>
      <p>وی بیان داشت: در سال گذشته با توجه به بالارفتن قیمتها زیان بزرگی را متحمل شدیم و ضرر عمده ای کردیم، خرید اقلام موردنیاز ما بسته به درصد بازار است، اجناس سه برابر شده اما قیمت های فروش ما سه برابر نشده چون کشش ندارند، سود تولیدکنندگان با گرانی ارز پایین آمده، بازار این کشش ندارد به اندازه گرانی ارز بالا ببرند، گران تولید می کنیم و سود بالایی سهم تولید کنند نمی شود.</p>
      <p>وی خاطر نشان کرد: اکنون 30 نیروی ثابت در کارخانه تولیدی من مشغول به کار هستند و چون در دو بخش تولید و نصب فعالیت داریم، گروه های نصاب که در استان های دیگر نیز مشغول به کار هستند 60 نفر هستند و در مجموع برای 90 نفر ایجاد اشتغال شده است.</p>
      <p> </p>
      <figure>
        <img src="http://newsroom.dana.ir/content/upload/41cd2fb8-0c7b-47a7-92b1-2bc199b239da.jpg"/>
      </figure>
      <p> </p>
      <p>آصفی در رابطه با پیام رهبری در سال جدید اظهار داشت: رونق تولید برای کمک به دولت است، در کشور پیام رهبری اجرایی نمی شود، در حالی که کارگروه رفع موانع تولید یا اقتصاد مقاومتی را ایجاد کردند، دادستان کل کشور دستور دادند که مصوبات این کارگروه باید اجرا شود، اما متاسفانه ادارات و مسئولین به هیچ عنوان همپای رونق تولید گام برنمی دارند.</p>
      <p>وی با اشاره به مشکلات پیش رو گفت: تولید کننده هستیم و تولید کننده خواهیم ماند، خیلی از تولید کننده ها در برخورد با مشکلات اقتصادی کار را واگذار کردند، اما ما با شعار اینکه اگر مشکلی نباشد لذتی در کار نیست، مشکلات را در سایه جمهوری اسلامی پشت سر می گذاریم.</p>
      <p>آصفی یادآور شد: مشکل ما مسئولینی هستند که باید کمی عمیق تر به مسئله نگاه کنند، بیشتر در صحنه باشند تا مشکلات را درک کنند، متاسفانه مشکلات اداری بیشتر است.</p>
      <p>انتهای پیام/</p>
    </article>
  </body>
</html>