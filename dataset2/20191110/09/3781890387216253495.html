<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740954"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T09:27:00+00:00"/>
    <meta property="og:title" content="รอวัดความเร็วลงทะเบียน&quot;100เดียว&quot;เที่ยวทั่วไทย"/>
    <meta property="og:description" content="ดีเดย์! 11เดือน11 เปิดลงทะเบียน 100 เดียวเที่ยวทั่วไทย ซื้อสินค้าท่องเที่ยวได้ราคา 100 บาท ททท.มั่นใจระบบไม่ล่ม เปิดให้ลงทะเบัยนตั้งแต่ 6 โมงเช้า ถึงเที่ยงคืน หรือจนกว่าของจะหมด 1 หมื่นรายการ โดยเปิดทั้งหมด 4 วัน รวม 4 หมื่นรายการ"/>
  </head>
  <body>
    <article>
      <h1>รอวัดความเร็วลงทะเบียน"100เดียว"เที่ยวทั่วไทย</h1>
      <address>
        <time datetime="2019-11-10T09:27:00+00:00">10 Nov 2019, 09:27</time>
      </address>
      <p>
        <b>ดีเดย์! 11เดือน11 เปิดลงทะเบียน 100 เดียวเที่ยวทั่วไทย ซื้อสินค้าท่องเที่ยวได้ราคา 100 บาท ททท.มั่นใจระบบไม่ล่ม เปิดให้ลงทะเบัยนตั้งแต่ 6 โมงเช้า ถึงเที่ยงคืน หรือจนกว่าของจะหมด 1 หมื่นรายการ โดยเปิดทั้งหมด 4 วัน รวม 4 หมื่นรายการ</b>
      </p>
      <p>นายยุทธศักดิ์ สุภสร ผู้ว่าการการท่องเที่ยวแห่งประเทศไทย (ททท.) เปิดเผยถึงการเตรียมความพร้อม แคมเปญ 100 เดียว เที่ยวทั่วไทย ซึ่งจะเริ่มต้นโครงการด้วยการเปิดให้ลงทะเบียนผ่านเว็บไซต์ <a href="https://www.xn--100-mmlpaa9fbc4ccb3l4bd5pe7frde.com/">www.100เดียวเที่ยวทั่วไทย.com</a> วันแรกในวันที่ 11 พ.ย.62 นี้ ตั้งแต่เวลา 06.00 - 24.00 น. ว่า ขณะนี้ททท.ได้ออกแบบระบบการลงทะเบียน โดยเปิดให้ลงทะเบียนร่วมโครงการก่อน และเมื่อลงทะเบียนเสร็จ จะพาเข้าไปสู่หน้าการเลือกซื้อของขวัญ ซึ่งตอนลงทะเบียนระบบจะแจ้งว่าเราลงทะเบียนเป็นลำดับที่เท่าไร ซึ่งระบบจะให้ 1,000 คนแรกที่ลงทะเบียนได้เข้าไปเลือกซื้อของขวัญก่อน โดยมีระยะเวลา 40 นาที รวมถึงขั้นตอนชำระเงิน หากเลยระยะเวลาต้องไปลงทะเบียนใหม่เพื่อเข้าคิวมาเลือกซื้อของขวัญอีกครั้ง ซึ่งการวางระบบแบบนี้ ททท. ยืนยันได้ 100% เลยว่าระบบไม่มีทางล่มแน่นอน<br/> <br/>"การเลือกซื้อของขวัญผ่านทางเว็บไซต์จะจำกัดเวลาโดยหลังจากผ่านขั้นตอนการลงทะเบียนเพื่อเข้าคิวเสร็จแล้วจะเข้าไปสู่หน้าเลือกซื้อสินค้า จากนั้นจะมีเวลา 40 นาทีในการเลือกซื้อสินค้าไปจนถึงการชำระเงินเสร็จสิ้น แต่หากตัดสินใจซื้อไม่สำเร็จภายใน 40 นาที ระบบจะนำท่านออกไปสู่หน้าลงทะเบียนใหม่โดยอัตโนมัติอีกครั้ง ซึ่งจะทำให้ต้องลงทะเบียนเข้าคิวอีกครั้ง อย่างไรก็ตามระบบจะมีการจัดสรรระบบการเข้าคิว 1,000 คิวแรกจะได้เข้าไปซื้อสินค้าก่อน โดยจะมีการคละสินค้าแต่ละรายการ ส่วนวิธีการชำระเงินสามารถชำระได้ 2 วิธีคือ 1.การจ่ายเงินผ่านพร้อมเพย์ และ 2.จ่ายเงินผ่าน บัตรเดบิตหรือบัตรเครดิต"<br/> </p>
      <figure>
        <img src="https://www.dailynews.co.th/admin/upload/20191110/news_KXSgJKNHVh164059_533.jpg?v=20191111093?v=4072"/>
      </figure>
      <p>ทั้งนี้โครงการดังกล่าวจะเปิดให้สามารถลงทะเบียนและเลือกซื้อของขวัญในแต่ละครั้งได้ตั้งแต่เวลา 06.00 น. - 24.00 น. หรือจนกว่าของขวัญจะหมด โดยจำกัดวันละ 10,000 รายการ รวม 4 ครั้ง รวมทั้งสิ้น 40,000 รายการ​ เริ่มครั้งที่ 1 วันที่ 11 พ.ย.2562 ครั้งที่ 2 วันที่ 12 พ.ย.2562 ครั้งที่ 3 วันที่ 11 ธ.ค.2562 และครั้งที่ 4 วันที่ 12 ธ.ค.2562 สำหรับผู้ที่ใช้สิทธิ์ซื้อของขวัญจากโครงการจะต้องเป็นผู้มีสัญชาติไทยอายุ 18 ปีบริบูรณ์ขึ้นไปในวันที่ลงทะเบียนและใช้สิทธิ์นอกจังหวัดที่ปรากฏในบัตรประชาชน 1 คนมีสิทธิ์ซื้อได้ 1 รายการตลอดโครงการ<br/> <br/>อย่างไรก็ตามในแต่ละครั้งที่เปิดให้เข้ามาลงทะเบียน จะมีสินค้ามาให้เลือกอย่างหลากหลาย โดยททท.ได้เตรียมรายการต่างๆ เอาไว้หลายประเภท ทั้งร้านอาหาร แพ็คเกจทัวร์ กิจกรรมท่องเที่ยวโรงแรมทั้ง 5 ดาว 4 ดาว 3 ดาว กว่า 100 แห่งทั่วประเทศ ตั๋วเครื่องบิน จากสายการบินบากกอกแอร์เวย์ และสายการบินแร์เอเชีย รวมไปถึงการเช่ารถ​ยนต์<br/> <br/> </p>
    </article>
  </body>
</html>