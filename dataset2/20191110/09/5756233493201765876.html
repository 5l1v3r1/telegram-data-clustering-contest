<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620742/%D9%88%D8%A7%D9%85-%D9%85%D8%B3%DA%A9%D9%86-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%DB%8C%D8%A7%D8%A8%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T09:24:00+00:00"/>
    <meta property="og:title" content="وام مسکن افزایش می‌یابد؟"/>
    <meta property="og:description" content="اعلام خبر رایزنی دولت و سیستم بانکی برای اختصاص منابع برگشتی مسکن مهر به تسهیلات خانه اولی‌ها این گمانه که سقف وام مسکن افزایش می‌یابد را تقویت کرد."/>
  </head>
  <body>
    <article>
      <h1>وام مسکن افزایش می‌یابد؟</h1>
      <address>
        <time datetime="2019-11-10T09:24:00+00:00">10 Nov 2019, 09:24</time>
      </address>
      <p>
        <i>اعلام خبر رایزنی دولت و سیستم بانکی برای اختصاص منابع برگشتی مسکن مهر به تسهیلات خانه اولی‌ها این گمانه که سقف وام مسکن افزایش می‌یابد را تقویت کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>با توجه به جهش حدود ۲۰۰ درصدی قیمت مسکن، تسهیلات ۱۶۰ تومانی تکافوی خرید خانه در تهران را نمی‌دهد. محمد اسلامی، وزیر راه و شهرسازی چند بار اعلام کرده بود که موافق افزایش وام مسکن نیست و آن را تورم‌زا می‌داند. اما روز گذشته محمودزاده، معاون او از رایزنی با بانک مسکن برای اختصاص وام ارزان قیمت خرید مسکن به سه دهک یک، دو و سه خبر داد؛ هرچند درباره افزایش سقف وام اظهارنظر نکرد. پیش از این هم رحیمی انارکی، مدیرعامل بانک مسکن گفته بود بانک مسکن برای افزایش سقف تسهیلات مسکن برای متقاضیان در حال حاضر برنامه‌ای ندارد. او در عین حال، سیاست کاهش قیمت مسکن را از برنامه‌های بانک مسکن دانست.</p>
      <p>با این وجود محمود محمودزاده در مراسم رونمایی از مرحله ثبت نام طرح اقدام ملی در پاسخ به سوال ایسنا مبنی بر اینکه با توجه به جهش قیمت مسکن آیا برنامه‌ای برای افزایش سقف تسهیلات مسکن دارید یا خیر؟ اظهار کرد: صندوق پس انداز مسکن یکم از محل بازگشت اقساط مسکن مهر تغذیه می‌شود. به تازگی مکاتبه‌ای را با همتی رئیس کل بانک مرکزی داشتیم و درخواست کردیم که پرداخت دیون این بانک از محل تسهیلات مسکن مهر به بانک مرکزی را دو سال به تاخیر بیندازند تا بتوانیم از محل این منابع به پرداخت تسهیلات ارزان قیمت مسکن برای دهک‌های یک، دو و سه بپردازیم. پیش بینی می‌کنیم رقمی که در این صندوق پس انداز خواهد شد حدود ۳۵۰۰ میلیارد تومان باشد.</p>
      <p>
        <b>وام مسکن ۲۳ درصد قیمت یک آپارتمان ۵۵ متری است</b>
      </p>
      <p>با توجه به میانگین قیمت مسکن شهر تهران در مهرماه ۱۳۹۸ هم‌اکنون یک آپارتمان ۷۵ متری که به عنوان میانگین الگوی مصرف عنوان می‌شود ۹۵۴ میلیون تومان قیمت دارد. قیمت یک واحد ۶۵ متری ۸۲۶ میلیون و یک واحد ۵۵ متری با توجه به متوسط قیمت شهر تهران ۶۹۹ میلیون تومان است؛ در حالی که سقف پرداخت تسهیلات برای زوجین تهرانی ۱۶۰ میلیون تومان است. بر این اساس وام ۱۶۰ میلیون تومانی، تنها ۲۳ درصد قیمت یک آپارتمان ۵۵ متری در پایتخت را پوشش می‌دهد.</p>
      <p>هرچند برخی کارشناسان، افزایش مبلغ وام مسکن را ضروری می‌دانند اما در سوی مقابل عده‌ای معتقدند با توجه به جهش قیمت مسکن که منجر به افت شدید معاملات شده افزایش سقف تسهیلات نمی‌تواند به رونق بازار مسکن کمک کند؛ چرا که متقاضیان مصرفی از عهده پرداخت اقساط برنمی‌آیند. هم‌اکنون قسط وام ۱۶۰ میلیون تومانی با نرخ سود ۸ درصد برای زوجین خانه اولی در شهر تهران ماهیانه یک میلیون و ۷۰۰ هزار تومان است و به نظر می‌رسد افزایش سقف وام چند سال زمان نیاز دارد تا به تدریج با رشد درآمد، خانوارها بتوانند مبلغ بیشتری را به عنوان اقساط ماهیانه پرداخت کنند.</p>
      <p>مبلغ وام صندوق پس انداز مسکن یکم برای انفرادی در تهران ۸۰ میلیون تومان، شهرهای بالای ۲۰۰ هزار نفر جمعیت ۶۰ میلیون و برای سایر مناطق تا ۴۰ میلیون تومان است. برای زوجین نیز در تهران تا ۱۶۰ میلیون تومان، شهرهای بالای ۲۰۰ هزار نفر ۱۲۰ میلیون و سایر مناطق تا ۸۰ میلیون تومان اختصاص پیدا می‌کند. به این ترتیب متقاضی اگر به طور انفرادی اقدام کند، می‌تواند نصف مبلغ وام مورد نظر را برای یک دوره سپرده‌گذاری کرده و در سررسید یک ساله مبلغ خود را دریافت کند. به عنوان مثال متقاضی وام ۸۰ میلیونی، ۴۰ میلیون تومان سپرده می‌خواهد و بعد از یک سال ۸۰ میلیون وام به اضافه ۴۰ میلیون سپرده‌گذاری شده را دریافت می‌کند.</p>
    </article>
  </body>
</html>