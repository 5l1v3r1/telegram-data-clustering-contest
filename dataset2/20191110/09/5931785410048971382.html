<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/lalatovic-vojvodina-je-veliki-klub-a-samo-nas-pljuju-i-kritikuju-kad-izgubimo/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T09:54:23+00:00"/>
    <meta property="og:title" content="Lalatović: Vojvodina je veliki klub, a samo nas pljuju i kritikuju kad izgubimo"/>
    <meta property="og:description" content="Vojvodina je minimalnim rezultatom 1:0 (strelac Bojan Matić) savladala Mačvu u Šapcu i izjednačila se sa Čukaričkim na tabeli Linglong Super lige Srbije sa 33 boda. Strateg crveno-belih iz Novog Sada Nenad Lalatović istakao je da je njegov tim do trijumfa dovela kolektivna igra. – U srpskom fudbalu, samo Crvena zvezda i Partizan imaju para […]"/>
  </head>
  <body>
    <article>
      <h1>Lalatović: Vojvodina je veliki klub, a samo nas pljuju i kritikuju kad izgubimo</h1>
      <address><time datetime="2019-11-10T09:54:23+00:00">10 Nov 2019, 09:54</time> by <a rel="author">Milos</a></address>
      <p>Vojvodina je minimalnim rezultatom 1:0 (strelac Bojan Matić) savladala Mačvu u Šapcu i izjednačila se sa Čukaričkim na tabeli Linglong Super lige Srbije sa 33 boda.</p>
      <p>Strateg crveno-belih iz Novog Sada Nenad Lalatović istakao je da je njegov tim do trijumfa dovela kolektivna igra.</p>
      <p>– <b>U srpskom fudbalu, samo Crvena zvezda i Partizan imaju para da plate igrače koji su u stanju da individualnim potezom reše utakmicu. Mi možemo da igramo jedino kolektivno i upravo tako smo danas došli do pobede. Dobro smo stajali u srednjem bloku i defanzivno smo sve uradili besprekorno, te smatram da smo zasluženo pobedili</b>, rekao je Lalatović, a preneo klupski sajt.</p>
      <p>Potom se kontroverzni stručnjak osvrnuo na rezultate Vojvodine i na slabu zastupljenost kluba u medijima.</p>
      <p>– <b>Nadam se da će sada i novinari malo više hvaliti Vojvodinu, a ne samo kuditi je kada izgubi ili odigra nerešeno. Kada sam došao, Vojvodina je bila sedma na tabeli, sad je druga, a pohvale od strane novinara iz Novog Sada, iz Sportskog žurnala i ostalih, ne vidim nigde. Vidim samo kritike i ne znam šta je razlog tome. Možda to što je Vojvodina druga ili to što će izaći u Evropu? Ja sam i došao ovde zbog toga, a ukoliko smetam, mogu i da odem, to nije nikakav problem. Dlaku na jeziku nemam i žao mi je kada me moji igrači pitaju: „Šefe, da li je moguće da nas nikad nema u novinama? Da li je moguće da o Vojvodini niko ništa ne piše, a druga-treća je na tabeli? Samo pljuju i kritikuju kad izgubimo.“ Baš me zanima da li će neko u narednih 14 dana, makar i na sedmoj stranici, pisati nešto o mojim igračima. Vojvodina je veliki klub i tužno je to što o njoj u Srbiji niko ništa lepo ne priča i ne piše. To je sramota i jako mi je žao zbog toga, jer Vojvodinu doživljavam kao svoju drugu kuću, pa zato ne mogu da verujem u neke stvari. Nadam se da je barem 80 posto naše uprave srećno što smo pobedili danas, a 20 posto možda i nije. No, šta da radim? Moji igrači su pokazali kako se bori za klub. Mi nemamo veliki fond igrača, ali od ovoga što imamo, ja izvlačim maksimum. Oni mi daju srce, a ja njima svoju dušu</b>, dodao je Nenad Lalatović.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/02/lalatovic-krivo-mi-je-zbog-penala-ali-sta-reci-posle-40/"/>
        <a href="https://www.sportskacentrala.com/2019/11/02/sjajna-uvertira-za-teatar-snova-partizan-nadigrao-vojvodinu-u-humskoj-video/"/>
        <a href="https://www.sportskacentrala.com/2019/11/02/live-partizan-vojvodina-3/"/>
        <a href="https://www.sportskacentrala.com/2019/11/02/milosevic-promenio-dvojicu-startera-u-odnosu-na-mec-sa-cukarickim/"/>
        <a href="https://www.sportskacentrala.com/2019/10/31/lalatovic-protiv-partizana-sa-mnogo-samopouzdanja-ipak-smo-mi-treci-na-tabeli/"/>
        <a href="https://www.sportskacentrala.com/2019/10/30/navijaci-vojvodine-pred-mec-sa-partizanom-ako-se-ovo-ne-promeni/"/>
        <a href="https://www.sportskacentrala.com/2019/10/30/na-zahtev-policije-promenjen-termin-meca-partizan-vojvodina/"/>
        <a href="https://www.sportskacentrala.com/2019/10/12/lalatovic-nakon-incidenta-u-italiji-jednostavno-borite-se-za-vasu-zemlju-i-zastavu/"/>
        <a href="https://www.sportskacentrala.com/2019/10/12/albanci-prekinuli-mec-vojvodine-u-bresi/"/>
      </related>
    </article>
  </body>
</html>