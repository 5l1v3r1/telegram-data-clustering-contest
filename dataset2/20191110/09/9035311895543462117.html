<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/ispanya-da-halk-6-ay-sonra-genel-secimler-icin-yeniden-sandik-basinda"/>
    <meta property="og:site_name" content="euronews"/>
    <meta property="article:published_time" content="2019-11-10T09:11:57+00:00"/>
    <meta property="og:title" content="İspanya'da halk 6 ay sonra yeniden sandık başında"/>
    <meta property="og:description" content="İspanya'da 37 milyon kayıtlı seçmen, 6 ay aradan sonra bir kez daha erken genel seçimler için sandık başında."/>
  </head>
  <body>
    <article>
      <h1>İspanya'da halk 6 ay sonra yeniden sandık başında</h1>
      <address><time datetime="2019-11-10T09:11:57+00:00">10 Nov 2019, 09:11</time> by <a rel="author">Euronews </a></address>
      <p>İspanya'da 37 milyon kayıtlı seçmen, 6 ay aradan sonra bir kez daha erken genel seçimler için sandık başında.</p>
      <p>Son 4 yılda 4. kez sandığa giden İspanyolların oy kullanma işlemi yerel saatle 09.00'da (TSİ 11.00) başladı, 20.00'de (TSİ 22.00) sona erecek.</p>
      <p>İçişleri Bakanlığının açıkladığı verilere göre, 18 yaşını doldurmuş kişilerin oy kullanma hakkı olduğu seçimlerde İspanya'da 34 milyon 872 bin 49, yurt dışında ise 2 milyon 128 bin 559 kayıtlı seçmen bulunuyor.</p>
      <p>Seçimler için ülke genelinde 22 bin 867 oy kullanma merkezinde 59 bin 358 seçim masası kurulduğu, toplam 211 bin 200 sandık konulduğu bildirildi.</p>
      <p>Diğer yandan seçimlerde güvenliği sağlamak için ülke genelinde 92 binden fazla polis ve jandarmanın görev yapacağı belirtildi.</p>
      <h3>Katalonya genelinde 12 binden fazla güvenlik görevlisi çalışacak</h3>
      <p>Katalonya'da bağımsızlık yanlısı grupların seçimleri boykot çağrısına ve oy kullanmayı engellemeye yönelik olası eylemlerine karşı da özel önlemler alındı.</p>
      <p>Başta Barselona, Girona, Lİeida gibi önemli kentler olmak üzere Katalonya genelinde 12 binden fazla güvenlik görevlisinin seçim gününde çalışacağı kaydedildi.</p>
      <p>Katalonya sorunu ve siyasi belirsizliğin gölgesinde yapılacak seçimlerde İspanyollar, 350 milletvekili ve 208 senatörü seçecek.</p>
      <p>Ülkede son olarak 28 Nisan'da yapılan erken genel seçime katılım yüzde 71 olmuştu.</p>
      <p>Anketler, pazar günkü seçimleri, 28 Nisan'da olduğu gibi yine Sosyalist İşçi Partisi'nin (PSOE) kazanacağını ancak tek başına iktidara gelecek çoğunluğu elde edemeyeceğini gösteriyor.</p>
      <p>Katalonya krizinden en fazla siyasi çıkar sağlayan siyasi parti olan aşırı sağ görüşlü Vox'un 24 milletvekili sayısını 40'a kadar çıkarması bekleniyor.</p>
    </article>
  </body>
</html>