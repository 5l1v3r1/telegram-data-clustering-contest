<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/airplane-mode-simulatore-volo-linea/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T09:19:00+00:00"/>
    <meta property="og:title" content="Airplane Mode vi metterà nei panni di un passeggero di un volo di linea"/>
    <meta property="og:description" content="Airplane Mode è un gioco PC in uscita nel 2020 che permetterà di simulare un volo di linea intercontinentale della durata di sei ore."/>
  </head>
  <body>
    <article>
      <h1>Airplane Mode vi metterà nei panni di un passeggero di un volo di linea</h1>
      <address><time datetime="2019-11-10T09:19:00+00:00">10 Nov 2019, 09:19</time> by <a rel="author">Luca Salerno</a></address>
      <p>Nella storia di videogiochi si sono visti titoli un po’ di tutti i tipi ma <b>Airplane Mode</b>, sviluppato da Bacronym, sembra destinato a vincere il premio di simulatore più improbabile degli ultimi anni. Questo titolo per PC infatti vedrà i giocatori vestire i panni di un <b>passeggero di un volo di linea intercontinentale </b>promettendo (senza prendersi troppo sul serio) di far vivere <i>“in tempo reale tutte le emozioni di un volo di linea della durata di sei ore”</i>.</p>
      <p>Le informazioni disponibili sul gioco promettono <b>una ricostruzione dettagliata</b> di tutti gli elementi della cabina di un aereo: il design dei <b>sedili</b>, lo schermo (con tanto di telecomando) e ancora il comportamento degli altri <b>passeggeri</b> e del <b>personale</b> di bordo. Sarà possibile trascorrere il tempo leggendo libri, consumando pasti o usando lo smartphone. Bacronym promette inoltre <b>situazioni sempre diverse</b> ogni volta che si inizierà una nuova partita.</p>
      <slideshow>
        <figure>
          <img src="https://www.tomshw.it/images/images/2019/11/airplane-mode-61842.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airplane-mode-61841.768x432.jpg"/>
        </figure>
        <figure>
          <img src="https://www.tomshw.it/images/images/2019/11/airplane-mode-61839.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/death-stranding-pc/">Death Stranding: versione PC e periodo di uscita confermati</a></p>
      <p>Airplane Mode promette, tra le altre “caratteristiche”, un servizio taxi, decollo e atterraggio, immagini satellitari della rotta dell’aereo, <b>istruzioni di sicurezza realizzate da un team di esperti</b>, eventi casuali come <b>turbolenze</b>, malfunzionamento del wi-fi e <b>ritardi</b>, intrattenimento a base di <b>film anni 30</b> e suoni realistici della cabina (i <b>bambini</b> <b>che piangono</b> non saranno garantiti a ogni partita).</p>
      <p>Il gioco sarà pubblicato da <b>AMC Games</b>, editore indipendente di giochi indie del gruppo AMC che in passato ha avviato delle partnership con altri editori per i titoli della sua serie The Walking Dead. Airplane Mode sarà mostrato in anteprima<b> il 12 novembre</b> nel corso dell’evento di solidarietà <a href="https://desertbus.org/">Desert Bus For Hope 2019</a> che ha come filo conduttore quello che è considerato il gioco più noioso della storia, per l’appunto <b>Desert Bus</b> (disponibile gratuitamente <a href="https://store.steampowered.com/app/638110/Desert_Bus_VR/">su Steam</a> in versione VR). Airplane Mode ha una pagina su Steam e potete già inserirlo <a href="https://store.steampowered.com/app/931310/Airplane_Mode/">nella vostra lista dei desideri</a>. Il decollo è previsto per il <b>2020</b> (e il posto accanto al finestrino sarà garantito).</p>
      <blockquote>Se avete paura dell’aereo potete sempre tenervi impegnati con i mezzi di Euro Truck Simulator 2 disponibile <a href="https://toms.it/OWS73">anche su Steam</a>.</blockquote>
    </article>
  </body>
</html>