<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/ekloges-stin-ispania-agonia-gia-tin-apokatastasi-tis-politikis-isorropias/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T09:08:31+00:00"/>
    <meta property="og:title" content="Εκλογές στην Ισπανία : Αγωνία για την αποκατάσταση της πολιτικής ισορροπίας"/>
    <meta property="og:description" content="Οι Ισπανοί επιστρέφουν σήμερα στις κάλπες, τέταρτη φορά μέσα σε τέσσερα χρόνια"/>
  </head>
  <body>
    <article>
      <h1>Εκλογές στην Ισπανία : Αγωνία για την αποκατάσταση της πολιτικής ισορροπίας</h1>
      <h2>Οι Ισπανοί επιστρέφουν σήμερα στις κάλπες, τέταρτη φορά μέσα σε τέσσερα χρόνια</h2>
      <address><time datetime="2019-11-10T09:08:31+00:00">10 Nov 2019, 09:08</time> by <a rel="author">ΤοΒΗΜΑ Team</a></address>
      <p>Οι Ισπανοί επιστρέφουν σήμερα στις κάλπες, τέταρτη φορά μέσα σε τέσσερα χρόνια, σε τεταμένο κλίμα εξαιτίας της κρίσης στην Καταλονία και της ανόδου της άκρας δεξιάς, που διατείνεται ότι θα την επιλύσει με αποφασιστικό τρόπο.</p>
      <p>Έξι μήνες μετά τις βουλευτικές εκλογές του Απριλίου, στις οποίες επικράτησε μεν, αλλά χωρίς να εξασφαλίσει αυτοδυναμία, ο σοσιαλιστής πρωθυπουργός Πέδρο Σάντσεθ ζητά από 37 εκατ. ψηφοφόρους να του δώσουν σαφή εντολή, για να τερματιστεί η πολιτική αστάθεια που βιώνει η Ισπανία τα τελευταία τέσσερα χρόνια.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>Ωστόσο, όλες οι δημοσκοπήσεις αφήνουν να εννοηθεί ότι δε θα το πετύχει αυτό και ότι, ακόμα κι αν κερδίσει πάλι, θα υποχρεωθεί να αρκεστεί σε μια κυβέρνηση μειοψηφίας και να διαπραγματεύεται τη στήριξη του κοινοβουλίου κατά περίπτωση για την υιοθέτηση ενός προϋπολογισμού ή την ψήφιση νόμων.</p>
      <p>Τα εκλογικά τμήματα άνοιξαν στις 9:00 τοπική ώρα (10:00 ώρα Ελλάδας) και θα παραμείνουν ανοιχτά έως τις 20:00 (21:00 ώρα Ελλάδας).</p>
      <p>Τα πρώτα αποτελέσματα αναμένονται νωρίς το βράδυ, ενώ έως τα μεσάνυχτα εκτιμάται ότι θα έχει καταμετρηθεί σχεδόν το σύνολο των ψήφων.</p>
      <p>Σύμφωνα με τις δημοσκοπήσεις, το Σοσιαλιστικό Κόμμα (PSOE) θα χάσει πολλές από τις 123 έδρες του, οι συντηρητικοί του Λαϊκού Κόμματος (PP) αναμένουν να ανακάμψουν από το χειρότερο αποτέλεσμα στην ιστορία τους (66 έδρες) και το Vox, το ακροδεξιό κόμμα που μπήκε στη Βουλή τον Απρίλιο με 24 έδρες, θα γίνει η τρίτη δύναμη με πάνω από 40 βουλευτές.</p>
      <p>Σε κάθε περίπτωση, ούτε το μπλοκ της Αριστεράς (PSOE, Podemos και το ψηφοδέλτιο των διαφωνούντων Mas Pais) ούτε η συμμαχία των δεξιών κομμάτων (PP, Vox και οι φιλελεύθεροι Ciudadanos) δε θα συγκεντρώσει την απόλυτη πλειοψηφία – 176 από τις 350 έδρες.</p>
      <p>Η Ισπανία προσπαθεί να σχηματίσει σταθερή κυβέρνηση από το 2015, όταν ισχυροποιήθηκαν νέα κόμματα από τη χρηματοπιστωτική κρίση, ύστερα από δεκαετίες κατά τις οποίες η διακυβέρνηση της χώρας εναλλασσόταν μεταξύ των Σοσιαλιστών και του Λαϊκού Κόμματος (PP).</p>
      <p>Ένα πράγμα είναι πάντως σίγουρο: οι ψηφοφόροι έχουν κουραστεί από τις επαναλαμβανόμενες εκλογικές αναμετρήσεις – φέτος διεξήχθησαν αυτοδιοικητικές εκλογές και ευρωεκλογές.</p>
      <p>Αυτό από μόνο του αυξάνει τις πιθανότητες τα κόμματα να καταβάλουν ακόμα μεγαλύτερη προσπάθεια αυτήν τη φορά να καταλήξουν σε συμφωνία για το σχηματισμό κυβέρνησης και να αποφύγουν μια νέα προσφυγή στις κάλπες.</p>
      <p>«Δε θα έπρεπε να ήμασταν σε αυτό το σημείο, να έχουμε πάλι εκλογές. Θα έπρεπε να έχουν καταλήξει μεταξύ τους σε συμφωνία. Είναι σπατάλη χρημάτων για την Ισπανία και για όλους τους Ισπανούς» δήλωσε στο Reuters ο Σαντιάγο Ρομέρο, συνταξιούχος από τη Μαδρίτη.</p>
      <p>Ο αριθμός των επιστολικών ψήφων είναι μειωμένος σχεδόν κατά 27% σε σχέση με τον Απρίλιο, όπως ανακοίνωσε χθες η κυβέρνηση, σε μια πιθανή ένδειξη ότι η κόπωση του εκλογικού σώματος ίσως μεταφραστεί σε υψηλότερα ποσοστά αποχής.</p>
      <p>Οι Αρχές, φοβούμενες την επανάληψη των συγκρούσεων του περασμένου μήνα –που ξέσπασαν μετά την καταδίκη των αυτονομιστών ηγετών από την ισπανική δικαιοσύνη–, ανέπτυξαν 2.500 επιπλέον αστυνομικούς για να ενισχύσουν τις δυνάμεις στην Καταλονία.</p>
      <p>Συνολικά, πάνω από 92.000 αστυνομικοί έχουν αναπτυχθεί σε όλη την Ισπανία, προκειμένου να διασφαλιστεί η ομαλή διεξαγωγή της διαδικασίας.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/09/world/ispania-stous-dromous-oi-aytonomistes-mia-imera-prin-tis-ekloges/"/>
        <a href="https://www.tovima.gr/2019/11/09/world/ispania-stis-kalpes-tin-kyriaki-oi-polites-4i-fora-se-4-xronia/"/>
        <a href="https://www.tovima.gr/2019/11/09/world/ispania-gkafa-tou-ypourgou-eksoterikon-i-gkafa-olkis-tou-ispanou-ypeks-pou-isos-apotelesei-provlima-akoma-kai-gia-tin-ee/"/>
        <a href="https://www.tovima.gr/2019/11/05/world/ispania-nea-entalmata-syllipsis-se-varos-trion-katalanon-aytonomiston/"/>
      </related>
    </article>
  </body>
</html>