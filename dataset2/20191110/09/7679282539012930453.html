<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-india-foreign-exchange-reserves-reached-record-levels-know-how-much-increase-in-gold-reserves-2841556.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T09:30:42+00:00"/>
    <meta property="og:title" content="भारत का विदेशी मुद्रा भंडार रिकॉर्ड स्तर पर पहुंचा, जानें सोने के भंडार में हुई कितनी वृद्धि"/>
    <meta property="og:description" content="देश का विदेशी मुद्रा भंडार लगातार छठे सप्ताह बढ़ता हुआ 446.10 अरब डॉलर के रिकॉर्ड स्तर पर पहुंच गया। रिजर्व बैंक द्वारा जारी आंकड़ों के अनुसार, एक नवंबर को समाप्त सप्ताह में विदेशी मुद्रा भंडार 3.52..."/>
  </head>
  <body>
    <article>
      <h1>भारत का विदेशी मुद्रा भंडार रिकॉर्ड स्तर पर पहुंचा, जानें सोने के भंडार में हुई कितनी वृद्धि</h1>
      <address><time datetime="2019-11-10T09:30:42+00:00">10 Nov 2019, 09:30</time> by <a rel="author">नई दिल्ली, लाइव हिन्दुस्तान टीम</a></address>
      <p>देश का विदेशी मुद्रा भंडार लगातार छठे सप्ताह बढ़ता हुआ 446.10 अरब डॉलर के रिकॉर्ड स्तर पर पहुंच गया। रिजर्व बैंक द्वारा जारी आंकड़ों के अनुसार, एक नवंबर को समाप्त सप्ताह में विदेशी मुद्रा भंडार 3.52 अरब डॉलर की वृद्धि के साथ 446.10 अरब डॉलर पर रहा जो अब तक का रिकॉर्ड स्तर है। </p>
      <p>यह लगातार छठा सप्ताह है जब इसमें बढ़ोतरी देखी गयी है। इससे पहले 25 अक्टूबर को समाप्त सप्ताह में विदेशी मुद्रा भंडार 1.832 अरब डॉलर बढ़कर 442.58 अरब डॉलर पर रहा था। छह सप्ताह में यह 17.53 अरब डॉलर बढ़ चुका है। विदेशी मुद्रा भंडार का सबसे बड़ा घटक विदेशी मुद्रा परिसंपत्ति एक नवंबर को समाप्त सप्ताह में 3.20 अरब डॉलर की बढ़ोतरी के साथ 413.65 अरब डॉलर हो गयी। </p>
      <p>इस दौरान स्वर्ण भंडार 30.1 करोड़ डॉलर बढ़कर 27.53 अरब डॉलर पर पहुँच गया। आलोच्य सप्ताह में अंतरराष्ट्रीय मुद्रा कोष के पास आरक्षित निधि एक करोड़ डॉलर चढ़कर 3.65 अरब डॉलर पर और विशेष आहरण अधिकार 20 लाख डॉलर बढ़कर 1.44 अरब डॉलर पर रहा। </p>
      <p>
        <b>गोल्ड-सिल्वर के दामों में आई भारी गिरावट, जानें क्या आज का रेट</b>
      </p>
      <p>सोना तथा चांदी में ग्राहकी सुस्ती से हाजिर भाव नरमी लिए रहे। बीते सप्ताह में सोने के भाव में लगभग 180 रुपये प्रति 10 ग्राम तथा चांदी के भाव 1800 रुपये की गिरावट लिए रहे। कारोबार की शुरुआत में सोमवार को सोना 38920 रुपये पर खुलने के बाद शनिवार को 38740 रुपये प्रति दस ग्राम होकर थमा। चांदी में व्यापार की शुरुआत 46575 रुपये पर हुई वहीं अंतिम दिन सौदे 44875 रुपये के स्तर हुए। </p>
      <p>कामकाज में सोना ऊंचे में 39010 नीचे में 38700 रुपये प्रति 10 ग्राम बिका। व्यापार में चांदी ऊपर में 46775 तथा नीचे 44850 रुपये प्रति किलोग्राम बिकी। कारोबार के अंतिम दिन विदेशी बाजार में सोना 1459.00 डॉलर तथा चांदी 16.76 सेन्ट प्रति औंस बिकी।<br/> </p>
    </article>
  </body>
</html>