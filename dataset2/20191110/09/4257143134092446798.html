<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/spanyolorszag-is-sorban-all-a-fulkeknel-de-lehet-hogy-csak-bonyolodik-a-helyzet"/>
    <meta property="og:site_name" content="infostart"/>
    <meta property="article:published_time" content="2019-11-10T09:33:00+00:00"/>
    <meta property="og:title" content="Spanyolország is sorban áll a fülkéknél, de lehet, hogy csak bonyolódik a helyzet"/>
    <meta property="og:description" content="A hatalomra készülőknek valószínűleg meg kell barátkozniuk a nagykoalíció gondolatával a vasárnapi választások után."/>
  </head>
  <body>
    <article>
      <h1>Spanyolország is sorban áll a fülkéknél, de lehet, hogy csak bonyolódik a helyzet</h1>
      <address><time datetime="2019-11-10T09:33:00+00:00">10 Nov 2019, 09:33</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/11/tizenegy-parti-felsohaza-lesz-spanyolorszagnak-fej-fej-mellett-a-ket-nagy"/>
      </related>
      <h3>A hatalomra készülőknek valószínűleg meg kell barátkozniuk a nagykoalíció gondolatával a vasárnapi választások után.</h3>
      <p>Megnyíltak a szavazóhelyiségek reggel kilenc órakor és megkezdődött a voksolás a parlamenti választáson vasárnap Spanyolországban.</p>
      <p>A választók 22 800 helyszínen adhatják le szavazatukat az ország 8131 településén este nyolc óráig.</p>
      <p>Az előzetes eredmények ismertetését este fél tizenegy utánra jelezte a választás lebonyolításáért felelős belügyminisztérium, amely a nap folyamán kétszer tesz közzé részvételi adatokat.</p>
      <p>A spanyol demokrácia 42 éves történetében 15. alkalommal rendeznek parlamenti választást, amelyen a több mint</p>
      <p>
        <mark>37 millió választásra jogosult spanyol állampolgár</mark>
      </p>
      <p>350 alsóházi (kongresszus) és 208 felsőházi (szenátus) képviselői hely sorsáról dönt.</p>
      <p>A szavazás zavartalanságáért országosan több mint 92 ezer rendfenntartó felel ezen a napon.</p>
      <p>Katalóniában fokozott biztonsági intézkedéseket rendeltek el. A hatóságok tartanak az esetleges rendbontásoktól, mert az autonóm közösségben folyamatosak a tüntetések azóta, hogy a spanyol legfelsőbb bíróság október 14-én kilenc katalán függetlenségi politikust ítélt 9 és 13 év közötti börtönbüntetésre zendülés miatt.</p>
      <p>A közvélemény-kutatások szerint arra lehet számítani, hogy a szavazás után nem lesz könnyű a kormányalakítás, mert várhatóan egy párt sem szerzi meg az önálló kormányzáshoz szükséges abszolút többséget a parlamentben, és erre nem számíthatnak sem a csak baloldali, sem a csak jobboldali pártok alkotta politikai oldalak sem.</p>
      <p>A felmérések többsége azt mutatta, hogy miként a legutóbbi, áprilisi választáson, most is a Spanyol Szocialista Munkáspárt (PSOE) nyerhet, de tavasszal szerzett 123 mandátumához képest gyengébb vagy legfeljebb azonos eredménnyel. Második helyen végezhet a konzervatív Néppárt (PP), amely harmincnál is több képviselővel növelheti frakcióját az eddigi 67-hez képest. Akár meg is duplázhatja mandátumainak számát a VOX radikális jobboldali párt, amely tavasszal jutott be először a parlamentbe, akkor 24 képviselővel. A nagy vesztes az Állampolgárok (Ciudadanos) liberális középutas párt lehet, eddigi 57 mandátuma húsz alá csökkenhet. Az Unidas Podemos (Együtt képesek vagyunk) radikális baloldali párttömörülés parlamenti képviselete öt-tíz képviselőivel lehet kevesebb az eddigi 42 mandátumához képest. A Podemos egyik volt politikusának, Ínigo Errejónnak az új pártja, a Más País (Több ország) több mandátumot is szerezhet a törvényhozásban.</p>
      <p>A bizonytalan szavazók arányát 30-35 százalék között mérték, az ő döntésük nagyban befolyásolhatja a végeredményt az előrejelzésekhez képest.</p>
      <p>Spanyol politikai elemzők szerint ha a választás a felméréseknek megfelelően alakul, akkor</p>
      <blockquote>a pártoknak meg kell barátkozniuk egy esetleges nagykoalíció gondolatával,</blockquote>
      <p>amit eddig elutasítottak.</p>
      <p>
        <i>Nyitókép: MTI/EPA/Enric Fontcuberta</i>
      </p>
    </article>
  </body>
</html>