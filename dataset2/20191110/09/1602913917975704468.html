<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/fmi-economia-globala-si-marii-exportatori-ai-lumii-s-au-transformat-in-primele-victime-ale-razboiului-comercial-18538055"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T09:08:00+00:00"/>
    <meta property="og:title" content="FMI: Economia globală şi marii exportatori ai lumii s-au transformat în primele victime ale războiului comercial"/>
    <meta property="og:description" content="Coreea de Sud, unul dintre marii exportatori ai lumii a fost impactată de efectele la scară largă ale războiului comercial dintre SUA şi China. Exporturile sud-coreene au scăzut în T3/2019 cu 14,7%, comparativ cu aceeaşi perioadă a anului trecut. De asemenea, tot din cauza tensiunilor comerciale, în octombrie FMI şi-a redus prognoza privind creşterea economiei globale de la 3.3% la 3%."/>
  </head>
  <body>
    <article>
      <h1>FMI: Economia globală şi marii exportatori ai lumii s-au transformat în primele victime ale războiului comercial</h1>
      <address><time datetime="2019-11-10T09:08:00+00:00">10 Nov 2019, 09:08</time> by <a rel="author" href="https://www.zf.ro/autor/iulian-tenchiu" target="_blank">Iulian Tenchiu</a></address>
      <p>Coreea de Sud, unul dintre marii exportatori ai lumii a fost impactată de efectele la scară largă ale războiului comercial dintre SUA şi China. Exporturile sud-coreene au scăzut în T3/2019 cu 14,7%, comparativ cu aceeaşi perioadă a anului trecut. De asemenea, tot din cauza tensiunilor comerciale, în octombrie FMI şi-a redus prognoza privind creşterea economiei globale de la 3.3% la 3%.</p>
      <p>Coreea de Sud, este unul dintre cei mai importanţi exportatori de oţel la nivel global, iar pe fondul tensiunilor comerciale volumul mărfurilor comercializate la nivel internaţional a scăzut semnificativ. Pentru o ţară depedentă de export, aşa cum este Coreea de Sud, această scădere este cel puţin îngrijorătoare, scrie Financial Times.</p>
      <p>Exporturile de fier şi de oţel ale acestei ţări au scăzut cu 9.7% în T1/2019, comparativ cu aceeaşi perioadă a anului 2018. Nu doar exporturile de oţel şi fier au avut de suferit din cauza tensiunilor comerciale. Exporturile de produse electronice sud-coreene au scăzut cu 18%, iar cele de semiconductori au scăzut cu 32%.</p>
      <p>Această problemă a exporturilor se manifestă la nivel global. Volumul mărfurilor comercializate la nivel global a scăzut cu 1.2% în august, faţă de aceeaşi perioadă a anului trecut. Totodată în august, comerţul global s-a contractat pentru a treia luna consecutiv, aceasta fiind şi cea mai îndelungată perioadă de scădere înregistrată de la criza din 2007 şi până în prezent.</p>
      <p>„Economia globală încetineşte, de aceea ne confruntăm cu o cerere tot mai scăzută pentru oţel” a declarat Jeon Tae-ki, managerul fabricii de oţel Posco, din estul Coreei de Sud.</p>
      <p>Exporturile de bunuri şi servicii sunt responsabile pentru peste 40% din PIB-ul Coreei de Sud, cea mare pondere în rândul celor mai mari 20 de economii ale lumii. Doar Germania poate egala Coreea de Sud din punct de vedere al ponderii pe care o au exporturile şi serviciile în PIB, dar şi aceast stat se confruntă cu probleme economice din cauza războiului comercial.</p>
      <p>Efectele războiului comercial impactează toate economiile, nu doar cele care mizează foarte mult pe export.</p>
      <p>Potrivit unui studiu realizat de FT, pe baza datelor furnizate de FMI, aproape 100 de ţări printre care se numără şi Coreea de Sud au fost afectate. Valoarea exporturilor realizate de aceste naţiuni a scăzut semnificativ în prima jumătate a acestui an.</p>
      <p>2019 pare să fie un an destul de prost şi pentru investiţii. Din cauza incertitudinii politice la scară largă, multe companii aleg să renunţe la planurile de investiţii. FMI prognozează că rata investiţiilor se va reduce cu 1.5% în interiorul economiilor avansate.</p>
    </article>
  </body>
</html>