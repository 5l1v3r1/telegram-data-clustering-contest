<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546070.html/%D8%B1%D8%B4%D8%AF-%D8%AE%D9%88%D8%A8-%D8%B9%D9%84%D9%85%DB%8C-%D9%88-%D9%81%D9%86%D8%A7%D9%88%D8%B1%DB%8C-%DA%A9%D8%B4%D9%88%D8%B1-%D8%B9%D9%84%DB%8C-%D8%B1%D8%BA%D9%85-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%BA%DB%8C%D8%B1%D9%82%D8%A7%D9%86%D9%88%D9%86%DB%8C--%D8%A7%D9%85%D8%B1%D9%88%D8%B2-%D8%AC%D8%A7%DB%8C%DA%AF%D8%A7%D9%87-%D8%A7%D9%88%D9%84-%D9%81%D9%86%D8%A7%D9%88%D8%B1%DB%8C-%D9%85%D9%86%D8%B7%D9%82%D9%87-%D9%85%D8%AA%D8%B9%D9%84%D9%82-%D8%A8%D9%87-%D8%A7%DB%8C%D8%B1%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T09:50:00+00:00"/>
    <meta property="og:title" content="رشد خوب علمی و فناوری کشور علی‌رغم تحریم‌های غیرقانونی/ امروز جایگاه اول فناوری منطقه متعلق به ایران است"/>
    <meta property="og:description" content="رئیس کمیسیون آموزش و تحقیقات مجلس گفت: خوشبختانه با وجود همه تحریم های غیر قانونی و ناجوانمردانه آمریکا، روند تولید علم در ایران روند خوبی است و جایگاه اول منطقه متعلق به ایران است."/>
  </head>
  <body>
    <article>
      <h1>رشد خوب علمی و فناوری کشور علی‌رغم تحریم‌های غیرقانونی/ امروز جایگاه اول فناوری منطقه متعلق به ایران است</h1>
      <h2>رئیس کمیسیون آموزش و تحقیقات مجلس مطرح کرد؛‌</h2>
      <address>
        <time datetime="2019-11-10T09:50:00+00:00">10 Nov 2019, 09:50</time>
      </address>
      <p>رئیس کمیسیون آموزش و تحقیقات مجلس گفت: خوشبختانه با وجود همه تحریم های غیر قانونی و ناجوانمردانه آمریکا، روند تولید علم در ایران روند خوبی است و جایگاه اول منطقه متعلق به ایران است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدمهدی زاهدی در گفتگو با خبرنگار <a href="http://armanekerman.ir/">راه آرمان</a> اظهار کرد: آمریکا در بحث تحریم علیه کشور ایران دست به هر کاری که می‌توانسته زده است اما برخی از آن ها به صراحت با قوانین بین الملل در تضاد کامل است.</p>
      <p>رئیس کمیسیون آموزش و تحقیقات مجلس ادامه داد: چاپ مقالات در مجلات بین المللی یکی از موارد روابط علمی و فناوری است که آمریکایی‌ها از چاپ مقالات ایرانی‌ها در مجلات معروف بین المللی اجتناب می ورزند و حتی برخی از اعضای هیات تحریریه مجلات به صراحت اعلام کرده اند که بنا به دستور دولت نمی توانیم مقالات ایرانی ها را بپذیریم.</p>
      <p>زاهدی تصریح کرد: آمریکایی ها اجازه نمی دهند ایران روابط فناورانه در برخی حوزه‌ها داشته باشد و حتی اجازه ادامه تحصیل به دانشجویان دکترا در برخی از رشته های مورد نیاز کشور داده نمی شود.</p>
      <p>وی تحریم برخی تجهیزات مورد نیاز دانشگاه های کشور را از دیگر اقدامات تحریمی آمریکا در حوزه علمی و آموزشی برشمرد و عنوان کرد: دانشگاه های ایران باید به روز باشند اما آمریکایی ها اجازه نمی دهند که حتی مواد اولیه آزمایشگاه های خود را خریداری کنیم بنابراین به طرق مختلف ایران را در یک تحریم علمی و فناوری قرار دادند.</p>
      <p>رئیس کمیسیون آموزش و تحقیقات مجلس تأکید کرد: خوشبختانه با وجود همه تحریم های غیر قانونی و ناجوانمردانه آمریکا، روند تولید علم در ایران روند خوبی است و جایگاه اول منطقه متعلق به ایران است.</p>
      <p>زاهدی با بیان اینکه ایران توانسته است در زمینه فناوری که منجر به محصولات با تولید انبوه می‌شود گام های بزرگی بردارد، گفت: امروز شرکت‌های دانش بنیان ما در عرصه بین المللی برای خود جای پا باز کردند و این نشان می دهد که هرجا آمریکا به ما سخت گرفت ملت ایران به ویژه جوان‌های ما به میدان می‌آیند و تلاش می کنند آن خلأ را پر کنند.</p>
      <p>انتهای پیام/</p>
    </article>
  </body>
</html>