<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/goricanke-nadigrale-kastelo"/>
    <meta property="og:site_name" content="Primorske novice"/>
    <meta property="article:published_time" content="2019-11-10T09:18:24+00:00"/>
    <meta property="og:title" content="Goričanke nadigrale Kaštelo"/>
    <meta property="og:description" content="Odbojkarice GEN-I Volleyja so v 5. krogu srednjeevropske lige v Novi Gorici premagale Kaštelo s 3:0 (24, 19, 21)."/>
  </head>
  <body>
    <article>
      <h1>Goričanke nadigrale Kaštelo</h1>
      <address><time datetime="2019-11-10T09:18:24+00:00">10 Nov 2019, 09:18</time> by <a rel="author">STA</a></address>
      <p>
        <b>Odbojkarice GEN-I Volleyja so v 5. krogu srednjeevropske lige v Novi Gorici premagale Kaštelo s 3:0 (24, 19, 21).</b>
      </p>
      <figure>
        <img src="https://static.primorske.si/foto/highres/gnweb/719061_odbojka_zen2.jpg"/>
        <figcaption>Foto: Zdravko Primožič/FPA</figcaption>
      </figure>
      <p><b>NOVA GORICA</b> &gt; Novogoriške odbojkarice so na svoji četrti tekmi srednjeevropske lige prišle do druge zmage. V domači dvorani so dobile dokaj izenačen obračun z dalmatinsko ekipo, ki je večji del svojih možnosti zapravila v prvem nizu. V njem je imela tri zaključne žoge, ki pa jih ni izkoristila. Domače so namreč dosegle pet zaporednih točk, za to pa se lahko zahvalijo servisom grške sprejemalke <b>Anne Marie Spanou</b>, ki je z asom tudi zaključila niz.</p>
      <p>V drugem in tretjem so bile domače odbojkarice vseskozi v prednosti, gostje se sicer niso predajale, a domače zmage niso mogle ogroziti. Pri ekipi <b>Tilna Kozamernika</b> se je v napadu z 19 točkami izkazala <b>Sara Kovač</b>, ki je bila pri tudi tudi najboljša izvajalka začetnih udarcev, z blokom pa je nekaj odločilnih točk prispevala <b>Nuša Ferlinc</b>.</p>
      <p>* Dvorana OŠ Milojke Štrukelj, gledalcev 100, sodnika: Puecher, Lot (obe Italija).</p>
      <p>* GEN-I Volley: Sillah, Ferlinc 9, Goršek 11, Velikonja Grbac 4, Spanou 10, Forštnarič, Mikl, Kovač 19, Blažič, Leban, Jovanović 1, Žigon.</p>
      <p>* Kaštela: Ninčević 1, Stanović 9, Prkačin 5, Vranković 7, Rimac 6, Ćurak, Glavina, Kurtović, Parčina, Matas, Vukić 14.</p>
    </article>
  </body>
</html>