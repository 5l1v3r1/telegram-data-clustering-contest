<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/10/news/incendia_l_azienda_di_famiglia_per_vendicarsi_di_matrigna_e_fratellastro_tradito_dalle_telecamere-240751302/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T09:59:00+00:00"/>
    <meta property="og:title" content="Incendia l'azienda di famiglia per vendicarsi di matrigna e fratellastro, tradito dalle telecamere"/>
    <meta property="og:description" content="L'episodio a Riva di Chieri: l'arrestato ha 39 anni. Fiamme in un'officina di macchine agricole"/>
  </head>
  <body>
    <article>
      <h1>Incendia l'azienda di famiglia per vendicarsi di matrigna e fratellastro, tradito dalle telecamere</h1>
      <h2>L'episodio a Riva di Chieri: l'arrestato ha 39 anni. Fiamme in un'officina di macchine agricole</h2>
      <address><time datetime="2019-11-10T09:59:00+00:00">10 Nov 2019, 09:59</time> by <a rel="author">CRISTINA PALAZZO</a></address>
      <p>Ha appiccato l'incendio al capannone dell'azienda di famiglia a Riva presso Chieri di cui è socio perché si sentiva danneggiato dagli altri eredi, ossia la matrigna e il fratellastro. L'uomo, 39 anni, però, è stato ripreso dalle stesse telecamere dell'azienda, che si occupa di riparazione di macchine agricole, ed è stato arrestato dai carabinieri. <br/> <br/>È successo venerdì notte, intorno alle 3: l'uomo è tornato in azienda - la Vittone fornitore di macchine agricole e trattori di via San Giovanni - e ha dato fuoco al capannone, pochi minuti e il rogo si è esteso anche al parcheggio distruggendo quattro auto. In quel momento nell'azienda non c'era nessuno ma la struttura ha riportato importanti danni (coperti dall'assicurazione) ed è stata dichiarata inagibile. Solo che l'uomo, nonostante conoscesse bene il posto, non ha pensato alla presenza delle telecamere o comunque non è riuscito a sfuggire a tutte: sono stati proprio i filmati di videosorveglianza, visionati dai carabinieri, a incastrarlo.<br/><br/>Una volta in arresto non ha raccontato agli investigatori il motivo del gesto ma le indagini dei carabinieri  si concentrano sui dissidi nell'azienda, in  particolare tra i vari eredi e al momento l'ipotesi è che lui si sentisse danneggiato dall'attuale assetto societario, in cui compaiono anche la matrigna con il figlio.</p>
    </article>
  </body>
</html>