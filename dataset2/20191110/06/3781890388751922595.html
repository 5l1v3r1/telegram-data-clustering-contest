<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740920"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T06:13:00+00:00"/>
    <meta property="og:title" content="'หมอนวด'ถูกเมียหลวงด่า-ไลฟ์สดคิดสั้น 'ฝ่ายชาย'ชี้ยังรัก"/>
    <meta property="og:description" content="หมอนวดแผนโบราณเครียด ไลฟ์สดกรีดแขนประชด ไม่อยากเป็นเมียน้อยเขา แต่อีกฝ่ายไม่ยอมเลิก ขณะที่ฝ่ายชายอ้างไม่เลิกเพราะรักและห่วง"/>
  </head>
  <body>
    <article>
      <h1>'หมอนวด'ถูกเมียหลวงด่า-ไลฟ์สดคิดสั้น 'ฝ่ายชาย'ชี้ยังรัก</h1>
      <address>
        <time datetime="2019-11-10T06:13:00+00:00">10 Nov 2019, 06:13</time>
      </address>
      <p>
        <b>หมอนวดแผนโบราณเครียด ไลฟ์สดกรีดแขนประชด ไม่อยากเป็นเมียน้อยเขา แต่อีกฝ่ายไม่ยอมเลิก ขณะที่ฝ่ายชายอ้างไม่เลิกเพราะรักและห่วง</b>
      </p>
      <p>เมื่อวันที่ 10 พ.ย. ศูนย์วิทยุโพธิ์ทอง สภ.เมืองอุดรธานี ได้รับแจ้งว่ามีหญิงสาวไลฟ์สดผ่านเฟซบุ๊กพยายามจะฆ่าตัวตายอยู่ในร้านนวดแผนโบราณ ต.หมากแข้ง อ.เมืองอุดรธานี จึงประสาน ร.ต.อ.พงศ์พล ผิวผ่อง รอง สวป.ฯ และมูลนิธิอุดรสว่างเมธาธรรม นำกำลังไปตรวจสอบ ที่เกิดเหตุเเป็นร้านนวดแผนโบราณ พบ นางมาริสา อายุ 35 ปี นั่งร่ำไห้ในร้าน ใช้มีดปลายแหลมกรีดแขนซ้าย 3 แผล จนเลือดไหลออกมาแต่แผลไม่ลึกมาก รวมทั้งยังได้กินแอลกอฮอล์ล้างแผลไปแต่ไม่มากเช่นกัน เจ้าหน้าที่ได้พูดคุยปลอบใจจนหญิงสาวยอมให้ช่วยเหลือ</p>
      <figure>
        <img src="https://www.dailynews.co.th/admin/upload/20191110/news_UYhpomGxHw124012_533.jpg?v=20191110187?v=1730"/>
      </figure>
      <p>นางมาริสา ให้การว่า คบกับผู้ชายคนหนึ่งมา 5 เดือน เขาให้ทุน 1.5 แสนบาท มาเป็นค่าเช่าห้องแถวตกแต่งร้านนวดแผนโบราณ เปิดได้ 3 เดือน กระทั่งภรรยาหลวงเขาทราบเรื่องจึงขู่จะฟ้องร้อง ทั้งยังเอาไปด่าประจานบนเฟซบุ๊กว่าเป็นเมียน้อย ทำให้อับอายที่สุดในชีวิต ตนก็บอกขอเลิกกับฝ่ายชายไปแล้วแต่เขาไม่ยอมเลิก แถมยังขู่จะเอาสิ่งของที่อยู่ในร้านที่ลงทุนให้กลับคืนไปหมดทุกอย่าง ทำให้กดดันมาก พยายามไลฟ์ฆ่าตัวตายมาหลายรอบ อยากให้ฝ่ายชายออกจากชีวิตไปเสีย ไม่อยากเป็นเมียน้อยของใครเลย<br/><br/>ต่อมา นายสุนทร อายุ 40 ปี ฝ่ายชายที่ถูกอ้างว่าไม่ยอมเลิกได้เดินทางมาที่ร้านและยอมรับว่า ตนมีครอบครัวแล้วมีลูกแล้วด้วย ปัจจุบันมีอาชีพเลี้ยงหมู จากนั้นก็มาคบหากับ นางมาริสา และลงทุนเปิดร้านนวดแผนโบราณให้ สาเหตุที่ยังไม่อยากเลิกกับ นางมาริสา ก็เพราะว่ายังรักและยังเป็นห่วงเขาอยู่</p>
      <figure>
        <img src="https://www.dailynews.co.th/admin/upload/20191110/news_rOpvqfgLcB124010_533.jpg?v=20191110187?v=6581"/>
      </figure>
      <p>ด้าน ร.ต.อ.พงศ์พล เปิดเผยว่า สาเหตุที่หญิงคนนี้ไลฟ์สดคิดสั้นเพื่อต้องการเลิกกับผู้ชายที่คบอยู่ เนื่องจากทราบว่ามีครอบครัวแล้ว ไม่ต้องการเป็นเมียน้อยใคร แต่ผู้ชายไม่ยอมเลิกถ้าจะเลิกจะมายึดร้าน เพราะลงทุนให้ 1.5 แสนบาท ซึ่งผู้หญิงบอกว่าจะผ่อนชดใช้ให้เดือนละ 1 หมื่นบาท แต่ผู้ชายไม่ยอม จึงได้ก่อเหตุดังกล่าวมาหลายครั้ง ตำรวจจึงนำทั้งคู่ไปตกลงกันที่โรงพักว่าจะไม่ยุ่งเกี่ยวต่อกันอีก ฝ่ายชายจะได้กลับไปดูแลครอบครัว ส่วนฝ่ายหญิงก็จะได้เริ่มต้นชีวิตใหม่ โดยทั้งคู่ก็ยอมตกลงกันได้ แต่ไม่รู้ว่าหลังจากนี้จะผิดข้อตกลงกันอีกหรือไม่.</p>
      <figure>
        <img src="https://www.dailynews.co.th/admin/upload/20191110/news_eRjeDnTGvM124011_533.jpg?v=20191110187?v=7212"/>
      </figure>
    </article>
  </body>
</html>