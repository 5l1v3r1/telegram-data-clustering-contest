<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/naukovtsi-ssha-vstanovili-golovnogo-vinuvattsja-epidemiji-vejpingu-638946.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T06:15:03+00:00"/>
    <meta property="og:title" content="Науковці США встановили головного винуватця «епідемії вейпінгу»"/>
    <meta property="og:description" content="Ацетат вітаміну Е був виявлений у 29 пацієнтів зі щонайменше десяти штатів країни"/>
  </head>
  <body>
    <article>
      <h1>Науковці США встановили головного винуватця «епідемії вейпінгу»</h1>
      <address>
        <time datetime="2019-11-10T06:15:03+00:00">10 Nov 2019, 06:15</time>
      </address>
      <h4>Ацетат вітаміну Е був виявлений у 29 пацієнтів зі щонайменше десяти штатів країни</h4>
      <p>«Вейпінгову хворобу», яка призвела до загибелі десятків людей у США, міг спричинити ацетат вітаміну Е, що міститься в наповнювачах для електронних сигарет.</p>
      <p>Про це повідомляє <a href="https://www.cnn.com/2019/11/08/health/vaping-injury-vitamin-e-thc-bn/index.html">CNN</a> з посиланням на Центр контролю та профілактики захворювань США.</p>
      <p>«У легеневих захворюваннях у США, пов’язаних з електронними сигаретами, що призвели до десятків жертв, може бути винен ацетат вітаміну Е, який іноді використовується як присадка для сигарет», – зазначається в повідомленні.</p>
      <p>За словами першого заступника директора центру доктора Енн Шучат, цей висновок фахівців став проривом у дослідженнях – хоча треба провести ще низку тестів.</p>
      <p>«Ці нові висновки є визначальними. Ми маємо головного винуватця»,- зауважила науковиця. І додала, що наповнювачі електронних сигарет можуть містити ще багато небезпечних речовин.</p>
      <p>За даними американських учених, ацетат вітаміну Е був виявлений у 29 пацієнтів зі щонайменше десяти штатів країни, які захворіли на «вейпінгову хворобу».</p>
      <p>Станом на початок листопада, її зафіксували у 2051 особи, які постійно користувалися електронними цигарками та супутніми пристроями. Принаймні 40 людей загинули.</p>
      <p>Ацетат вітаміну Е використовується в деяких інших видах продуктів, таких як лосьйони та харчові добавки. Однак є велика різниця між нанесенням вітаміну Е на шкіру чи споживанням у вигляді пігулок – та вдиханням його ацетату, підкреслили в Центрі контролю та профілактики захворювань у США.</p>
      <p>Нагадаємо, <a href="https://glavcom.ua/news/u-ssha-pidvishchat-vikoviy-cenz-dlya-veypingu-do-21-roku-638800.html">адміністрація президента Сполучених Штатів планує заборонити продаж електронних сигарет</a> особам, які не досягли до 21 років.</p>
      <p>Як повідомлялося, міністерство охорони здоров’я США <a href="https://glavcom.ua/world/observe/u-ssha-zaboronyat-aromatichni-napovnyuvachi-dlya-elektronnih-cigarok-624692.html">планує заборонити продаж будь-яких ароматичних наповнювачів для електронних цигарок</a>.</p>
      <related>
        <a href="https://glavcom.ua/world/hitech/u-ssha-za-dopomogoyu-gorilki-pokrashchuyut-ekologiyu-638767.html"/>
        <a href="https://glavcom.ua/news/derzhdep-rozblokuvav-dopomogu-ukrajini-do-rozporyadzhennya-trampa-zmi-638910.html"/>
        <a href="https://glavcom.ua/world/observe/ssha-i-nimechchina-zrobili-vazhlivu-zayavu-shchodo-maybutnogo-nato-638876.html"/>
      </related>
    </article>
  </body>
</html>