<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T06:39:27+00:00"/>
    <meta property="og:title" content="Η σωματική άσκηση στα 60 νικάει καρδιακά νοσήματα και εγκεφαλικό"/>
    <meta property="og:description" content="Αυτοί που έχουν ηλικία άνω των 60 ετών πρέπει να ασκούνται περισσότερο και όχι λιγότερο για την πρόληψη εμφάνισης καρδιακών ασθενειών και εγκεφαλικού, σύμφωνα με νέα έρευνα"/>
  </head>
  <body>
    <article>
      <h1>Η σωματική άσκηση στα 60 νικάει καρδιακά νοσήματα και εγκεφαλικό</h1>
      <h2>Αυτοί που έχουν ηλικία άνω των 60 ετών πρέπει να ασκούνται περισσότερο και όχι λιγότερο για την πρόληψη εμφάνισης καρδιακών ασθενειών και εγκεφαλικού, σύμφωνα με νέα έρευνα</h2>
      <address><time datetime="2019-11-10T06:39:27+00:00">10 Nov 2019, 06:39</time> by <a rel="author">ΤοΒΗΜΑ Team</a></address>
      <p>Αυτοί που έχουν ηλικία άνω των 60 ετών πρέπει να ασκούνται περισσότερο και όχι λιγότερο για την πρόληψη εμφάνισης καρδιακών ασθενειών και εγκεφαλικού, σύμφωνα με νέα έρευνα.</p>
      <p>Τα αποτελέσματα της μελέτης, που δημοσιεύτηκαν σήμερα στην επιστημονική επιθεώρηση «<a href="https://academic.oup.com/eurheartj/advance-article/doi/10.1093/eurheartj/ehz768/5613737"><b>European Heart Journal</b></a>«, έδειξαν ότι αυτοί που όσο μεγάλωναν ασκούνταν λιγότερο διέτρεχαν μεγαλύτερο κίνδυνο εμφάνισης προβλημάτων καρδιάς κατά 27%, ενώ αντίθετα αυτοί που ασκούνταν περισσότερο μείωναν τον κίνδυνο σε επίπεδο 11%.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Η σχέση μεταξύ σωματικής άσκησης και καρδιαγγειακών ασθενειών στους μεγαλύτερους ανθρώπους επιβεβαιώθηκε ακόμα και στις περιπτώσεις ατόμων με χρόνια προβλήματα υγείας (π.χ. υπέρταση, υψηλή χοληστερόλη, διαβήτης τύπου 2 κ.ά.).</p>
      <p>Ερευνητές, με επικεφαλής τον Κίγουνγκ Κιμ, φοιτητή στο τμήμα Βιοϊατρικών Επιστημών του Εθνικού Πανεπιστημίου της Σεούλ, υπό την επίβλεψη του καθηγητή Σανγκ Μιν Παρκ, διεξήγαν τη μελέτη σε 1.119.925 άντρες και γυναίκες ηλικίας 60 ετών και άνω οι οποίοι υποβλήθηκαν σε δύο τσεκ-απ το 2009-2010 και το 2011-2012. Οι συμμετέχοντες παρακολουθήθηκαν από τους ερευνητές μέχρι τον Δεκέμβριο του 2016.</p>
      <p>Σε κάθε ιατρικό έλεγχο (τσεκ-απ) οι συμμετέχοντες απάντησαν επίσης σε ερωτήσεις που αφορούσαν το επίπεδο σωματικής τους δραστηριότητας και τον τρόπο ζωής. Οι ερευνητές εκτίμησαν το μέσο επίπεδο σωματικής άσκησης ανά εβδομάδα και πώς αυτό άλλαξε μεταξύ των δύο διαστημάτων στα οποία εξετάστηκαν οι συμμετέχοντες.</p>
      <p>Παράλληλα οι ερευνητές συνέλεξαν δεδομένα για τις καρδιακές νόσους και τα εγκεφαλικά από τον Ιανουάριο του 2013 έως τον Δεκέμβριο του 2016. Η μέση ηλικία των συμμετεχόντων ήταν τα 67 έτη και το 47% αυτών ήταν άντρες. Περίπου τα δύο τρίτα αυτών ανέφεραν ότι δεν ήταν σωματικά δραστήριοι τόσο στην πρώτη όσο και στη δεύτερη περίοδο εξέτασης. Το ποσοστό των γυναικών που δεν ασκούνταν ήταν ακόμη μεγαλύτερο από αυτό των αντρών και στις δύο χρονικές περιόδους της μελέτης. Μόνο το 22% των ατόμων που δεν ασκούνταν αύξησαν το επίπεδο της σωματικής τους δραστηριότητας στο διάστημα της δεύτερης εξέτασης και το 54% των ατόμων που ασκούνταν πέντε ή περισσότερες φορές την εβδομάδα την πρώτη φορά που εξετάστηκαν είχαν σταματήσει να ασκούνται τη δεύτερη. Κατά τη διάρκεια της συνολικής περιόδου παρακολούθησης των συμμετεχόντων καταγράφηκαν 114.856 περιστατικά καρδιακών ασθενειών και εγκεφαλικού.</p>
      <p>Οι ερευνητές βρήκαν ότι οι άνθρωποι που μετέβαλαν το επίπεδο σωματικής τους δραστηριότητας από την πλήρη αποχή από τη σωματική άσκηση το 2009-2010 σε μέτρια ή έντονη σωματική δραστηριότητα τρεις ή τέσσερις φορές την εβδομάδα το 2011-2012 παρουσίασαν μείωση του κινδύνου καρδιαγγειακών προβλημάτων κατά 11%. Αυτοί που ασκούνταν μέτρια ή έντονα μια ή δύο φορές την εβδομάδα μείωναν τον κίνδυνο κατά 10% αν αύξαναν την σωματική τους δραστηριότητα σε πέντε ή περισσότερες φορές την εβδομάδα. Από την άλλη, αυτοί που ασκούνταν μέτρια ή έντονα πάνω από πέντε φορές την εβδομάδα στον πρώτο έλεγχο και σταμάτησαν να ασκούνται στον δεύτερο αύξαναν την πιθανότητα εμφάνισης καρδιαγγειακών προβλημάτων κατά 27%.</p>
      <p>Όταν οι μελετητές διερεύνησαν συγκεκριμένα ένα δείγμα ανθρώπων με χρόνιες νόσους βρήκαν ότι αυτοί που άρχισαν να ασκούνται σε μέτρια ή υψηλή ένταση τρεις ή τέσσερις φορές την εβδομάδα ενώ προηγουμένως δεν ασκούνταν, μείωναν τον κίνδυνο καρδιαγγειακών προβλημάτων. Οι άνθρωποι που είχαν κάποια αναπηρία μείωναν τον κίνδυνο κατά 16%, αυτοί με διαβήτη, αυξημένη αρτηριακή πίεση ή επίπεδα χοληστερόλης ελάττωσαν τον κίνδυνο κατά 4-7%.</p>
      <p>Ο Κιμ είπε: «Το πιο σημαντικό μήνυμα από αυτή την έρευνα είναι ότι οι μεγαλύτεροι σε ηλικία ενήλικες πρέπει να αυξήσουν ή να διατηρήσουν τη συχνότητα με την οποία ασκούνται για να προλάβουν τις καρδιαγγειακές νόσους. Παγκοσμίως, αυτό το εύρημα έχει μεγάλη σημασία για τη δημόσια υγεία, καθώς εκτιμάται ότι ο πληθυσμός που είναι άνω των 60 ετών αναμένεται να φτάσει στα 2 δισεκατομμύρια μέχρι το 2050, αριθμός που συνιστά πολύ σημαντική αύξηση από τα 900 εκατομμύρια που καταγράφηκαν από τον Παγκόσμιο Οργανισμό Υγείας (ΠΟΥ) το 2015. Ενώ οι πιο μεγάλοι σε ηλικία ενήλικες θεώρησαν δύσκολο να ασκούνται τακτικά καθώς μεγάλωναν, η έρευνά μας υποστηρίζει ότι είναι αναγκαίο να ασκούμαστε περισσότερο για την πρόληψη καρδιαγγειακών ασθενειών και αυτό ισχύει επίσης για τους ανθρώπους με αναπηρίες ή χρόνιες νόσους».</p>
      <p>«Πιστεύουμε ότι τα κοινοτικά προγράμματα που ενθαρρύνουν τα άτομα μεγαλύτερων ηλικιών να ασκούνται πρέπει να προωθούνται από τις κυβερνήσεις. Επίσης, από κλινική άποψη, οι γιατροί θα πρέπει να «συνταγογραφούν» σωματική άσκηση σε συνδυασμό με τις φαρμακοθεραπείες που προτείνονται για τα άτομα που ανήκουν σε ομάδες υψηλού κινδύνου εμφάνισης καρδιαγγειακών ασθενειών», δήλωσαν οι ερευνητές.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>