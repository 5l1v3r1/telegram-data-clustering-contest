<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740924"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T06:28:00+00:00"/>
    <meta property="og:title" content="อนุทิน เมินคนบ่น เดินหน้าสธ.มั่นคงบนเรือเหล็ก"/>
    <meta property="og:description" content="'อนุทิน' ไม่สนคำบ่น มั่นใจระบบสาธารณสุขไทยมีมาตรฐาน เดินหน้ามั่นคงบนเรือเหล็ก ไม่ใช่เรือแป๊ะ พร้อมซับพอร์ต ขรก.ไม่ทำตัวเป็นปลัดฯ-อธิบดีเสียเอง"/>
  </head>
  <body>
    <article>
      <h1>อนุทิน เมินคนบ่น เดินหน้าสธ.มั่นคงบนเรือเหล็ก</h1>
      <address>
        <time datetime="2019-11-10T06:28:00+00:00">10 Nov 2019, 06:28</time>
      </address>
      <p>
        <b>"อนุทิน" ไม่สนคำบ่น มั่นใจระบบสาธารณสุขไทยมีมาตรฐาน เดินหน้ามั่นคงบนเรือเหล็ก ไม่ใช่เรือแป๊ะ พร้อมซับพอร์ต ขรก.ไม่ทำตัวเป็นปลัดฯ-อธิบดีเสียเอง</b>
      </p>
      <p>เมื่อวันที่ 10 พ.ย. ที่โรงแรมเซ็นทารา แกรนด์ แอท เซ็นทรัลเวิลด์ แพทยสภาจัดประชุมวิชาการประจำปี 2562 แพทยสภา-หลักสูตรประกาศนียบัตรธรรมาภิบาล ทางการแพทย์ สำหรับผู้บริหารระดับสูง (ปธพ.) ครั้งที่ 7 ซึ่งมีนายอนุทิน ชาญวีกูล รองนายกรัฐมนตรี และรมว.สาธารณสุข ในฐานะสภานายกพิเศษแพทยสภา ได้ร่วมบรรยายพิเศษเรื่อง "อนาคตระบบสาธารณสุขไทย" โดยนายอนุทิน กล่าวตอนหนึ่งว่า กระทรวงสาธารณสุข เป็นกระทรวงพื้นฐานของเศรษฐกิจ เพราะถ้าดูแลคนให้มีสุขภาพดี ก็สามารถขับเคลื่อนงานต่างๆ ได้ ดังนั้นหน้าที่ของกระทรวงจึงต้องดูแลคนตั้งแต่วินาทีแรกที่เกิด จนถึงวินาทีสุดท้ายของชีวิต ให้มีสุขภาพดี รู้จักดูแลตัวเอง เจ็บป่วยก็เข้าถึงยา เข้าถึงการรักษา ทั้งนี้ ประเทศไทยตามระบบการดูแลสุขภาพถ้วนหน้า (Universal health coverage : UHC) เปรียบเหมือนเฉลี่ยทุกข์ เฉลี่ยสุข ซึ่งจะยั่งยืนได้คือการทำให้คนสุขภาพดี หากไม่ดูแลสุขภาพต่อให้ระบบดี งบประมาณมากแค่ไหนก็ไม่พอ<br/><br/>นายอนุทิน กล่าวต่อว่า ทั้งนี้ ตนเป็นรมว.สาธารณสุข เพียง 3 เดือน ก็พบว่ามีชาวต่างชาติให้การชื่นชมระบบสาธารณสุขของประเทศไทยอย่างมาก ล่าสุดสถาบันนานาชาติระดับโลกจัดอันดับให้ประเทศไทยอยู่ในอันดับที่ 6 ในการดูแลสุขภาพประชาชน ในการให้บริการประชาชนด้านสาธารณสุข ถึงแม้ประเทศไทยเป็นประเทศเล็ก แต่ระบบสาธารณสุขนำหน้าประเทศในแทบยุโรปเกือบทุกประเทศ เหตุผลก็เพราะมีต้นทุนของแพทย์หรือบุคลากรทางการแพทย์ มีต้นทุนทางสังคมที่พร้อมได้รับการสนับสนุนจากมวลชน แต่ทั้งหมดทั้งมวล เป้าหมายของเราคือตั้งการสนับสนุนให้คนไทยมีสุขภาพดีโดยไม่ต้องพึ่งยาหรือการเข้ารับการรักษาในโรงพยาบาล ซึ่งก็ถือว่าเป็นสิ่งที่ดีมากกว่า<br/><br/>"วันนี้เรามีการยกระดับมาตรฐานทางการแพทย์มากขึ้น แต่ความคาดหวังของคนก็มากขึ้นตาม ดังนั้นใครบ่นอะไรก็บ่นไป เราก็แก้ไขไป แต่สิ่งสำคัญเราต้องมองว่าพื้นฐานของเรามีมาตรฐานหรือไม่ ซึ่งผมขอรับรองว่าระบบสาธารณสุขของเรา ได้มาตรฐานเราไม่ได้ทิ้งใครไว้ข้างหลัง เราจะดูแลประชาชนทุกคนที่พึงจะได้รับการดูแลจากภาครัฐในเรื่องของการแพทย์อย่างดี ไม่ใช่เพียงแค่คนไทย แต่รวมไปถึงคนกลุ่มน้อย แรงงานต่างชาติ หรือนักท่องเที่ยวต่างชาติที่เข้ามาเที่ยวที่ไทย โชคดีที่วันนี้กระทรวงสาธารณสุขเราลงเรือลำเดียวกัน เรือเหล็กนะไม่ใช่เรือแป๊ะ เป็นเรือที่ค่อนข้างจะแข็งแรง และพูดภาษาเดียวกัน มีความมุ่งมั่นตั้งใจในทิศทางเดียวกัน ก็เลยทำให้สิ่งที่เป็นปัญหาหรือสิ่งที่ไม่ได้รับการตัดสินใจในอดีต ก็ได้รับการเสนอและเคาะไปในทิศทางเดียวกัน ในกระทรวงสาธารณสุขวันนี้ ผมเชื่อว่างานไปได้ดี เพราะว่ารัฐมนตรีไม่พยายามทำตัวเป็นปลัด หรือทำตัวเป็นอธิบดี แต่รัฐมนตรีทำตัวเป็นผู้บริหารและสนับสนุนภารกิจของข้าราชการประจำ แต่ละคนมีอำนาจที่จำกัด " นายอนุทิน กล่าว.</p>
      <figure>
        <img src="https://www.dailynews.co.th/admin/upload/20191110/news_ernZitNajT134146_533.jpg?v=20191110149?v=7189"/>
      </figure>
      <p> </p>
    </article>
  </body>
</html>