<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/varsler-store-endringer/71797433"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T06:23:50+00:00"/>
    <meta property="og:title" content="Varsler store endringer"/>
    <meta property="og:description" content="Selskapet skal bruke et år på å gå gjennom sju millioner utleieannonser, etter flere svindelskandaler."/>
  </head>
  <body>
    <article>
      <h1>Varsler store endringer</h1>
      <h2>Selskapet skal bruke et år på å gå gjennom sju millioner utleieannonser, etter flere svindelskandaler.</h2>
      <address><time datetime="2019-11-10T06:23:50+00:00">10 Nov 2019, 06:23</time> by <a rel="author">Amanda Strand Askeland</a></address>
      <p>Tjenesteleverandøren Airbnb har blitt veldig populært de siste åra. Samtidig som man kan spare penger å leie en fremmeds leilighet eller hus framfor et hotell, kan du selv tjene gode penger på å leie ut din egen bolig.</p>
      <p>I det siste har kritikken haglet mot selskapet. I forrige uke avslørte magasinet <a href="https://www.vice.com/en_us/article/43k7z3/nationwide-fake-host-scam-on-airbnb?utm_source=stylizedembed_vice.com&amp;utm_campaign=vb58jd&amp;site=vice">Vice</a> svindel på bookingsiden, der en person opprettet flere falske profiler og hus, og tvang gjestene i siste liten til å bytte til et annet hus enn det de hadde booket.</p>
      <p>Flere opplevde at de ikke ble hørt da de kontaktet selskapet for hjelp etter hendelsen, skriver magasinet.</p>
      <p>
        <b>Nå skal selskapet gjøre en rekke endringer på plattformen for å gjøre det tryggere å bruke tjenesten, skriver <a href="https://www.vice.com/en_us/article/vb58jd/airbnb-promises-to-verify-all-7-million-listings-after-vice-report-exposes-scam">Vice</a>, som har fått tilgang til en intern e-post administrerende direktør og grunnlegger Brian Chesky har sendt til alle sine ansatte.</b>
      </p>
      <h3>Verifisering</h3>
      <p>I e-posten skriver Chesky at de skal bruke et år på å gå gjennom sju millioner utleieannonser, og verifisere alle. Dersom gjester opplever at leiligheten ikke lever opp til det som sto i annonsen, vil de bli flyttet til et like godt alternativ eller bedre, eller få pengene tilbake.</p>
      <p>- Vi mener at tilliten på Internett begynner med verifisering av informasjonen på plattformene, og vi tror dette er et viktig steg for vår bransje, sier Chesky i e-posten.</p>
      <p>De skal også flagge profiler og reservasjoner som er mistenkelige, for å stoppe uverifiserte parter før eventuelle bookinger.</p>
      <h3>Setter opp døgnåpen telefon</h3>
      <p>I tillegg til å gå gjennom alle boligannonsene skal det settes opp en døgnåpen telefon for kundene, en «24/7 Neighbor Hotline». Ved hjelp av denne kan kunder ringe direkte til et Airbnb-team som vil være tilgjengelig uansett tid på døgnet, dersom de skulle trenge det.</p>
      <p>- I over elleve år etter at Joe, Nate og jeg startet Airbnb, har jeg blitt spurt om hva som har overrasket meg mest med verden. Jeg har hatt to svar: at folk faktisk er gode, og at vi er 99 prosent like, sier Chesky i e-posten.</p>
      <p>
        <b>Juridisk seniorrådgiver i Forbrukerrådet, Thomas Iversen, synes det er bra at Airbnb gjør tiltak som kan gjøre det tryggere å leie en feriebolig.</b>
      </p>
      <p>- Økt tillit til utleierne, samt et mer smidig forhold til naboer, vil komme alle til gode, sier han til Dagbladet.</p>
      <p>Iversen understreker likevel at tiltakene er omfattende og tidkrevende.</p>
      <p>- Siden leie via Airbnb i all hovedsak ikke er lovregulert, er forbrukeren avhengig av gode avtalevilkår og trygge forhold lagt til rette av plattformen.</p>
      <h3>Lite svindel i Norge</h3>
      <figure>
        <img src="https://dbstatic.no/71788751.jpg?imageId=71788751&amp;x=4.9853372434018&amp;y=0&amp;cropw=94.428152492669&amp;croph=100&amp;width=322&amp;height=316"/>
        <figcaption><b>POSITIV:</b> Juridisk seniorrådgiver i Forbrukerrådet, Thomas Iversen, synes tiltakene er gode. Foto: Forbrukerrådet Vis mer</figcaption>
      </figure>
      <p>Iversen forteller at Forbrukerrådet mottar få henvendelser om Airbnb, og hører sjelden om svindel av norske forbrukere. Men han forteller at det blir innstramminger i Norge også.</p>
      <p>
        <b>Fra og med 1. januar 2020 trer endringer i eierseksjonsloven i kraft.</b>
      </p>
      <p>- Endringene innebærer at adgangen til å drive med korttidsutleie i eierseksjonssameier begrenses til 90 døgn årlig. Adgangen til å drive med korttidsutleie i borettslag utvides til 30 døgn årlig. Dette betyr i praksis at utleie igjennom for eksempel Airbnb vil begrenses til 90 døgn i året for eierseksjonssameier, forklarer han til Dagbladet.</p>
      <h3>Flere drept på fest</h3>
      <p>
        <b>Nylig innførte Airbnb et forbud mot husfester etter at fem personer ble skutt og drept i slutten av oktober, under en halloweenfest holdt i en Airbnb-leilighet i Orinda i California.</b>
      </p>
      <p>Ifølge <a href="https://www.washingtonpost.com/nation/2019/11/01/orinda-shooting-halloween-party-deaths/">Washington Post</a> ble festen promotert på sosiale medier som «Airbnb mansion party», og politiet beskrev det som kaotisk da flere hundre gjester løp rundt på eiendommen i panikk. Flere av dem med skuddskader.</p>
      <p>Tidligere i år ble også <a href="https://www.dagbladet.no/nyheter/betalte-200-000-for-airbnb---leiligheten-eksisterer-ikke/71660210">et britisk par lurt da de betalte 200 000 kroner for en luksusleilighet på Ibiza som ikke eksisterte.</a></p>
    </article>
  </body>
</html>