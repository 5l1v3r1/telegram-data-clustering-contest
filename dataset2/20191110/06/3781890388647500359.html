<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740910"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T06:00:00+00:00"/>
    <meta property="og:title" content="อสังหาฯโอดแบงก์คุมเข้มสินเชื่อ-หั่นราคาดิ้นหนีตาย"/>
    <meta property="og:description" content="'ชนินทร์'ห่วงธุรกิจอสังหาริมทรัพย์รายย่อยขนาดสภาพคล่องหลังแบงก์เข้มสินเชื่อ ผู้ประกอบการหั่นราคาเคลียร์สต็อกหลังได้รับผลกระทบแอลทีวี วอนรัฐคลอดมาตรการเพิ่มช่วยภาคธุรกิจให้ครอบคลุมทุกกลุ่ม"/>
  </head>
  <body>
    <article>
      <h1>อสังหาฯโอดแบงก์คุมเข้มสินเชื่อ-หั่นราคาดิ้นหนีตาย</h1>
      <address>
        <time datetime="2019-11-10T06:00:00+00:00">10 Nov 2019, 06:00</time>
      </address>
      <p>
        <b>"ชนินทร์"ห่วงธุรกิจอสังหาริมทรัพย์รายย่อยขนาดสภาพคล่องหลังแบงก์เข้มสินเชื่อ ผู้ประกอบการหั่นราคาเคลียร์สต็อกหลังได้รับผลกระทบแอลทีวี วอนรัฐคลอดมาตรการเพิ่มช่วยภาคธุรกิจให้ครอบคลุมทุกกลุ่ม</b>
      </p>
      <p>นายชนินทร์ วานิชวงศ์ ประธานเจ้าหน้าที่บริหาร บริษัท ฮาบิแทท กรุ๊ป จำกัด เปิดเผยว่า ในช่วงที่ผ่านมาภาวะเศรษฐกิจที่ชะลอตัวทำให้สถาบันการเงินระมัดระวังในการปล่อยสินเชื่อ ซึ่งผู้ประกอบการที่ไม่อยู่ในตลาดหลักทรัพย์มีข้อจำกัดในด้านแหล่งเงินทุน แต่ผู้ประกอบการที่จดทะเบียนในตลาดฯ อาจจะมีการออกหุ้นกู้  บี/อี ระดมเงินทุนได้ไม่มีปัญหา โดยเฉพาะรายใหญ่จึงอยากให้ภาครัฐช่วยเหลือผู้ประกอบการกลุ่มอื่นให้คลอบคลุมมากขึ้น  เช่น การปรับลดภาษีธุรกิจเฉพาะช่วยผู้พัฒนาโครงการโดยตรง  เพราะหลังจากที่ธนาคารแห่งประเทศไทย(ธปท.) กำหนดเพดานอัตราส่วนเงินให้สินเชื่อต่อมูลค่าหลักประกันหรือแอลทีวีผู้ประกอบการขายโครงการไม่ได้จึงได้ปรับลดราคาอสังหาริมทรัพย์ลง เพื่อให้สามารถดำเนินธุรกิจต่อไปได้และไม่ให้รับภาระขาดทุนมากนัก<br/><br/>นอกจากนี้การที่ภาครัฐออกมาตรการกระตุ้นอสังหาริมทรัพย์ปลายปีด้วยการลดค่าธรรมเนียมจดทะเบียนการโอนจากเดิม 2% เหลือ 0.01% และลดค่าจดทะเบียนจดจำนองอสังหาริมทรัพย์จากเดิม 1% เหลือ 0.01% สำหรับการซื้อขายที่อยู่อาศัยที่ดินพร้อมอาคารหรือห้องชุด ราคาไม่เกิน 3 ล้านบาทต่อหน่วยนั้น เป็นเรื่องที่ดี เพราะช่วยกระตุ้นผู้ประกอบการและลูกค้าให้เร่งการโอนมากขึ้น  แต่เป็นการช่วยเหลือกลุ่มคนเฉพาะกลุ่ม<br/><br/>ทั้งนี้หากรัฐต้องการกระตุ้นตลาดอสังหาริมทรัพย์จะต้องเปิดกว้างช่วยเหลือทั้งรายกลางและรายใหญ่แม้ว่าวอลลุ่มไม่มากแต่มูลค่าโครงการสูง ขณะเดียวกันอยากให้ภาครัฐทบทวนยกเลิกแอลทีวีจนกว่าภาวะเศรษฐกิจจะแข็งแกร่งปรับตัวดีขึ้น การเมืองชัดเจน เพราะปัจจุบันเศรษฐกิจโลกชะลอตัวลงจากปัญหาสงครามทางการค้าส่งผลกระทบต่อเศรษฐกิจโลกและเศรษฐกิจไทย <br/><br/><br/> </p>
    </article>
  </body>
</html>