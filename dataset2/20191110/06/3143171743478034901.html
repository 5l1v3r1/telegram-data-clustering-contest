<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/sono-sarina-sono-donna-sono-siciliana-e-sono-arrabbiata.html"/>
    <meta property="og:site_name" content="Tempostretto"/>
    <meta property="article:published_time" content="2019-11-10T06:56:10+00:00"/>
    <meta property="og:title" content="Sono Sarina, sono donna, sono siciliana e sono arrabbiata"/>
    <meta property="og:description" content="Siamo affetti da Sindrome di Stoccolma ma è l'ora della rivoluzione della dignità e della bellezza"/>
  </head>
  <body>
    <article>
      <h1>Sono Sarina, sono donna, sono siciliana e sono arrabbiata</h1>
      <address><time datetime="2019-11-10T06:56:10+00:00">10 Nov 2019, 06:56</time> by <a rel="author" href="https://www.tempostretto.it/author/rosaria-brancato" target="_blank">Rosaria Brancato</a></address>
      <p>
        <i>Siamo affetti da Sindrome di Stoccolma ma è l'ora della rivoluzione della dignità e della bellezza</i>
      </p>
      <p>Caro diario è stata davvero una brutta settimana. Caro voli, rapporto Svimez, questione ex Hotel Riviera, quadro della discordia….</p>
      <h3>Sindrome di Stoccolma</h3>
      <p>Come ogni malato di <b>Sindrome di Stoccolma</b> che si rispetti ci affezioniamo ai nostri carnefici. Riteniamo, chissà perché, di meritarci quello che abbiamo.</p>
      <h3>5 milioni di emigranti</h3>
      <p>I dati Svimez danno il Sud <b>in recessione</b>: il 2019 chiuderà con il Pil in negativo (-2%) ed il gap occupazionale tra Nord e Sud è aumentato fino al 21,6%. Se dal 2000 ad oggi hanno lasciato il Sud 2 milioni di persone, nei prossimi 50 anni se ne andranno oltre 5 milioni (quanto gli abitanti di tutta la Sicilia).</p>
      <h3>#meravigliatidellagrotta</h3>
      <p>Ma come ogni anno alla vigilia del Natale si “scopre”, con lo stesso stupore del <b><i>#meravigliatodellagrotta</i></b> il caro voli. Avviene sin dai tempi di Cuffaro, eppure ogni anno è come se fosse la prima volta. Tutti a invocare l’intervento di Enac, governo, Antitrust, Madonna di Lourdes e quant’altro. Sarebbe bastato, come pure io ripeto periodicamente, <b>leggere lo Statuto Speciale</b> ed applicarlo. Il 5 novembre 2017 ho scritto una rubrica sugli stessi temi, sul <b><a href="https://www.tempostretto.it/news/voli-a-500-euro-per-tornare-in-sicilia-a-natale-vergogna-intervenga-lenac.html">caro voli</a></b> di Natale e sullo Statuto Speciale come<a href="https://www.tempostretto.it/news/autonomia-chiacchiere-referendum-veneto-lombardia-statuto-siciliano-come-lazzaro.html"> </a><b><a href="https://www.tempostretto.it/news/autonomia-chiacchiere-referendum-veneto-lombardia-statuto-siciliano-come-lazzaro.html">Lazzaro</a></b><a href="https://www.tempostretto.it/news/autonomia-chiacchiere-referendum-veneto-lombardia-statuto-siciliano-come-lazzaro.html">,</a> che resuscita in ogni campagna elettorale per poi tornare a morire serenamente nei 5 anni successivi.</p>
      <p>In Sardegna la continuità territoriale è realtà da 40 anni circa. Da noi è come parlare delle mezze stagioni al bar.</p>
      <h3>Lo Statuto Speciale-Lazzaro</h3>
      <p>Facciamo un piccolo ripasso della nostra “specialità”: <b>art.21</b> il presidente della Regione partecipa, c<b>ol rango di Ministro,</b> al Consiglio dei Ministri con voto deliberativo nelle materie che interessano la Regione. Norma ignorata da almeno 10 anni e nel frattempo in sede di Conferenza Stato Regioni contiamo meno di niente.</p>
      <h3>Le tariffe concordate</h3>
      <p><b>Art.22</b> La Regione ha il diritto di partecipare con un suo rappresentante alla formazione delle tariffe ferroviarie, all’istituzione e regolamentazione dei servizi nazionali di comunicazione e trasporti terrestri, marittimi e aerei, che interessano la Regione (mai avvenuto).</p>
      <p><b>L’art. 37</b> riguarda quella parte di imposte che le imprese con stabilimenti produttivi in Sicilia ma sedi altrove DEVONO versare nell’isola (come sopra).</p>
      <h3>Il fondo di solidarietà</h3>
      <p><b>L’art.38</b> prevede che annualmente lo Stato versa a titolo di solidarietà una somma da impiegarsi nell’esecuzione di LAVORI PUBBLICI per bilanciare il minore ammontare dei redditi da lavoro rispetto alla media nazionale. Per un po’ abbiamo ricevuto briciole per mettere qualche toppa. Negli ultimi 20 anni avanziamo circa <b>15 miliardi di euro</b>  </p>
      <h3>Il Fondo perequativo</h3>
      <p>Se vogliamo dare un’occhiata alla Costituzione possiamo ricordare <b>l’art. 119</b> e le modifiche apportate dalla legge costituzionale 3 del 2001 (e dalla legge del 2009 sul federalismo fiscale) in merito al <b>Fondo perequativo</b> per i territori con minore capacità fiscale per abitante.</p>
      <h3>Il gioco delle tre carte</h3>
      <p>Ancora più di <b>recente</b> il governo nazionale con il <b><a href="https://www.tempostretto.it/news/quei-fondi-europei-per-la-sicilia-e-il-gioco-delle-tre-carte-dellitalia.html">gioco delle tre carte</a></b><a href="https://www.tempostretto.it/news/quei-fondi-europei-per-la-sicilia-e-il-gioco-delle-tre-carte-dellitalia.html">,</a> ha spacciato i Fondi Ue dell’obiettivo convergenza come fondi nazionali…..La Commissione Ue ha bacchettato il governo ma non sappiamo come finirà.</p>
      <p>A questo punto è lecito chiedersi: <b>ma dal 1946 ad oggi abbiamo babbiato? </b>La risposta è: SENZA DUBBIO SI’</p>
      <h3>Un partito del Sud</h3>
      <p>Da tempo sono convinta che serve un <b>PARTITO DEL SUD</b>, un partito territoriale che sia, per il Meridione, quello che è stata la Lega per il nord. Un partito con le radici nel territorio, nella carne della povera gente, e i rami in Parlamento.</p>
      <h3>Il governo del nord ve lo fate voi</h3>
      <p>Devi essere INDIPENDENTE dagli altri se vuoi farti ascoltare, altrimenti sei schiacciato. Se fossi un ministro o un parlamentare del sud direi: cari miei colleghi se volete che vi voto le vostre proposte, o la fiducia, prima mettete sul tavolo RISORSE VERE per la Sicilia. A<b>ltrimenti mi alzo e il governo del nord ve lo fate da soli.  Io farei così.</b></p>
      <h3>I nominati</h3>
      <p>Ma nessuno degli esponenti di partiti nazionali (siano essi Pd, M5S, o Forza Italia etc etc) lo può fare. <b>Per due motivi</b>: 1) è stato nominato, quindi deve la sua poltrona al capo e non agli elettori 2) fa parte di un partito ampio che ha interessi su tutto il territorio.</p>
      <p>In questo quadro <b>Messina è periferia della periferia dell’Impero</b>.</p>
      <h3>Hotel Riviera simbolo</h3>
      <p>La questione <b>dell’ex Hotel Riviera</b> è emblematica. Quando mio figlio è nato l’Hotel Riviera era chiuso da 4 anni. Generazioni come la sua ne sconoscono l’esistenza, è come il <b>parente lontano delle Americhe</b> che nessuno sa se è vivo o morto ma neanche provano a fargli una telefonata.</p>
      <h3>Il Titanic</h3>
      <p>Dopo quasi 3 lustri di contenziosi e scelte opinabili, la Città Metropolitana, in seguito alla decisione del gruppo Neptunia di fare marcia indietro rispetto al bando che si era aggiudicato nel 2016, decide di fare un nuovo bando. Nel frattempo l’ex albergo sembra il Titanic, ci sono i calici e le bottiglie di champagne tra l<b>e macerie e l’amianto</b>.</p>
      <p>Il nuovo bando è un’ opportunità per gli imprenditori di investire. Se nessuno lo fa, ArisMe è pronta ad acquistare l’immobile per destinarlo ad alloggi popolari.</p>
      <h3>“io non sono classista ma…”</h3>
      <p>Apriti cielo, quelli dell’ “<b><i>io non sono classista ma….”</i></b>, si ribellano al grido di #risaniamoliacasaloro. Meglio continuare a farlo marcire per altri 30 anni. Gli <b>arricciatori di naso</b> che per decenni hanno considerato l’ex Riviera come il parente delle Americhe, non s’indignano per il fatto che nella Falce, cuore pulsante della nostra storia, ci sono discariche, abusivi, attività inquinanti e deturpanti o per il fatto che dentro la Real Cittadella abitano famiglie. E’ come se al Colosseo ci fossero inquilini con tanto di cassetta delle poste e campanello. E tutti zitti.</p>
      <h3>#gliarricciatoridinaso</h3>
      <p>Gli <b>#arricciatoridinaso</b> forse pensano che gli <b>Champs-Élysées</b> del Viale della Libertà finiranno in mano agli Unni? Che metteranno piante di cavolfiori nei balconi al posto dei gerani? Che gli abitanti si metteranno le dita nel naso davanti alle frotte di turisti o arrostiranno tajone nella terrazza?</p>
      <h3>Il quadro della discordia</h3>
      <p>Concludo con il <b><a href="https://www.tempostretto.it/news/messina-denudata-serena-giannetto-via-quadro-infamante-aula-colleghi-defilano.html">quadro della discordia</a></b>: una copia fotografica dell’ <b><i>Allegoria di Messina restituita alla Spagna</i></b> (1678), che campeggia nell’Aula consiliare dal 1994.</p>
      <p>Il quadro raffigura Messina (che si era ribellata ma era stata sconfitta) nuda, ferita, presa a calci dal soldato mentre chiede scusa alla Spagna che intanto si prende tutti i privilegi (più di 1400) che avevamo e ci <b>dichiara morti civilmente</b>.</p>
      <p>Noi che facciamo? Ce lo mettiamo sopra la testa, per ricordarci che siamo miseri e negletti. Per di più lo mettiamo nell’Aula, luogo SACRO laicamente perché rappresenta il volere di tutti i cittadini.</p>
      <h3>La foto del carnefice sul comodino</h3>
      <p>E’ come se io, finissi prigioniera politica in cella e poi, dopo la scarcerazione, mi piazzo sopra il letto la foto del secondino che mi sputa da dietro le sbarre.</p>
      <p>Sindrome di Stoccolma appunto. In un articolo in hompega racconto come, per fortuna, sta finendo questa storia paradossale. Perché noi siamo così. <b>Ci piace essere trattati male</b>.</p>
      <h3>La rivoluzione della dignità</h3>
      <p>Invece dovremmo lottare come i Camiciotti, suonare le campane come Dina e Clarenza. Dobbiamo <b>bloccare gli aeroporti a Natale</b>, disertare le sedute in Parlamento, pranzare il 25 dicembre a casa di Conte spuntandogli alla porta con le valigie dei nostri figli. Dovremmo fare la <b>rivoluzione della dignità e della bellezza</b>.</p>
      <h3>Qui ed ora</h3>
      <p>Si dice che il siciliano non ha il verbo al futuro e questa si dice sia una jattura. Io penso che è una fortuna, perché il presente è il modo più bello che c’è.  <b>Solo ora puoi cambiare</b>.</p>
      <p>Rosaria Brancato</p>
      <h4>Articoli correlati</h4>
    </article>
  </body>
</html>