<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/zhadan-kokotyuha-kidruk-babkina-ananyev-skilki-zaroblyayut-pismenniki-v-ukrajini-50052592.html"/>
    <meta property="og:site_name" content="НВ"/>
    <meta property="article:published_time" content="2019-11-10T06:30:00+00:00"/>
    <meta property="og:title" content="Має бути голодним? Скільки заробляє письменник в Україні"/>
    <meta property="og:description" content="Спробуємо розібратися, скільки може отримати молодий автор, який не просто вирішив, що він письменник, а написав книжку"/>
  </head>
  <body>
    <article>
      <h1>Має бути голодним? Скільки заробляє письменник в Україні</h1>
      <h2>Спробуємо розібратися, скільки може отримати молодий автор, який не просто вирішив, що він письменник, а написав книжку</h2>
      <address><time datetime="2019-11-10T06:30:00+00:00">10 Nov 2019, 06:30</time> by <a rel="author">Мартин Якуб</a></address>
      <p>Судячи з кількості курсів, майстер-класів, тренінгів із літературної творчості, а також із кількості українців, які все це відвідують, письменництво — неабияка фінансово перспективна професія. Бо не можуть люди сотнями ходити на всі ці заходи просто з ентузіазму? Цей літературний бум можна порівняти з таким популярними напрямами позауніверситетської освіти, як фотографія чи IT.</p>
      <p>Фотограф-початківець, який закінчив курс «Базова фотографія» та купив собі простеньку дзеркальну камеру, просить 100 доларів за одноденну зйомку. Програміст-початківець, який вивчив бодай одну мову програмування, може без анінайменших проблем влаштуватися на роботу з місячною зарплатою у 500 доларів. То ж, певно, й письменницьке ремесло заманює все нових і нових адептів не лише перспективою увійти в історію, а й солідними гонорарами.</p>
      <p><b>От і спробуємо розібратися, скільки може отримати молодий автор, який не просто вирішив, що він письменник, а написав книжку. </b>Ба навіть знайшов видавництво, яке погодилось її надрукувати.</p>
      <p>Певно ви чули, скільки заробляють найвідоміші світові письменники. <b>П’ятірка рейтингу Forbes за 2018 рік має такий вигляд: </b>перше місце — Джеймс Паттерсон ($86 млн), друге — Джоан Роулінґ ($54 млн), третє — Стівен Кінґ ($27 млн), четверте — Джон Ґрішем ($21 млн), п’яте — Джефф Кінні ($18,5 млн).</p>
      <p>Йдеться про заробітки за рік. Непогано? Еге ж.</p>
      <p>Але ж не можна покладатися лише на грандів. Що там кажуть <b>усереднені показники американського ринку? </b>А їх <a href="https://www.bls.gov/ooh/media-and-communication/writers-and-authors.htm">надає </a>державне Бюро статистики праці у своєму звіті за 2018 рік: середній річний дохід американського письменника становить $62 170.</p>
      <p>Солідна зарплата, скажете. Це ж понад п’ять тисяч доларів на місяць. Але це на наш український погляд. У тому ж звіті ми бачимо, що стільки ж заробляють пожежні інспектори ($60 200) та вчителі у дитсадках ($57 980). Для порівняння: американські ветеринари в середньому заробляли $105 240, артдиректори — $104 590, менеджери із закупівель — $125 630.</p>
      <p>Але то ж США. <b>А яка ситуація в нашій країні</b></p>
      <p>І ось тут виявилась проблемка. Державних статистичних даних про прибутки письменників я не знайшов. Мабуть погано шукав. Але сумніваюсь, що навіть якби вони були, цим цифрам можна було б беззаперечно вірити. Всі ж розуміють чому, так?</p>
      <p>Знайшов статистичну інформацію про кількість проданих книжок у категорії «Художня література» за 2018 рік від Книжкової палати ім. Івана Федорова. Але про це трохи згодом.</p>
      <aside>Сергію Жадану знадобилось 13 років, щоб забезпечувати себе письменництвом</aside>
      <p>Я вирішив, що <b>маю поспілкуватися з діючими письменниками</b>. Скажу відразу, я не питав їх в лоб: «А скільки грошей ви заробляєте?».</p>
      <p>По-перше, прибутки письменників не якась фіксована величина і складаються окрім продажів книжок з великої кількості побічних джерел, як то лекції, виступи, написання авторських колонок, сценаріїв, тощо.</p>
      <p>По-друге, мабуть, не вистачило мені нахабства.</p>
      <p>Однак брак точних цифр не значить, що я не отримав користі від цього спілкування.</p>
      <p>Погодилися зі мною поспілкуватися Сергій Жадан, Андрій Кокотюха, Макс Кідрук, Катерина Бабкіна та Валерій Ананьєв. <b>Я ставив письменникам два запитання:</b></p>
      <p>1. «Скільки років пройшло, відколи ви вирішили назватися письменником, допоки ви почали жити з цієї професії?»</p>
      <p>2. «Скільки відсотків від вашого сукупного доходу — прибуток від продажу книжок?»</p>
      <p><b>Сергій Жадан</b> був дуже лаконічний: «Тринадцять років», «Не рахував».</p>
      <p><b>Андрій Кокотюха</b>, найплідніший за кількістю книжок автор, розказав, що письменництво й досі не приносить йому основних прибутків. Живе він із того, що вже двадцять один рік працює в кіно й на телебаченні. Продажем книжок займається його дружина — через інтернет-книгарню та на книжкових заходах. Андрій жартує, що то не його прибуток.</p>
      <p><b>Максу Кідруку</b> знадобилося сім років, щоб почати жити з літератури. У житті письменника був так званий «вівсяночний період», про який він з усмішкою розповідає на лекціях: тоді вівсянка була основою його денного раціону. Основа бізнес-стратегії Кідрука — всеукраїнські тури з новими книжками (сто і більше міст). Прибуток від книжок — близько 60% від загальних доходів письменника.</p>
      <p>Між виходом першої книжки і «Так, я власне, уже можу ніде більше не працювати, а своє робить (с)» у <b>Катерини Бабкіної </b>минуло десять років. Щоправда прибуток від продажу книжок у письменниці складає близько 40% від загального заробітку за рік: решта — авторські колонки, викладацькі програми та написання сценаріїв.</p>
      <p>Отже, головна ідея, яку я виніс зі спілкування з успішними письменниками: швидко заробити точно не вийде. У середньому потрібно близько десяти років, щоб перейти на самозабезпечення. З іншого боку — жити з письменництва можна.</p>
      <p>Їдемо далі. <b>Потрібно зрозуміти, як саме формуються прибутки письменників із продажу книжок.</b></p>
      <p><b>Авторський гонорар</b> — це певна сума, яку отримує письменник від видавництва за написання твору. Інколи це можуть бути гроші наперед, щоб заохотити митця до праці. Середній гонорар за книжку — $500. Може бути 1 000, може й більше, але це швидше виняток із правил. Заради справедливості скажу, що видавництва виплачують авторські гонорари навіть не всім відомим авторам — обмежуються роялті, про яке читайте згодом. А якщо ви — автор-початківець, на авторський гонорар і не сподівайтесь. Його виплачують, коли видавництво впевнене в тому, що отримає з вашої книжки прибуток. А спрогнозувати комерційний успіх нікому не відомого письменника дуже важко.</p>
      <p><b>Роялті від продажу книжки </b>— це відсоток, який виплачують автору вже після продажу. Він становить від 5% до 20% від відпускної планової ціни видавництва.</p>
      <p><b>Що це за ціна така? </b>Ви приходите в книгарню і берете до рук книжку Івана Петренка. Якщо вона коштує 100 гривень, книгарня забирає собі 50 — половину. Це плата за можливість Іванової книжки сконтактувати напряму із читачем. Власне, такі націнки не дивні. Накрутку в 100% застосовують не лише в книжковому бізнесі, а майже на всіх торговельних майданчиках.</p>
      <p>Залишилось 50 гривень. Ці гроші можна вважати внутрішньою ціною видавництва. Автору за ліцензійною угодою належить 5% (нікому не відомий автор) або до 20% і більше (зірка національного масштабу) від так званої відпускної планової ціни видавництва — тієї суми, за яку видавництво віддає книжку в роздрібні мережі книгарень. Іван написав чудову книжку, це вже його другий роман, тому видавництво призначило йому 10% роялті — найуживаніший відсоток у співпраці видавництва з авторами.</p>
      <p>Але це не означає, що Іван з кожного проданого примірника отримає 5 гривень. Продаж книжок — передусім бізнес. А в кожному бізнесі полюбляють знижки. Книгарні часто вимагають від видавництв знижки. Це може бути 10%, може бути 30%. Може й взагалі не бути — все залежить від потужності видавництва.</p>
      <p>Тому в ліцензійну угоду з автором вносять певний коефіцієнт: 0,9, 0,8, 0,7. Відповідно, беремо середній коефіцієнт 0.8. З цього отримуємо суму, який наш вигаданий Іван Петренко отримає за продаж одного примірника.</p>
      <p>50 гривень внутрішньої відпускної ціни видавництва множимо на коефіцієнт 0,8, а тоді — на 10% роялті.</p>
      <p>Іван мав би отримати з кожного проданого примірника 4 гривні. Але він законослухняний громадянин. Тому він сплачує 18% податку на доходи фізичних осіб. Відповідно на руки Іван отримує<b> 3 гривні 28 копійок</b>.</p>
      <p>Далі цікавіше. Наклади. Якщо таких топових авторів, як Сергій Жадан чи Оксана Забужко друкують накладами в 20 000 примірників, то автору-початківцю варто сподіватися на 500 екземплярів. Ну добре. 1 000. Якщо вже дуже файна книжка, то цілих 2 000. Ну а понад 2 000 вже навряд. Зась.</p>
      <p>
        <b>Іван Петренко за свою нову книжку, яку писав 1 рік, видану накладом 1000 примірників, яку будуть продавати, в кращому разі, ще 1 рік, отримає 3 280 гривень, або 132 долари.</b>
      </p>
      <p>Спробуємо отримати інформацію іншим чином. Пам’ятаєте, я згадував наявну у вільному доступі статистику Книжкової палати ім. Івана Федорова про кількість проданих книжок поміж категорії «Художня література» за 2018 рік?</p>
      <p>Отож: <a href="http://www.ukrbook.net/statistika/statistika_2018.htm">за цими даними</a>, у 2018 році було випущено 4 003 найменування літературно-художніх книжок загальним накладом 5 206 000 штук.</p>
      <p>Відповідно, середній наклад однієї книжки в Україні — 1301 штука.</p>
      <p>Знову зробімо припущення. Один автор пише за рік одну книжку, яка в книгарні коштує 100 гривень.</p>
      <p>Ми встановили, що середня відпускна планова ціна видавництва — 40 гривень. Відповідно, коли усі книжки будуть реалізовані, видавництва отримають — 208 240 000 гривень.</p>
      <p>Пам’ятаємо, що середнє роялті, яке отримує автор — 10%. Відповідно, видавництва мали б виплатити своїм авторам 20 824 000 гривень.</p>
      <p>Ділимо це на 4 003 автори: 5 202 грн в рік.</p>
      <p>4 265 гривень — якщо відмінусовати податок на доходи фізичних осіб 18%.</p>
      <p>
        <b>Тобто $172.</b>
      </p>
      <p>І це, до речі, за умови, що всі книжки вдалося продати за один рік.</p>
      <p>І головне, що я не враховував, що ця статистика включає і наклади перекладної літератури іноземних авторів. Якби я то зробив, то цифри були б набагато менші.</p>
      <p>Чому я пишу в доларах? А пригадуєте далеко не космічні за американськими мірками $62 170 на рік, які отримує середній американський письменник.</p>
      <p><b>«Чому так?», спитаєте ви. </b>Однозначної відповіді немає. Видавництва скаржаться на те, що люди в Україні мало читають, автори скаржаться, що видавництва мало грошей вкладають у промоцію книжок, а влада… як кажуть на «Телебаченні Торонто», «влада розводить руками».</p>
      <aside>Я ставив собі мету розібратися, на що може розраховувати молодий автор, який написав книжку. Тепер я маю відповідь: близько $150 на рік</aside>
      <p>На початку цієї статті я ставив собі мету розібратися, на що може розраховувати молодий автор, який написав книжку. Тепер я маю відповідь: близько 150 доларів на рік. Упевнений, що автори, які це читають, скажуть, що власне вони отримали більше. І я не буду з ними сперечатися. Цілком можливо. Я спробував проаналізувати наявну інформацію з відкритих джерел. Якщо вам є що сказати, буду радий почути.</p>
      <p>Я точно можу сказати за себе. На своїй книжці я не заробив. Я вклав власні гроші в те, щоб забезпечити вищу якість паперу, друку, обкладинки. І наклад у 2 000 примірників також не був би можливим, якби я не залучив власних коштів. А їх я точно витратив більше, ніж зміг би заробити зі своєї книжки вигаданий Іван Петренко.</p>
      <p>До речі, повернімося до нього. Так, за свою книжку він отримає не вельми великі гроші. Але через 7−10−13 років, якщо не поступиться, якщо йому вистачить жирового запасу й наполегливості (і не забуваймо про талант та десяток написаних книжок), то, цілком можливо, зможе заробляти з літератури.</p>
      <p>Внутрішнє чуття підказує мені, що Іван Петренко написав книжку не для того, щоб заробити. А ось причини, чому люди вирішують стати письменниками, це вже тема для ще однієї статті.</p>
      <p>
        <b>Замість постскриптуму</b>
      </p>
      <p>З будь-якого правила є винятки. Трохи осторонь стоїть <b>Валерій Ананьєв</b>, дебютант у літературі. Він відомий широкому загалу як ветеран і мандрівник. Валерій видав свою книгу «Сліди на дорозі» самостійно, без видавництва. З двома друзями та мінімальними затратими на промоцію, за його словами, він менш, ніж за рік продав понад 30 000 примірників. Його особистий дохід тільки від продажу паперових книжок склав $225 000.</p>
      <p>Цей приклад не значить, що кожен, хто власноруч видає книжку, заробляє великі гроші. Зазвичай до самвидаву беруться з ціллю одарювати друзів матеріальними доказами того, що «я тепер письменник». Наклади самвидаву обмежуються як не десятками, то сотнями примірників, і ні про який заробіток там мова не йде. Однак досвід Валерія свідчить, що і в Україні на книжках можна заробляти не гірше, а навіть і краще, ніж у США.</p>
    </article>
  </body>
</html>