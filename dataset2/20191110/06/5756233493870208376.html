<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620723/%D8%A7%D8%B8%D9%87%D8%A7%D8%B1%D8%A7%D8%AA-%D9%88%D8%B2%DB%8C%D8%B1-%D8%A2%D9%85%D9%88%D8%B2%D8%B4%E2%80%8C-%D9%88-%D9%BE%D8%B1%D9%88%D8%B1%D8%B4-%D8%AF%D8%B1%D8%A8%D8%A7%D8%B1%D9%87-%D8%B2%D9%85%D8%A7%D9%86-%D8%A7%D8%AC%D8%B1%D8%A7%DB%8C-%D8%B1%D8%AA%D8%A8%D9%87%E2%80%8C%D8%A8%D9%86%D8%AF%DB%8C-%D9%85%D8%B9%D9%84%D9%85%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T06:55:00+00:00"/>
    <meta property="og:title" content="اظهارات وزیر آموزش‌ و پرورش درباره زمان اجرای رتبه‌بندی معلمان"/>
    <meta property="og:description" content="وزیر آموزش وپرورش با اعلام زمان رتبه‌بندی معلمان گفت: معلمان براساس صلاحیت‌های حرفه‌ای و تخصصی در ۵ رتبه تقسیم می‌شوند."/>
  </head>
  <body>
    <article>
      <h1>اظهارات وزیر آموزش‌ و پرورش درباره زمان اجرای رتبه‌بندی معلمان</h1>
      <address>
        <time datetime="2019-11-10T06:55:00+00:00">10 Nov 2019, 06:55</time>
      </address>
      <p>
        <i>وزیر آموزش وپرورش با اعلام زمان رتبه‌بندی معلمان گفت: معلمان براساس صلاحیت‌های حرفه‌ای و تخصصی در ۵ رتبه تقسیم می‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محسن حاجی‌میرزایی در نشست هم‌اندیشی با مدیران، فرهنگیان و مجمع خیرین استان مازندران به نقش برجسته معلم اشاره و اظهار‌ کرد: معلم جایگزین و جانشین همه نداشته‌ها است بنابراین باید دغدغه‌های آنان را به‌طور کامل مرتفع سازیم.</p>
      <p>وی در خصوص طرح رتبه‌بندی معلمان گفت: این طرح امسال حتماً اجرایی خواهد شد و مبنای اجرای این طرح از ابتدای مهر ماه 98 است و براساس شیوه‌نامه مورد نظر، معلمان براساس صلاحیت‌های حرفه‌ای و تخصصی در 5 رتبه تقسیم می‌شوند و متناسب با همین تقسیم‌بندی، رتبه‌های خود را کسب می‌کنند.</p>
      <figure>
        <img src="https://aftabnews.ir/files/fa/news/1398/8/19/357290_860.jpg"/>
      </figure>
      <p>وزیر آموزش و پرورش تصریح‌کرد: تمام تلاشم طی دو ماه گذشته، رفع دغدغه‌های فرهنگیان بود چون باور قلبی دارم باید این مشکلات رفع و حل شود تا همه و ازجمله معلمان، بر آموزش تمرکز کنیم. شیوه‌نامه تبدیل وضع مربیان پیش‌دبستانی، خرید خدمت‌ها، و حق‌التدریسی‌ها مراحل نهایی خود را می‌گذراند و ظرف چند هفته آینده اجرایی خواهد شد.</p>
      <p>وزیر آموزش‌وپرورش گفت: امروز نظام تعلیم و تربیت جمهوری اسلامی ایران 15 میلیون دانش‌‍‌آموز را در اختیار دارد و همین دانش‌آموزان، آینده و فردای ایران اسلامی را در دست خود خواهند گرفت پس اگر امروز به این فرزندان توجه ویژه کنیم فردا در بسیاری از آسیب‌های اجتماعی، ایمن خواهیم بود.</p>
      <p>وی بیان‌کرد: برای نیل به یک جامعه بهتر و سالم‌تر باید به آموزش و پرورش بپردازیم همان‌گونه که مقام معظم رهبری فرمودند: «هزینه کردن در آموزش و پرورش یک سرمایه‌گذاری دیرپا اما اطمینان‌بخش است.»</p>
      <p>وزیر آموزش و پرورش در خاتمه گفت: پژوهش‌های بین‌المللی و تجربیات ما ثابت کرده است که توجه به آموزش و پرورش تضمین‌کننده توسعه پایدار است و اساساً پایداری یک جامعه در ظرفیت فکری است و ریشه در خلاقیت آنها دارد که این مهم داخل کلاس‌های درس رخ می‌دهد.</p>
    </article>
  </body>
</html>