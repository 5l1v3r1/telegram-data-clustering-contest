<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/Cambodia/kem-Sokha-is-released-from-home-arrested-10-11-2019"/>
    <meta property="og:site_name" content="RFI"/>
    <meta property="article:published_time" content="2019-11-10T06:18:08+00:00"/>
    <meta property="og:title" content="លោក​​កឹម សុខា ​ត្រូវ​បាន​​ដោះលែង​​ពី​​ការ​ឃុំខ្លួន​​ក្នុង​ផ្ទះ ​តែ​​មិន​​អនុញ្ញាត​​ឱ្យ​ធ្វើ​​សកម្មភាព​​នយោបាយ​"/>
    <meta property="og:description" content="សាលាដំបូង​រាជធានី​ភ្នំពេញ​នៅ​ព្រឹក​ថ្ងៃទី១០ ខែវិច្ឆិកា​នេះ បានសម្រេច​កែប្រែ​កាតព្វកិច្ច​នៃ​ការត្រួតពិនិត្យ​តាមផ្លូវ​តុលាការ​ទៅលើ​លោក​កឹម សុខា ប្រធាន​អតីត​គណបក្ស​សង្គ្រោះ​ជាតិ។សាលាដំបូង​រាជធានី​ភ្នំពេញ​បាន​អះអាងថា ការសម្រេច​កែប្រែ​កាតព្វកិច្ច​លើ​លោក​កឹម..."/>
  </head>
  <body>
    <article>
      <h1>លោក​​កឹម សុខា ​ត្រូវ​បាន​​ដោះលែង​​ពី​​ការ​ឃុំខ្លួន​​ក្នុង​ផ្ទះ ​តែ​​មិន​​អនុញ្ញាត​​ឱ្យ​ធ្វើ​​សកម្មភាព​​នយោបាយ​</h1>
      <address><time datetime="2019-11-10T06:18:08+00:00">10 Nov 2019, 06:18</time> by <a rel="author">វណ្ណ សុគន្ធា</a></address>
      <p>
        <b>សាលាដំបូង​រាជធានី​ភ្នំពេញ​នៅ​ព្រឹក​ថ្ងៃទី១០ ខែវិច្ឆិកា​នេះ បានសម្រេច​កែប្រែ​កាតព្វកិច្ច​នៃ​ការត្រួតពិនិត្យ​តាមផ្លូវ​តុលាការ​ទៅលើ​លោក​កឹម សុខា ប្រធាន​អតីត​គណបក្ស​សង្គ្រោះ​ជាតិ។សាលាដំបូង​រាជធានី​ភ្នំពេញ​បាន​អះអាងថា ការសម្រេច​កែប្រែ​កាតព្វកិច្ច​លើ​លោក​កឹម សុខា​នេះ គឺធ្វើឡើង​តាម​ការស្នើសុំ​របស់​សហ​មេធាវី​ការពារ​ក្តី​របស់លោក​កឹម សុខា ដោយ​លើកឡើង​ពី​បញ្ហា​សុខភាព​របស់លោក​ដែល​ត្រូវ​ពិនិត្យ និង​ព្យាបាល​ជា​ចាំបាច់។</b>
      </p>
      <p>ម្យ៉ាងវិញទៀត ក៏​ដោយសារតែ​លោក​កឹម សុខា បាន​គោរព​ត្រឹមត្រូវ​តាម​កាតព្វកិច្ច​នៃ​ការដាក់ឱ្យ​ស្ថិតក្រោម​ការត្រួតពិនិត្យ​តាមផ្លូវ​តុលាការ និង​មាន​កិច្ចសហការ​ល្អ​ក្នុង​ដំណើរការ​នីតិវិធី​របស់​តុលាការ។កាតព្វកិច្ច​នៃ​ការត្រួតពិនិត្យ​តាមផ្លូវ​តុលាការ​ថ្មី​ដែល​លោក​កឹម សុខា ត្រូវអនុវត្ត​ចាប់ពីពេលនេះ មាន​បី​ចំណុច គឺ ទី១.មិនត្រូវ​ចេញ​ក្រៅ​ព្រំប្រទល់​ដែនដី​នៃ​ព្រះរាជាណាចក្រ​កម្ពុជា ទី២.មិនត្រូវ​ធ្វើ​សកម្មភាព​នយោបាយ និង ទី៣.ត្រូវ​ឆ្លើយតប​នឹង​ការកោះហៅ​ពី​គ្រប់​សមត្ថកិច្ច។</p>
      <p>លោក​គឹម សន្តិភាព អ្នកនាំពាក្យ​ក្រសួងយុត្តិធម៌​កម្ពុជា បាន​គូស​បញ្ជាក់ប្រាប់​វិទ្យុ​បារាំង​អន្តរជាតិ​នៅ​ព្រឹក​នេះ​ថា ការសម្រេច​ជាថ្មី​របស់​សាលាដំបូង​រាជធានី​ភ្នំពេញ​នេះ គឺ​មានន័យថា លោក​កឹម សុខា អាច​ដើរហើរ​ដោយ​សេរី​នៅក្នុង​ប្រទេស​កម្ពុជា លែង​លើក​តែ​ចេញទៅ​ក្រៅប្រទេស​ប៉ុណ្ណោះ។</p>
      <p>បើទោះបី​លោក​កឹម សុខា ត្រូវបាន​ដោះលែង​ពី​ការឃុំខ្លួន​នៅក្នុង​ផ្ទះ​នៅពេលនេះ​ក៏ដោយ ប៉ុន្តែ​សហ​មេធាវី​ការពារ​ក្តី​របស់លោក​ហាក់​មិនទាន់​ពេញចិត្ត​នៅឡើយ​ទេ។ មិន​ពេញចិត្ត ព្រោះ​សហ​មេធាវី​បាន​ស្នើសុំ​លើកលែង​ការចោទប្រកាន់​លោក​កឹម សុខា តែ​ចៅក្រម​បានត្រឹមតែ​កែប្រែ​ការអនុវត្ត​កាតព្វកិច្ច​មួយចំនួន​ប៉ុណ្ណោះ។ នេះ​បើតាម​ការគូសបញ្ជាក់រ​បស់​លោក​ផែង ហេង សហ​មេធាវី​ម្នាក់​របស់លោក​ក​កឹម សុខា នៅលើ​គណនី​ហ្វេ​ស​ប៊ុ​ក​របស់ខ្លួន​នៅ​ព្រឹក​ថ្ងៃអាទិត្យ​នេះ។ លោក​មេធាវី​ផែង ហេង បាន​គូស​បញ្ជាក់ទៀតថា សហ​មេធាវី​នឹង​នៅតែ​បន្ត​ទាមទារ​ឱ្យមាន​ការលើកលែង​ចោទ​ប្រកាន់​មកលើ​លោក​កឹម សុខា​ដដែល។</p>
      <p>សូមបញ្ជាក់ថា លោក​កឹម សុខា ត្រូវបាន​តុលាការ​ក្រុងភ្នំពេញ​បទ​ប្រកាន់​ពីបទ​សន្ធិ​ដ្ឋិ​ភាព​ដោយ​ឃុបឃិត​ជាមួយ​បរទេស​ផ្តួលរំលំ​រដ្ឋាភិបាល​ស្របច្បាប់។ លោក​ត្រូវបាន​ចាប់ខ្លួន និង​បញ្ជូនទៅ​ឃុំខ្លួន​នៅក្នុង​ពន្ធនាគារ ត្រពាំង​ផ្លុ​ង ខេត្ត​ត្បូងឃ្មុំ​កាលពី​ថ្ងៃទី០៣ ខែកញ្ញា ឆ្នាំ២០១។ ប៉ុន្តែ បន្ទាប់ពី​ឃុំខ្លួន​អស់​រយៈពេល​ជាង១ឆ្នាំ ចៅក្រម​ស៊ើបសួរ​នៃ​សាលាដំបូង​រាជធានី​ភ្នំពេញ​បានសម្រេច​ដោះលែង​លោក​ពី​ការឃុំខ្លួន​នៅ​ពន្ធនាគារ​មក​ឃុំខ្លួន​ក្នុងផ្ទះ​នៅ​រាជធានី​ភ្នំពេញ​វិញ​កាលពី​ថ្ងៃទី០៩ ខែកញ្ញា ឆ្នាំ២០១៨៕</p>
    </article>
  </body>
</html>