<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/10/keszulhet-a-pingvin-a-dinoszauruszsorsra-rajzfilmcukisag-marad-csupan"/>
    <meta property="og:site_name" content="infostart"/>
    <meta property="article:published_time" content="2019-11-10T06:31:00+00:00"/>
    <meta property="og:title" content="Készülhet a pingvin a dinoszauruszsorsra: rajzfilmcukiság marad csupán"/>
    <meta property="og:description" content="A fő ok az olvadás. Az optimista számítások szerint is elpusztul a császárpingvinek minimum egyötöde."/>
  </head>
  <body>
    <article>
      <h1>Készülhet a pingvin a dinoszauruszsorsra: rajzfilmcukiság marad csupán</h1>
      <address><time datetime="2019-11-10T06:31:00+00:00">10 Nov 2019, 06:31</time> by <a rel="author">Infostart / MTI</a></address>
      <h3>A fő ok az olvadás. Az optimista számítások szerint is elpusztul a császárpingvinek minimum egyötöde.</h3>
      <p>Gyakorlatilag kihalhat a császárpingvin, a napjainkban élő legnagyobb pingvinfaj az évszázad végéig, ha változatlan tempóban folytatódik a globális felmelegedés - figyelmeztetnek kutatók.</p>
      <p>Az antarktiszi jég változatlan ütemű olvadása esetén</p>
      <p>
        <mark>2100-ig a császárpingvinek 86 százaléka pusztulhat el</mark>
      </p>
      <p>- mutatta ki a massachusettsi székhelyű Woods Hole-i Óceánkutató Intézet (WHOI) tanulmánya, amely a Global Change Biology szakfolyóiratban jelenet meg csütörtökön.</p>
      <p>A 130 centiméteresre is megnövő császárpingvinek kolóniákban élnek az Antarktisz partjai mentén összetorlódott, a szárazföldhöz odafagyott jégtáblákon. A császárpingvinek számára létfontosságú a tengerjég e speciális formája, mivel egyszerre szolgál "ugródeszkaként" táplálékszerző tengeri alámerülésekhez és menedékhelyként. Állapota befolyásolja a pingvinek egyik fő élelmének, a krillnek a mennyiségét is.</p>
      <p>Stéphanie Jenouvrier, a WHOI madárszakértője és csapata különböző számítógépes modelleket fejlesztett és használt a táblás jégmezők és a pingvinek jövőjének megjósolására.</p>
      <p>A legjobb esetben - ha sikerül 1,5 Celsius-fokra korlátozni a globális hőmérsékletemelkedést az iparosodás előtti szinthez képest, mint ahogy azt a párizsi klímaegyezmény előírja - a jégnek csak 5 százaléka olvad el, a császárpingvineknek pedig a 19 százaléka pusztul el 2100-ig. Ha csak 2 fokra sikerül mérsékelni a globális felmelegedést, akkor a szóban forgó jégfajtának a 15 százaléka, a jelenlegi pingvinállománynak pedig az egyharmada tűnik el.</p>
      <p>A felmelegedés jelenlegi üteme mellett</p>
      <blockquote>az ismert 54 császárpingvin-kolónia 80 százaléka, a madarak 86 százaléka tűnik el a Föld színéről</blockquote>
      <p>a számítógépes modellezések szerint. E forgatókönyv megvalósulása esetén gyakorlatilag a kihalással néz szembe a császárpingvin - írják a kutatók.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>