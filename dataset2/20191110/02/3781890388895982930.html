<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740881"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T02:44:00+00:00"/>
    <meta property="og:title" content="ดูเตร์เตสนับสนุนให้ฟิลิปปินส์แบนพลาสติกใช้ครั้งเดียว"/>
    <meta property="og:description" content="ประธานาธิบดีโรดริโก ดูเตร์เต เรียกร้องฟิลิปปินส์แก้ไขกฎหมายด้านสิ่งแวดล้อม โดยเฉพาะการเพิ่มความจริงจังต่อการห้ามใช้ขยะพลาสติกแบบใช้ครั้งเดียวทิ้ง"/>
  </head>
  <body>
    <article>
      <h1>ดูเตร์เตสนับสนุนให้ฟิลิปปินส์แบนพลาสติกใช้ครั้งเดียว</h1>
      <address>
        <time datetime="2019-11-10T02:44:00+00:00">10 Nov 2019, 02:44</time>
      </address>
      <p>
        <b>ประธานาธิบดีโรดริโก ดูเตร์เต เรียกร้องฟิลิปปินส์แก้ไขกฎหมายด้านสิ่งแวดล้อม โดยเฉพาะการเพิ่มความจริงจังต่อการห้ามใช้ขยะพลาสติกแบบใช้ครั้งเดียวทิ้ง</b>
      </p>
      <p>สำนักข่าวต่างประเทศรายงานจากกรุงมะนิลา ประเทศฟิลิปปินส์ เมื่อวันที่ 10 พ.ย. ว่านายซัลวาดอร์ ปาเนโล โฆษกทำเนียบมาลากันยัง กล่าวเมื่อวันพฤหัสบดีที่ผ่านมา ว่าประธานาธิบดีโรดริโก ดูเตร์เต กล่าวระหว่างการประชุมคณะรัฐมนตรีประจำสัปดาห์ ว่าฟิลิปปินส์ควรปฏิรูปกฎหมายด้านสิ่งแวดล้อม ที่รวมถึงการออกมาตรการห้ามการใช้พลาสติกแบบใช้ครั้งเดียวแล้วทิ้ง เช่น ขวดน้ำดื่ม อุปกรณ์รับประทานอาหาร และถุงพลาสติก แต่ยังไม่ได้ให้รายละเอียดเพิ่มเติม</p>
      <figure>
        <img src="https://www.dailynews.co.th/admin/upload/20191110/news_xahixxurxE094800_533.jpg?v=20191111044?v=3470"/>
      </figure>
      <p> <br/>ทั้งนี้ ฟิลิปปินส์ติดอันดับต้นของการเป็นประเทศที่ผลิตขยะลงสู่มหาสมุทร แม้มีกฎหมายด้านสิ่งแวดล้อมหลายฉบับซึ่งระบุบทลงโทษที่เข้มงวด อย่างไรก็ตาม หลายฝ่ายมองว่ากฎหมายเหล่านั้นแทบไม่มีผลในทางปฏิบัติ เนื่องจาก "ความไม่จริงใจและการขาดความเอาใจใส่" ของหน่วยงานที่เกี่ยวข้อง และในบรรดากฎหมายด้านสิ่งแวดล้อมของฟิลิปปินส์ซึ่งบัญญัติออกมาแล้วมากมายนั้น กลับยังไม่มีกฎหมายฉบับใดครอบคลุมถึงบริษัทผู้ผลิตบรรจุภัณฑ์จากพลาสติก<br/> </p>
      <figure>
        <iframe data-src="https://twitter.com/cnnphilippines/status/1193150622763106304?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะที่ปัจจุบันสภาคองเกรสของฟิลิปปินส์ยังมีร่างกฎหมายด้านสิ่งแวดล้อมฉบับใหม่อีกจำนวนไม่น้อย ซึ่งรอการอภิปรายและลงมติของที่ประชุม หนึ่งในนั้นคือร่างกฎหมายที่เสนอโดยนายแมนนี ปาเกียว ซูเปอร์สตาร์วงการมวยสากลโลกและวุฒิสภา ซึ่งเสนอร่างกฎหมายห้ามการใช้พลาสติกแบบใช้ครั้งเดียวทิ้งเข้าสู่การพิจารณาแล้ว</p>
      <figure>
        <img src="https://www.dailynews.co.th/admin/upload/20191110/news_kZaMBpJwtc095033_533.jpg?v=20191111044?v=3564"/>
      </figure>
      <p> <br/>อนึ่ง ย้อนกลับไปเมื่อช่วงต้นปีนี้ ดูเตร์เตขู่ "ทำสงครามขยะ" กับแคนาดา จากกรณีพิพาทตู้คอนเทนเนอร์จากแคนาดา 103 ตู้ เดินทางกับเรือบรรทุกสินค้ามายังฟิลิปปินส์ระหว่างปี 2556 ถึง 2557 ซึ่งมีการแสดงรายการว่าเป็น "ขยะพลาสติกที่รีไซเคิลได้" แต่เมื่อเจ้าหน้าที่ศุลกากรตรวจสอบอย่างละเอียดกลับพบว่าส่วนใหญ่ไม่ใช่ แม้ฟิลิปปินส์พยายามอย่างสุดความสามารถมาตลอดในการกำจัดขยะเหล่านั้น แต่ยังคงเหลือขยะอยู่อีกปริมาณมาก ซึ่งรัฐบาลออตตาวาบ่ายเบี่ยงเรื่องการขนกลับมาตลอด ส่งผลให้ดูเตร์เต "ขีดเส้นตาย" มิเช่นนั้นฟิลิปปินส์จะนำขยะกลับไปส่งคืนให้เอง และเตือนว่าหากอีกฝ่ายปฏิเสธยอมรับ ให้ลูกเรือทิ้งตู้คอนเทนเนอร์ทั้งหมดลงในทะเล ภายในรัศมี 12 ไมล์ทะเลจากเส้นฐานชายฝั่งของแคนาดา จนในที่สุดรัฐบาลแออตตาวาจ้างเรือของเอกชนมาขนตู้ขยะที่ยังเหลืออีก 69 ตู้กลับไปเมื่อสิ้นเดือนพ.ค. ที่ผ่านมา.<br/><br/><b>เครดิตภาพ : GETTY IMAGES, AFP</b></p>
    </article>
  </body>
</html>