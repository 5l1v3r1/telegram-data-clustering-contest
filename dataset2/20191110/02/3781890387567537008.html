<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740879"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T02:00:00+00:00"/>
    <meta property="og:title" content="โจรทุนต่ำคว้ามีดในร้านเป็นอาวุธ จี้ชิงเงิน2ร้านสะดวกซื้อ"/>
    <meta property="og:description" content="คนร้ายสวมชุดกีฬาบุกเดี่ยวทำเนียนเป็นลูกค้าหยิบมีดสินค้าในร้านสะดวกซื้อเป็นอาวุธ จี้บังคับพนักงานแคชเชียร์ส่งเงิน เหิมจัดก่อเหตุคืนเดียว 2 ร้าน ตำรวจเร่งเช็กวงจรปิดล่าตัว"/>
  </head>
  <body>
    <article>
      <h1>โจรทุนต่ำคว้ามีดในร้านเป็นอาวุธ จี้ชิงเงิน2ร้านสะดวกซื้อ</h1>
      <address>
        <time datetime="2019-11-10T02:00:00+00:00">10 Nov 2019, 02:00</time>
      </address>
      <p>
        <b>คนร้ายสวมชุดกีฬาบุกเดี่ยวทำเนียนเป็นลูกค้าหยิบมีดสินค้าในร้านสะดวกซื้อเป็นอาวุธ จี้บังคับพนักงานแคชเชียร์ส่งเงิน เหิมจัดก่อเหตุคืนเดียว 2 ร้าน ตำรวจเร่งเช็กวงจรปิดล่าตัว</b>
      </p>
      <p>เมื่อเวลา 06.00 น. วันที่ 10 พ.ย.  พ.ต.ท.ราชันย์ พรรณไวย์ สว.สอบสวน สภ.เมืองภูเก็ต รับแจ้งเหตุคนร้ายใช้อาวุธมีดจี้พนักงานร้านสะดวกซื้อ แฟมิลี่มาร์ท เลขที่ 119  สาขาดิลกอุทิศ 2 ตรงข้ามตลาดเกษตร ต.ตลาดใหญ่ อ.เมือง จภูเก็ต จึงรุดไปตรวจสอบพร้อม พ.ต.อ.สมพงษ์ ทิพย์อาภากุล ผกก.สภ.เมืองภูเก็ต และเจ้าหน้าที่ชุดสืบสวน สภ.เมืองภูเก็ต ภายในร้านพบนางสาวอามีเนาะ เซาอุแต  อายุ 24 ปี และนางสาวฮาตียะห์ แวหะมะ อายุ 28 ปี พนักงานแคชเชียร์ของร้านสะดวกซื้อดังกล่าว ยืนอยู่ในอาการตระหนกตกใจ <br/><br/>โดยนางสาวฮาตียะห์ แวหะมะ อายุ 28 ปี เล่าว่า ก่อนเกิดเหตุตนและเพื่อนได้ทำงานอยู่ในร้านตามปกติ จากนั้นได้มีวัยรุ่นชาย 1 คน อายุประมาณ 25-30 ปี สูงประมาณ 165 เซนติเมตร สวมเสื้อกีฬาสีชมพูตัดสีน้ำเงิน นุ่งกางเกงขาสั้นแบบกีฬาสีดำ สวมหมวกแก๊ป สวมรองเท้าแตะ ขับขี่รถจักรยานยนต์มาจอดที่บริเวณหน้าร้าน เดินเข้ามาทำทีเหมือนลูกค้าปกติ จากนั้นเดินเข้าไปที่ล๊อคขายอุปกรณ์เครื่องครัว แล้วคว้ามีดปลายแหลมทำครัวมา 1 เล่ม เดินไปที่เค้าเตอร์ จากนั้นก็ได้ใช้อาวุธมีดจี้บังคับตนให้เอาเงินมา ด้วยความกลัวจึงได้คว้าเงินไปให้ประมาณ 1,500 บาท จากนั้นคนร้ายก็ออกจากร้าน ขี่รถจักรยานยนต์หลบหนีไปอย่างรวดเร็ว</p>
      <figure>
        <img src="https://www.dailynews.co.th/admin/upload/20191110/news_cKItIQcIcM091349_533.jpg?v=201911101410?v=7555"/>
      </figure>
      <p>พ.ต.อ.สมพงษ์ กล่าวว่า ขณะนี้ตนได้สั่งให้ชุดสืบสวนลงพื้นที่ตรวจสอบกล้องวงจรปิด และเปิดแฟ้มประวัติอาชญากรคดีที่เกี่ยวกับทรัพย์ทั้งหมดของ สภ.เมืองภูเก็ต ทั้งหมด เพื่อดูว่าคนร้ายรายเคยมีประวัติก่อเหตุหรือไม่ ซึ่งก่อนเกิดเหตุจี้ชิงทรัพย์ร้านสะดวกซื้อในพื้นที่ สภ.เมืองภูเก็ต นั้น เวลาประมาณ 04.50 น. ได้มีคนร้ายก่อเหตุจี้ชิงทรัพย์ในร้านสะดวกซื้อแฟมิลี่มาร์ท ในพื้นที่วิชิต อ.เมืองภูเก็ต ได้เงินไปประมาณ 1,000 บาท คาดว่าเป็นคนร้ายคนเดียวกัน อย่างไรก็ตาม ได้ให้เจ้าหน้าที่เร่งติดตามตัวดำเนินคดีให้ได้โดยเร็ว.</p>
    </article>
  </body>
</html>