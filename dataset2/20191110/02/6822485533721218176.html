<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819005.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T02:30:00+00:00"/>
    <meta property="og:title" content="تولیت آستان قدس: در طرح خادمیاری تجدیدنظر می شود"/>
    <meta property="og:description" content="  به گزارش مهر، حجت الاسلام احمد مروی، عصر شنبه در دیدار با خادمیاران رضوی یزد در دفتر امام جمعه یزد با اشاره به سخنانی که در مورد تعطیلی طرح خادمیاران مطرح است، اظهار داشت: این طرح قرار نیست تعطیل شود."/>
  </head>
  <body>
    <article>
      <h1>تولیت آستان قدس: در طرح خادمیاری تجدیدنظر می شود</h1>
      <address>
        <time datetime="2019-11-10T02:30:00+00:00">10 Nov 2019, 02:30</time>
      </address>
      <p>تولیت آستان قدس رضوی گفت: طرح خادمیار تعطیل نمی شود بلکه در نوع کارکرد آن تجدیدنظر صورت خواهد گرفت.</p>
      <p>  به گزارش مهر، حجت الاسلام احمد مروی، عصر شنبه در دیدار با خادمیاران رضوی یزد در دفتر امام جمعه یزد با اشاره به سخنانی که در مورد تعطیلی طرح خادمیاران مطرح است، اظهار داشت: این طرح قرار نیست تعطیل شود.</p>
      <p>وی بیان کرد: البته فعالیت سایتی که کار ثبت نام از خادمیاران را انجام می‌داد فعلا متوقف شده و در حال تدوین راهکارهای جدید برای این منظور هستیم.</p>
      <p>مروی تصریح کرد: ما موظف بودیم که بعضی از رویکردهای آستان قدس را بازنگری کنیم و این سلیقه فردی و شخصی من یا مجموعه‌ای که با من کار می‌کنند، نیست.</p>
      <p>تولیت آستان قدس رضوی در ارتباط با ادامه فعالیت گروه‌های خادمیاری خاطرنشان کرد: خادمیاری یک سنت حسنه است و تعطیل نمی‌شود اما در ارتباط با نوع کارکرد آن تجدیدنظر صورت می‌گیرد.</p>
      <p>مروی افزود: ممکن است این مجموعه تحت نظارت آستان قدس و به صورت کانون‌های مردمی فعالیت کند و اتفاقا مطابق با این برنامه، نه تنها فعالیت‌ها محدود نمی‌شود بلکه افزایش هم پیدا می‌کند.</p>
      <p>وی ادامه داد: تدابیر لازم برای ساز و کار آن اندیشیده شده و این مجموعه‌های مبارکی که شکل گرفته افزایش پیدا می‌کنند؛ علاوه بر آن افرادی که در نوبت هستند هم به این مجموعه اضافه می‌شوند.</p>
    </article>
  </body>
</html>