<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/inngikk-forlik-etter-metoo-anklager/71802076"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T02:55:42+00:00"/>
    <meta property="og:title" content="Inngikk forlik etter metoo-anklager"/>
    <meta property="og:description" content="Filmregissør har inngått forlik med Amazons filmproduksjonsselskap etter at han beskyldte det for kontraktsbrudd."/>
  </head>
  <body>
    <article>
      <h1>Inngikk forlik etter metoo-anklager</h1>
      <h2>Filmregissør har inngått forlik med Amazons filmproduksjonsselskap etter at han beskyldte det for kontraktsbrudd.</h2>
      <address><time datetime="2019-11-10T02:55:42+00:00">10 Nov 2019, 02:55</time> by <a rel="author">NTB NTB</a></address>
      <p>Den 83 år gamle regissøren krevde opprinnelig 68 millioner dollar i erstatning etter at Amazon brøt kontrakten mellom dem fra 2017. Ifølge den skulle Allen produsere fire filmer, men Amazon gikk ut av avtalen selv uten å vise den første filmen «A Rainy Day In New York».</p>
      <p>Amazon svarte på søksmålet med at Woody Allen hadde brutt kontrakten da han kom med støtende kommentarer om metoo-bevegelsen. Oscar-vinneren er blitt beskyldt for å ha begått overgrep mot datteren Dylan Farrow da hun var sju år gammel. Opplysningene fra 1992 ble aktualisert av metoo-saken. Politiet har etterforsket påstandene, men henla saken.</p>
      <p>Forliket mellom Amazon og Allen går fram av rettsdokumenter som ble offentlig fredag. Detaljer om forliket er ikke kjent.</p>
      <p>«A Rainy Day In New York» har hatt premiere i Europa, men ikke USA.</p>
    </article>
  </body>
</html>