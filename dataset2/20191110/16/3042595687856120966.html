<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vil-ha-statlig-produksjon/71788580"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T16:33:13+00:00"/>
    <meta property="og:title" content="Vil ha statlig produksjon"/>
    <meta property="og:description" content="SV ønsker å opprette et statlig selskap som skal produsere legemidler. Det skal sikre lavere priser og trygg tilførsel av legemidler. - Velkommen etter, sier departementet."/>
  </head>
  <body>
    <article>
      <h1>Vil ha statlig produksjon</h1>
      <h2>SV ønsker å opprette et statlig selskap som skal produsere legemidler. Det skal sikre lavere priser og trygg tilførsel av legemidler. - Velkommen etter, sier departementet.</h2>
      <address><time datetime="2019-11-10T16:33:13+00:00">10 Nov 2019, 16:33</time> by <a rel="author">Steinar Solås Suvatne</a></address>
      <p>- StatMed er et nyskapende og viktig tiltak for å styrke forskning og utvikling av nye, nødvendige medisiner. Legemiddelmangelen er prekær, og må løses gjennom en rekke tiltak, både gjennom statlig produksjon men også støtte til den norske legemiddelindustrien som allerede leverer et viktig bidrag, sier stortingsrepresentant Sheida Sangtarash (SV).</p>
      <p>
        <b>Hun viser til økende legemiddelmangel i Norge, og bekymring for at dyre medisiner skal ruinere syke mennesker.</b>
      </p>
      <p>- Kostnadene på legemidler må senkes. Statlig produksjon er et av virkemidlene for å få til dette. Enkelte medisiner er dyre, og rammer en allerede utsatt gruppe ekstra hardt. Folk skal ikke måtte selge huset for å sikre seg den medisinen til behøver.</p>
      <h3>Alarm om medisinmangel</h3>
      <p>Tidligere i høst fikk Statens legemiddelverk en rapport som viser at det har vært 1035 tilfeller av medisinmangel i Norge hittil i år. Statens legemiddelverk slo alarm.</p>
      <p>- Medisinmangelen i Norge har aldri vært større, sa Steinar Madsen, medisinsk fagdirektør i Statens legemiddelverk til <a href="https://www.nrk.no/innlandet/slar-alarm-om-medisinmangel-1.14757008">NRK</a>.</p>
      <p>Særlig legemidler som brukes av store pasientgrupper har vært utsatt for mangel i år. For eksempel blodtrykksmedisiner, blodfortynnende medisiner og medisiner mot lavt stoffskifte.</p>
      <h3>Selvforsyning</h3>
      <p>Brorparten av verdens legemidler produseres i Kina og India. SV er bekymret for at uforutsette hendelser utenfor norsk kontroll skal ramme landets syke.</p>
      <p>- Det er et element av selvforsyning som ligger bak forslaget vårt. En flom i India kan legge store deler av produksjonen av legemidler brakk - og hva gjør vi da? Vi behøver større nasjonal kontroll over produksjonen, sier Sangtarash.</p>
      <p>- Vi behøver å tenke nytt rundt disse problemene. For å sikre rimelige medisiner, og en trygg selvforsyning, behøver Norge å starte en egen produksjon. Dessuten er det også snakk om arbeidsplasser, legger hun til.</p>
      <h3>- Velkommen etter</h3>
      <p>Statssekretær Anne Grethe Erlandsen (H) sier Helse- og omsorgsdepartementet er på ballen, og at regjeringen ser mot et internasjonalt samarbeid.</p>
      <p>- Jeg kan bare ønske SV velkommen etter. Departementet har allerede bedt Helsedirektoratet om å vurdere tiltak knyttet til legemiddelproduksjon i Norge, herunder nordisk eller europeisk samarbeid.</p>
      <p>
        <i>- SV ønsker en nasjonal produksjon, også med tanke på selvforsyning?</i>
      </p>
      <p>- Norge vil aldri kunne bli selvberget på legemidler, så vi er avhengig av å samarbeide med andre land. Norge kan produsere Paracet, Sverige kan produsere morfin, for å si det enkelt. Sammen med andre land kan vi sørge for å få dekket behovet vårt.</p>
      <p>Erlandsen sier departementet deler SVs bekymring for legemiddelmangelen i Norge. Hun forsikrer om at ideologiske skylapper ikke skal stå i veien for de beste løsningene.</p>
      <p>- Vi må bruke de metodene vi har til rådighet for å sikre tilgangen. Statlig produksjon er en løsning vi vurderer. Departementet ser med uro på den økende mangelen på legemidler. Det viktigste er ikke hvordan problemet løses, men at det faktisk løses, sier Erlandsen.</p>
      <h3>Mer lagring</h3>
      <p>Statssekretæren legger til at departementet også har et lovforslag ute på høring som skal sikre at de legemidlene som faktisk er i Norge og er tiltenkt den norske befolkningen, forblir i landet.</p>
      <p>I dag finnes to måneders reservebeholdning - regjeringen ønsker å øke til tre. Regjeringen vurderer også å øke lagerbeholdningen på forsyningskritiske legemidler fra to måneder i dag til tre måneder.</p>
      <p>- Det er ikke utenkelig at vi har en større legemiddelproduksjon i Norge om noen år, men vi er et lite marked - vi er avhengig av samarbeid også.</p>
    </article>
  </body>
</html>