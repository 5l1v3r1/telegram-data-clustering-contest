<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/conte-colto-quot-fatto-quot-fa-po-39-sorridere-vedere-prima-218645.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-10T16:54:26+00:00"/>
    <meta property="og:title" content="Conte colto sul 'fatto'- il giornale di travaglio tratta il premier come fosse gesu'"/>
    <meta property="og:description" content="CONTE COLTO SUL &quot;FATTO&quot; - FA UN PO' SORRIDERE VEDERE LA PRIMA PAGINA DI IERI. IL GIORNALE DIRETTO DA TRAVAGLIO TRATTA IL CARO PREMIER COME FOSSE GESÙ. GIUSEPPI-GESÙ IN MEZZO AGLI ULTIMI, SEDUTO TRA I POVERI. ASPETTIAMO CON FEDE, ALLA VIGILIA DELLE ELEZIONI, UNA COPERTINA CON L'ESORTAZIONE AL POPOLO GRILLINO &quot;SVEGLIATEVI!&quot;. DOPO I TESTIMONI DI GEOVA, I TESTIMONI DI CONTE?&quot;"/>
  </head>
  <body>
    <article>
      <h1>Conte colto sul 'fatto'- il giornale di travaglio tratta il premier come fosse gesu'</h1>
      <address>
        <time datetime="2019-11-10T16:54:26+00:00">10 Nov 2019, 16:54</time>
      </address>
      <p>
        <b>CONTE COLTO SUL "FATTO" - FA UN PO' SORRIDERE VEDERE LA PRIMA PAGINA DI IERI. IL GIORNALE DIRETTO DA TRAVAGLIO TRATTA IL CARO PREMIER COME FOSSE GESÙ. GIUSEPPI-GESÙ IN MEZZO AGLI ULTIMI, SEDUTO TRA I POVERI. ASPETTIAMO CON FEDE, ALLA VIGILIA DELLE ELEZIONI, UNA COPERTINA CON L'ESORTAZIONE AL POPOLO GRILLINO "SVEGLIATEVI!". DOPO I TESTIMONI DI GEOVA, I TESTIMONI DI CONTE?"</b>
      </p>
      <hr/>
      <p>
        <b>Gustavo Bialetti per <a href="http://www.laverita.info/">la Verità</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255070/1236306.htm">
          <img src="https://cdn-static.dagospia.com/img/foto/11-2019/conte-1236306.png"/>
        </a>
        <figcaption>conte</figcaption>
      </figure>
      <p>Dio benedica il coraggio, senza se e senza ma, senza tante riflessioni, il coraggio vero, come certi atti di amore. E dev' essere proprio un grande amore quello che ha spinto un quotidiano come il Fatto Quotidiano, nato e cresciuto sul proprio spirito barricadero e anti sistema, a disegnare una prima pagina come quella di ieri. Grande fotografia degli operai dell' Ilva di Taranto che parlano con Giuseppe Conte e un titolo da «Libro cuore»: «Qualcuno li ascolta».</p>
      <figure>
        <a href="https://www.dagospia.com/mediagallery/Dago_fotogallery-255070/1236307.htm">
          <img src="https://cdn-static.dagospia.com/img/foto/11-2019/il-fatto-1236307.png"/>
        </a>
        <figcaption>il fatto</figcaption>
      </figure>
      <p>Certo, una politica che di fronte alle crisi aziendali solitamente balbetta, a meno che ci sia da far la voce grossa con qualche decina di esuberi della turca Pernigotti, e che si volta dall' altra parte quando la grande distribuzione made in France lascia a casa centinaia di dipendenti italiani, ha ormai poco da dire su temi come questi. A cominciare dal Jobs act di Matteo Renzi, in Italia si legifera a senso unico da tempo e se ai cancelli di una fabbrica a rischio chiusura si presenta un politico del centrosinistra, ormai, rischia di essere fischiato ben più di un leghista. E però fa un po' sorridere vedere il giornale diretto da Marco Travaglio, che con la nuova maggioranza giallo-rossa ha deposto l' ascia di guerra, trattare il caro premier come fosse Gesù. Giuseppi-Gesù in mezzo agli ultimi, seduto tra i poveri, chino sugli indifesi. Il titolo «Qualcuno li ascolta», con tutta la nostra simpatia per uno dei pochissimi giornali che ha la capacità di trovare notizie e il coraggio di pubblicarle, sembra strappato a una di quelle pubblicazioni religiose offerte agli angoli della strada.</p>
      <figure>
        <a href="https://www.dagospia.com/mediagallery/Dago_fotogallery-255070/1231750.htm">
          <img src="https://cdn-static.dagospia.com/img/foto/10-2019/travaglio-1231750.png"/>
        </a>
        <figcaption>travaglio</figcaption>
      </figure>
      <p>Aspettiamo con fede, alla vigilia delle elezioni, una copertina con l' esortazione al popolo grillino «Svegliatevi!». Dopo i testimoni di Geova, i testimoni di Conte?</p>
      <figure>
        <a href="https://www.dagospia.com/mediagallery/Dago_fotogallery-255070/1236183.htm">
          <img src="https://cdn-static.dagospia.com/img/foto/11-2019/conte-ilva-1236183.png"/>
        </a>
        <figcaption>conte ilva</figcaption>
      </figure>
    </article>
  </body>
</html>