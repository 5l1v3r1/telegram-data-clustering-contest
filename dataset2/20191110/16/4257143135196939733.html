<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/10/darabolos-gyilkossag-szaradhat-egy-napoleon-szakos-tortenesz-lelken"/>
    <meta property="og:site_name" content="infostart"/>
    <meta property="article:published_time" content="2019-11-10T16:00:00+00:00"/>
    <meta property="og:title" content="Darabolós gyilkosság száradhat egy Napóleon-szakos történész lelkén"/>
    <meta property="og:description" content="Oleg Szokolovot 2003-ban Jacques Chirac francia elnök Becsületrenddel tüntette ki. Az áldozat a tudós 24 éves barátnője lehet."/>
  </head>
  <body>
    <article>
      <h1>Darabolós gyilkosság száradhat egy Napóleon-szakos történész lelkén</h1>
      <address><time datetime="2019-11-10T16:00:00+00:00">10 Nov 2019, 16:00</time> by <a rel="author">Infostart</a></address>
      <h3>Oleg Szokolovot 2003-ban Jacques Chirac francia elnök Becsületrenddel tüntette ki. Az áldozat a tudós 24 éves barátnője lehet.</h3>
      <p>Munkatársnőjének meggyilkolásával és feldarabolásával vádolták meg a Szentpétervári Állami Egyetem francia Becsületrenddel kitüntetett, a napóleoni időkre szakosodott hadtörténészét - jelentették vasárnap orosz hírügynökségek</p>
      <p>Oleg Szokolov 63 éves docenst szombat reggel erősen kihűlt állapotban emelték ki vízimentők az orosz "északi főváros" Mojka folyójából. A tudós hátizsákjában két levágott női kezet és traumatikus pisztolyt, majd a lakásán a rendőrök egy lefejezett és megcsonkított női holttestet és egy véres fűrészt találtak.</p>
      <p>A halottat Anasztaszija Jescsenkóként, a tudós 24 éves élettársaként, a szentpétervári egyetem történeti intézetének végzett diákjaként azonosították. Szokolov az ügyben beismerő vallomást tett. Elmondta, hogy csütörtökön szóváltás után megölte és feldarabolta a nőt, majd a maradványait megpróbálta a folyóban elsüllyeszteni.</p>
      <p>Egybehangzó sajtóértesülések szerint</p>
      <blockquote>azt tervezte, hogy a szentpétervári Péter-Pál erődben Napóleonnak öltözve végez magával.</blockquote>
      <p>A médiába kiszivárgott értesülések szerint a gyilkosság indítéka féltékenység lehetett.</p>
      <p>A hatóságok elrendelték a történész elmeállapotának vizsgálatát. Szokolovot a kihűlés miatt kórházban ápolják.</p>
      <p>A Moszkovszkij Komszomolec című bulvárlap szerint Szokolovot hasonlónak tűnő ügyben tavaly feljelentette egy volt tanítványa. A nő azt állította, hogy a történész, akinek szeretője volt, bántalmazta, amikor úgy döntött, hogy elhagyja. Az állítólagos sértett azt mondta, Szokolov azzal fenyegette, hogy az arcát összeégeti egy vasalóval, a holttestét pedig egy építkezésen fogja elásni. Az ügy végül nem jutott el a bíróságig.</p>
      <p>A szentpétervári egyetem sajtóosztálya közölte, hogy a tanintézményt "sokkolták" a történtek. A francia Szociológiai, Gazdaság- és Politikatudományi Intézet (ISSEP) bejelentette, hogy kizárta Szokolovot tudományos tanácsából. A docens nevét a történtek után vasárnapra törölték az Oroszországi Hadtörténeti Társaság honlapjáról.</p>
      <p>Szokolov művei az orosz mellett francia és lengyel nyelven is megjelentek. Franciaországban részt vett a Napóleon születésének 250. évfordulója alkalmából idén megrendezett megemlékezéseken.</p>
      <p>A meggyilkolt Jescsenkóval Szokolovot a romantikus szálak mellett a francia történelem szeretete is összekötötte. A docens több művének társzerzője volt.</p>
      <p>A történészt a Becsületrenddel 2003-ban Jacques Chirac francia elnök tüntette ki.</p>
    </article>
  </body>
</html>