<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/may-decide-on-accepting-ayodhya-land-on-november-26-says-sunni-central-waqf-board-said.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T16:19:00+00:00"/>
    <meta property="og:title" content="അയോധ്യാ വിധി: അഞ്ചേക്കര്‍ സ്വീകരിക്കണോ വേണ്ടയോ എന്ന് യോഗത്തിനു ശേഷം തീരുമാനിക്കും; സുന്നി വഖഫ് ബോര്‍ഡ്"/>
    <meta property="og:description" content="Ayodhya Verdict Babari Masjid India ലഖ്‌നൗ: അയോധ്യയില്‍ പള്ളി പണിയാന്‍ സുപ്രീകോടതി നിര്‍ദ്ദേശിച്ചതുപ്രകാരമുള്ള അഞ്ചേക്കര്‍ ഭൂമി സ്വീകരിക്കണോ വേണ്ടയോ എന്ന് നവംബര്‍ 26 ന് ത"/>
  </head>
  <body>
    <article>
      <h1>അയോധ്യാ വിധി: അഞ്ചേക്കര്‍ സ്വീകരിക്കണോ വേണ്ടയോ എന്ന് യോഗത്തിനു ശേഷം തീരുമാനിക്കും; സുന്നി വഖഫ് ബോര്‍ഡ്</h1>
      <address><time datetime="2019-11-10T16:19:00+00:00">10 Nov 2019, 16:19</time> by <a rel="author">ന്യൂസ് ഡെസ്‌ക്</a></address>
      <p>ലഖ്‌നൗ: അയോധ്യയില്‍ പള്ളി പണിയാന്‍ സുപ്രീകോടതി നിര്‍ദ്ദേശിച്ചതുപ്രകാരമുള്ള അഞ്ചേക്കര്‍ ഭൂമി സ്വീകരിക്കണോ വേണ്ടയോ എന്ന് നവംബര്‍ 26 ന് തീരുമാനിക്കുമെന്ന് സുന്നി സെന്‍ട്രല്‍ വഖഫ് ബോര്‍ഡ് വ്യക്തമാക്കി.</p>
      <p>തര്‍ക്കഭൂമിയില്‍ രാമക്ഷേത്രം പണിയാന്‍ ഏകകണ്‌ഠേന വിധിച്ച സുപ്രീംകോടതി പള്ളി പണിയാന്‍ വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കാന്‍ കേന്ദ്ര സര്‍ക്കാരിനോട് ആവശ്യപ്പെട്ടിരുന്നു. എന്നാല്‍ ഭൂമി സ്വീകരിക്കണോ വേണ്ടയോ എന്ന കാര്യത്തില്‍ വഖഫ് ബോര്‍ഡ് ഒരു തീരുമാനത്തില്‍ എത്തിയിട്ടില്ല.</p>
      <p>ഭൂമി സ്വീകരിക്കണോ വേണ്ടയോ എന്ന കാര്യത്തില്‍ വ്യത്യസ്ത അഭിപ്രായങ്ങളാണ് വന്നുകൊണ്ടിരിക്കുന്നത് എന്നാണ് യു.പി സുന്നി സെന്‍ട്രല്‍ വഖഫ് ബോര്‍ഡ് ചെയര്‍മാന്‍ സഫര്‍ ഫാറൂഖി പി.ടി.ഐയോട് പറഞ്ഞത്.<br/>നേരത്തെ നവംബര്‍ 13 നാണ് യോഗം ചേരാന്‍ തീരുമാനിച്ചിരുന്നത് പിന്നീടത് നവംബര്‍ 26 ലേക്ക് മാറ്റുകയായിരുന്നു.</p>
      <p>‘ഭൂമി ഏറ്റെടുക്കണോ വേണ്ടയോ എന്ന കാര്യത്തില്‍ നിരവധി അഭിപ്രായങ്ങളാണ് ഞാന്‍ കേട്ടുകൊണ്ടിരിക്കുന്നത്. നെഗറ്റീവ് ആയ ഒരു കാര്യത്തെ പോസിറ്റീവ് ആയ ഒരു തീരുമാനത്തിലൂടെ മാത്രമേ ജയിക്കാന്‍ സാധിക്കൂ എന്നാണ് വ്യക്തിപരമായ അഭിപ്രായം”- അദ്ദേഹം പറഞ്ഞു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>”ബാബ്‌റി മസ്ജിദ് നിര്‍മ്മിക്കാന്‍ ഭൂമി സ്വീകരിക്കരുത് എന്ന് ചില ആളുകള്‍ എന്നോട് പറയുന്നുണ്ട്. പക്ഷേ, അത് കൂടുതല്‍ ദൂഷ്യമുണ്ടാക്കുമെന്നാണ് എനിക്ക് തോന്നുന്നത്.<br/>മറ്റ് ചില ആളുകള്‍ ഭൂമി ഏറ്റെടുത്ത് പള്ളിക്കൊപ്പം ഒരു വിദ്യാഭ്യാസ സ്ഥാപനം കൂടി തുടങ്ങണമെന്നാണ് പറയുന്നത്.”ഫാറൂഖി പറഞ്ഞു.</p>
      <p>അതേസമയം, ഭൂമി സംബന്ധിച്ച് സര്‍ക്കാറിന് കോടതിയുടെ ഉത്തരവ് പാലിക്കേണ്ടതുണ്ടെന്നും അദ്ദേഹം വ്യക്തമാക്കി.</p>
      <related>
        <a href="https://www.doolnews.com/article-370-aided-terror-35a-hurt-investment-modi-govts-defence-for-jk-decision-in-sc433.html?utm_source=doolnews&amp;utm_medium=related"/>
      </related>
      <p>”ഭൂമി ഏറ്റെടുക്കണോ വേണ്ടയോ എന്ന് യോഗത്തില്‍ തീരുമാനിക്കും. ഭൂമി ഏറ്റെടുക്കണമെന്നാണ് യോഗത്തിന്റെ തീരുമാനമെങ്കില്‍ അത് എങ്ങനെ ഏറ്റെടുക്കണമെന്നും എങ്ങനെയായിരിക്കും അതിന്റെ വ്യവസ്ഥകളെന്നും ഞങ്ങള്‍ തീരുമാനിക്കും.” അദ്ദേഹം നിലപാട് വ്യക്തമാക്കി.<br/>സുപ്രീം കോടതി വിധി സ്വാഗതം ചെയ്യുന്നതായും വിധിയെ ചോദ്യം ചെയ്യാന്‍ ഉദ്ദേശിക്കുന്നില്ലെന്നും ദേശീയ താത്്പര്യത്തെ മാനിച്ച് ഉപാധികളോടെ തര്‍ക്കഭൂമിക്ക് വേണ്ടിയുള്ള അവകാശവാദം പിന്‍വലിക്കാനുംബോര്‍ഡ് കഴിഞ്ഞമാസം തീരുമാനിച്ചതായും അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/9OUbs66OduM" width="560" height="315" data-service="Youtube" scrolling="no"/>
      </figure>
    </article>
  </body>
</html>