<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/10/Stordalen-paret-flytter-fra-hverandre-%E2%80%93-Vi-%C3%B8nsker-tid-til-%C3%A5-gj%C3%B8re-det-vi-brenner-for-hver-for-oss-20360329.ece"/>
    <meta property="og:site_name" content="adressa.no"/>
    <meta property="article:published_time" content="2019-11-10T16:01:07+00:00"/>
    <meta property="og:title" content="Stordalen-paret flytter fra hverandre: – Vi ønsker tid til å gjøre det vi brenner for hver for oss"/>
    <meta property="og:description" content="Petter Stordalen (56) og kona Gunhild Stordalen (40) flytter fra hverandre, melder VG."/>
  </head>
  <body>
    <article>
      <h1>Stordalen-paret flytter fra hverandre: – Vi ønsker tid til å gjøre det vi brenner for hver for oss</h1>
      <address><time datetime="2019-11-10T16:01:07+00:00">10 Nov 2019, 16:01</time> by <a rel="author">(NTB) NTB</a></address>
      <p>Petter Stordalen (56) og kona Gunhild Stordalen (40) flytter fra hverandre, melder VG.</p>
      <aside><a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/10/javascript:void(0);">Del denne artikkelen på e-post</a></aside>
      <p>– Det føles rart å sende ut informasjon om noe så privat, men for å unngå rykter og spekulasjoner, velger vi å være åpne om at vi fra midten av november kommer til å flytte fra hverandre, sier de to i en pressemelding som avisen viderebringer.</p>
      <p>De understreker ifølge <a href="https://direkte.vg.no/nyhetsdognet/videos/187629">VG</a> at de fortsatt er hverandres «beste venner og støttespillere» etter 14 år. De møttes for første gang i 2005 og giftet seg i 2010 i et storslagent bryllup i Marokko.</p>
      <p>Paret feiret Halloween sammen for tre uker siden, noe Gunhild Stordalen delte bilde av på sin <a href="https://www.instagram.com/p/B4HzLY3Bo_V/">Instagram-konto </a>med ordene:</p>
      <p>– Tilbake på dansegulvet for første gang på fem år.</p>
      <p>I pressemeldingen heter det videre at de har «stått side om side i ekstreme opp- og nedturer, som gjør at vi alltid vil ha et helt unikt forhold». Gunhild Stordalen ble diagnostisert med den livstruende sykdommen systemisk sklerodermi i 2014.</p>
      <p>– Men vi har begge jobbprosjekter som har gjort at vi har sett mindre til hverandre. Vi har sammen funnet ut at vi ønsker tid til å gjøre det vi brenner for hver for oss, sier Gunhild Stordalen.</p>
      <p>Paret grunnla The Stordalen Foundation i 2011, før Gunhild Stordalen gikk videre og etablerte <a href="https://eatforum.org/person/dr-gunhild-a-stordalen-2/">EAT </a>to år senere.</p>
      <p>Petter Stordalen, som har vært gift én gang før, skriver at «Gunhild er mitt livs kjærlighet».</p>
      <p>– Dette forandrer ikke mitt engasjement for henne eller hennes kampsaker. Vi kommer til å fortsette å støtte hverandre i alt fremover også, heter det fra forretningsmannen.</p>
      <p>(©NTB)</p>
    </article>
  </body>
</html>