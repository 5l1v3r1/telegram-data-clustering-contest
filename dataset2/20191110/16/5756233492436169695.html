<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620829/%D8%A8%D8%B3%D8%AA%D9%87%E2%80%8C%D9%87%D8%A7%DB%8C-%D8%AA%D8%B4%D9%88%DB%8C%D9%82%DB%8C-%D8%A8%D9%87-%DA%A9%D8%AF%D8%A7%D9%85-%D8%B3%D8%B1%D8%A8%D8%A7%D8%B2%D8%A7%D9%86-%D8%AF%D8%A7%D8%AF%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T16:39:00+00:00"/>
    <meta property="og:title" content="بسته‌های تشویقی به کدام سربازان داده می‌شود؟"/>
    <meta property="og:description" content="فرمانده قرارگاه مهارت آموزی سربازان نیروهای مسلح تاکید کرد: اگر سربازی مهارت‌های لازم را فراگرفته و گواهی مربوط به آن را نیز دریافت کند می‌تواند از بسته‌های حمایتی قبل از خدمت سربازی بهره‌مند شود."/>
  </head>
  <body>
    <article>
      <h1>بسته‌های تشویقی به کدام سربازان داده می‌شود؟</h1>
      <address>
        <time datetime="2019-11-10T16:39:00+00:00">10 Nov 2019, 16:39</time>
      </address>
      <p>
        <i>فرمانده قرارگاه مهارت آموزی سربازان نیروهای مسلح تاکید کرد: اگر سربازی مهارت‌های لازم را فراگرفته و گواهی مربوط به آن را نیز دریافت کند می‌تواند از بسته‌های حمایتی قبل از خدمت سربازی بهره‌مند شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سردار سید مهدی فرحی در نشست خبری همایش پنجه‌های کارآمد سربازان ماهر که بعد از ظهر امروز برگزار شد گفت: خوشبختانه با راه‌اندازی قرارگاه مهارت آموزی سربازان گام‌های بزرگی برای مهارت آموزی سربازان برداشته شده است و مصوبه مهارت آموزی آن نیز از سوی ستاد کل نیروهای مسلح صادر شده است.</p>
      <p>وی افزود: در همین راستا نیز بر اساس یک برنامه پنج ساله که به نقشه راه مهارت آموزی معروف است تمامی سربازان باید یک مهارت را فرا بگیرند.</p>
      <p>فرمانده قرارگاه مهارت آموزی سربازان نیروهای مسلح با تاکید بر اینکه بر اساس چشم انداز ما تا سال ۱۴۰۱ نباید هیچ سربازی بدون داشتن مهارت از سربازی ترخیص شود، افزود: البته این مهارت‌ها باید دارای دو ویژگی باشد، اول اینکه مهارت دارای کیفیت لازم باشد که این کیفیت با ۱۵ شاخص سنجیده می‌شود و به زودی منشور کیفیت سنجی مهارت‌ها نیز ابلاغ می‌شود.</p>
      <p>فرحی ادامه داد: دومین شرط نیز این است که مهارت باید منجر به شغل شود یعنی ما تلاش می‌کنیم تا سربازان مهارتی را فرا بگیرند که اثربخشی داشته باشد و بتواند هم سبب ایجاد اشتغال شده و گره‌ای را از مشکلات مردم باز کند.</p>
      <p>وی با بیان اینکه برای فراگیری یک سری از آموزش‌ها طول ۲۱ ماه خدمت سربازی کافی نبود، خاطرنشان کرد: از طرف دیگر سربازان ما در ۱۵ هزار نقطه از کشور در حال فعالیت هستند و این گستردگی و زمان کم ما را بر آن داشت تا یک سری از آموزش‌ها را به قبل از دوران سربازی منتقل کنیم و در این راستا نیز با توجه به اینکه وزارت آموزش و پرورش، وزارت علوم و وزارت بهداشت جزء نهادهایی بودند که سربازان قبل از اعزام به سربازی با آنجا سر و کار داشته‌اند ما نیز تفاهم‌نامه‌های همکاری را برای مهارت آموزی به سربازان قبل از اعزام به سربازی به امضاء رساندیم.</p>
      <p>فرمانده قرارگاه مهارت آموزی سربازان نیروهای مسلح ادامه داد: در همین راستا نیز سربازانی که قبل از اعزام به سربازی مهارتی را فرا بگیرند برای اعزام به خدمت، در حین خدمت و پس از آن یک سری مشوق و تسهیلات خواهند داشت.</p>
      <p>وی با اشاره به برگزاری همایش پنجه‌های کارآمد سربازان ماهر نیز گفت: این همایش ۲۴ آبان ماه و در همین راستا برگزار می‌شود و بر اساس آن در تلاش هستیم تا ارتباط میان دانش آموزان و سربازان را برقرار کنیم و در آن از ۱۰۰ دانش آموزی که مهارت آموخته و قرار است به سربازی اعزام شوند تقدیر کرده و آنها می‌توانند از یک سری از مشوق‌ها استفاده کنند.</p>
      <p>به گفته فرمانده قرارگاه مهارت آموزی سربازان ۵۱۲ مهارت مورد نیاز نیروهای مسلح احصاء شده و به زودی در سامانه سرباز ماهر رونمایی می‌شود و بر این اساس مشمولان سربازی قبل از اعزام به خدمت می‌دانند که با استفاده از چه مهارت‌هایی امکان دریافت تسهیلات سرباز ماهر برایشان وجود دارد.</p>
      <p>وی در پاسخ به پرسشی در مورد اینکه آیا درگیر کردن افراد از سال‌ها قبل به استرس سربازی درست است یا خیر؟ گفت: ما معتقد نیستیم که سربازی استرس دارد و در واقع نمی‌خواهیم استرسی هم ناشی از آن اعمال شود بلکه اتفاقا می‌خواهیم یک مشمول سربازی بدون استرس و با آگاهی به خدمت سربازی اعزام شده و با توجه به مهارتی که دارد دوران خدمت خود را سپری کند و همانطور که گفتیم بعد از پایان سربازی نیز ما از این افراد حمایت خواهیم کرد تا بتوانند شغل مناسبی پیدا کنند.</p>
      <p>فرحی در پاسخ به پرسشی در مورد بسته‌های تشویقی به سربازان نیز گفت: شرط بهره‌مندی از تمام تسهیلاتی که به سربازان ماهر داده می‌شود ثبت نام در سامانه سرباز ماهر است. در این سامانه سربازان با توجه به ساعات آموزشی، نوع مهارت، توان اجرای مهارت، سابقه کار و ... رتبه بندی شده و در اولویت استفاده از بسته‌های تشویقی که وام نیز یکی از آنهاست، قرار می‌گیرند.</p>
      <p>در بخش دیگری از این نشست آذرکیش مدیرکل دفتر آموزش متوسطه و کار و دانش وزارت آموزش و پرورش نیز با اشاره به بخش آموزش و پرورش در اجرای این طرح گفت: ما یک سری مواد درسی را در دروس مقاطع مختلف تحصیلی گذاشتیم که در آن مهارت‌های زندگی به دانش آموزان ارائه می‌شود. از سوی دیگر ما به دنبال این هستیم تا طبق برنامه ششم شمار دانش آموزان در حال تحصیل در مقطع هنرستان را افزایش دهیم که در همین راستا نیز طرح مهارت آموزی سربازان قرار داشته و می‌تواند منجر به افزایش شمار محصلین در رشته هنرستان شود به طوریکه هنرستانی‌ها باید طبق برنامه ۵۰ درصد از کل دانش آموزان مقطع متوسطه را شامل شوند.</p>
    </article>
  </body>
</html>