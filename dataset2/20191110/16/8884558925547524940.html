<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koprcani-brdom-nasuli-sedem-zadetkov"/>
    <meta property="og:site_name" content="Primorske novice"/>
    <meta property="article:published_time" content="2019-11-10T16:54:57+00:00"/>
    <meta property="og:title" content="V Brdih je padla sedmica"/>
    <meta property="og:description" content="Zadnja tekma 17. kroga druge slovenske nogometne lige ni postregla z martinovim presenečenjem. Briško vino je v sončni nedelji teknilo le Koprčanom, gostitelji pa so popili sedem golov."/>
  </head>
  <body>
    <article>
      <h1>V Brdih je padla sedmica</h1>
      <address><time datetime="2019-11-10T16:54:57+00:00">10 Nov 2019, 16:54</time> by <a rel="author">Aleš Sorta</a></address>
      <p>
        <b>Zadnja tekma 17. kroga druge slovenske nogometne lige ni postregla z martinovim presenečenjem. Briško vino je v sončni nedelji teknilo le Koprčanom, gostitelji pa so popili sedem golov.</b>
      </p>
      <figure>
        <img src="https://static.primorske.si/foto/highres/sport/719093_259-brda-koper_09.jpg"/>
        <figcaption>Sedmo žogo je v briško mrežo z res lepim zadetkom pospravil Goran Jozinović. Foto: Luka Carlevaris</figcaption>
      </figure>
      <p><b>VIPOLŽE</b> &gt; Koprčani so dosegli najvišjo zmago sezone, Brici pa so doživeli prepričljivo najvišji poraz. To bi bil kratek, a jedrnat povzetek dvoboja, v katerem so gostje glavnino dela opravili v prvem polčasu, v nadaljevanju pa so si dali duška tudi s strelskimi mojstrovinami. V festivalu zadetkov so imeli s pasivno vlogo in spodrsljaji prste vmes tudi gostitelji, sicer pa je bila kakovostna razlika med moštvoma očitna. Posebej se je izrazila po odmoru, ko so Brici poskušali z drznejšo postavitvijo in vstopom svežih napadalnih moči morda tudi presenetiti favorizirane goste, a se ni izšlo.</p>
      <p>Dvakrat so sicer po podajah v kazenski prostor gostitelji zapretili, s kirurško natančnostjo pa so v napadalni polovici v drugem polčasu prednjačili gostje, ki so temelje za sproščeno nadaljevanje postavili v prvem delu. Razmočeno oziroma zmehčano igrišče seveda ni dopuščalo veliko igrivosti, a še vedno dovolj, da so gostje izkoristili svoje primerjalne prednosti in tudi slabosti Bricev. Sprva je nemir v domače vrste z vodenimi projektili po prekinitvah vnašal <b>Dare Vršič</b>, nato pa so štafeto prevzeli soigralci.</p>
      <blockquote>Brda : Koper 0:7 (0:2)<br/>Športni park, gledalcev 250 sodnik Obrenović (Ljubljana). Strelci - 0:1 Mišić (25), 0:2 Meštrić (27), 0:3 Baša (59), 0:4 Vršič (61), 0:5 Žužek (83), 0:6 Baša (84), 0:7 Jozinović (90).<br/><b>Brda</b>: Pintol, Celcer, Rojc, Frelih, Humar (od 46. Perše), R. Bužinel (od 63. J. Bužinel), Dar. Jalinous, Golob, Marinič (od 46. Jogan), Curk, Daw. Jalinous. Trener: Vlado Badžim.<br/><b>Koper</b>: Nenezić, Mišić, Jelić Balta, Vršič (od 75. Cerovec), Meštrić (od 72. Bešir), Baša, Žužek, Djermanović (od 82. Štromajer), Pejić, Jozinović, Hadžić. Trener: Miran Srebrnič. <br/>Rumena kartona: Dar. Jalinous, Rojc.</blockquote>
      <p>Mrežo gostiteljev je načel <b>Darko Mišić</b>. Strel sicer ni bil čist, potem ko je oplazil nekaj nog pa je končal za hrbtom <b>Denisa Pintola</b>, ki je moral po dveh minutah še drugič izobesiti belo zastavo. Lepo koprsko akcijo, ki so jo nemočni gostitelji le opazovali, je z golom kronal <b>Kristijan Meštrić</b>. Na zadovoljstvo najbolj gorečih koprskih navijačev, ki so v spremstvu policistov prišli na tekmo z akademskih 15 minut zamude, a so videli vse bistveno. Razigrani gostujoči nogometaši so jih počastili s sedmimi zadetki. Nekaj je bilo res lepih. Ko gre, pač gre. Na drugi strani pa se je tresel le okvir vrat po poskusu <b>Krisa Jogana</b>.</p>
    </article>
  </body>
</html>