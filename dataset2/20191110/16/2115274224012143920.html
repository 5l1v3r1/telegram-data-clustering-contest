<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_landini_acciaio-6522582/news/2019-11-10/"/>
    <meta property="og:site_name" content="Agi"/>
    <meta property="article:published_time" content="2019-11-10T16:17:00+00:00"/>
    <meta property="og:title" content="&quot;Bisogna far cambiare idea ad ArcelorMittal&quot;. Landini sprona il governo"/>
    <meta property="og:description" content="Ospite di &quot;Mezz'ora in più&quot;, il segretario della Cgil commenta il caso ArcelorMittal e precisa: &quot;Non sto dicendo nazionalizziamo ma che c'è un accordo che deve essere fatto rispettare&quot;"/>
  </head>
  <body>
    <article>
      <h1>"Bisogna far cambiare idea ad ArcelorMittal". Landini sprona il governo</h1>
      <h2>Ospite di "Mezz'ora in più", il segretario della Cgil commenta il caso ArcelorMittal e precisa: "Non sto dicendo nazionalizziamo ma che c'è un accordo che deve essere fatto rispettare"</h2>
      <address><time datetime="2019-11-10T16:17:00+00:00">10 Nov 2019, 16:17</time> by <a rel="author" href="https://www.agi.it/authors/gaia-vendettuoli/" target="_blank">Gaia Vendettuoli</a></address>
      <p>"Bisogna far cambiare idea a Mittal: l'Italia deve continuare a produrre acciaio, e lo deve fare senza fare morire nessuno". Lo ha sottolineato il segretario generale della Cgil, <b>Maurizio Landini</b>, ospite di Lucia Annunziata a in <b>Mezz'ora in più </b>su Raitre. "Se si fanno degli accordi, addirittura in presenza del governo, non ci può essere uno che si alza la mattina e spiega che non valgono più è inaccettabile".</p>
      <p>In studio nella puntata di oggi a fare da pubblico, una sessantina lavoratori coinvolti nelle crisi industriali di oggi, da un folto gruppo di operai dell'ex Ilva ad alcuni lavoratori di Alitalia, Conad e Treofan, fino a una delegazione di indiani sikh che lavorano come braccianti. </p>
      <h3>L'intervento dello Stato</h3>
      <p>In ArcelorMittal "c'è bisogno di un intervento pubblico", ha detto ancora Landini. "Noi al governo stiamo dicendo che è utile che ci sia un ingresso anche dello Stato in questa società in modo da controllare che gli investimenti si facciano e anche quelle che sono le politiche che vengono attivate".</p>
      <p>"Negli Stati Uniti - ha argomentato il segretario della Cgil - ancora esiste l'attività dell'auto perché <b>Obama</b> quando era presidente ha messo un sacco di soldi per evitare la bancarotta. Non esiste al mondo mercato che da solo risolve tutto, anzi il mercato da solo è quello che a volte determina questi disastri sul terreno dei diritti. Quindi che ci sia bisogno di un ruolo dello Stato che indica quelli che sono i settori strategici e condiziona anche imprese private ad andare in una certa direzione, credo che sia normale. Non sto dicendo nazionalizziamo perché così è meglio: sto dicendo che c'è un accordo che deve essere fatto rispettare. In ogni caso Mittal non può pensare che viene qui un giorno e dice che se ne va".</p>
      <h3>Nessun dialogo con l'azienda</h3>
      <p>Landini ha poi sottolineato come ArcelorMittal non abbia ancora comunicato nulla ai sindacati, né sul fronte della rescissione del contratto né su quello dei 5 mila esuberi. "A noi è stato comunicato dal governo il problema dei 5 mila esuberi e la questione della revoca presentata al tribunale di Milano - ha spiegato - ma Mittal non ci ha detto ancora nulla".</p>
      <p>Per poi aggiungere: "Al Governo abbiamo chiesto che sia riattivato un tavolo con Mittal perché per noi quello deve essere l'accordo che rimane applicato. E allo stesso tempo stiamo dicendo al Governo che bisogna far cambiare idea a Mittal".</p>
      <p>Poi l'invito all'esecutivo guidato da Conte: "Al massimo all'inizio del prossimo anno, oltre ai cambiamenti della legge di stabilità sia chiaro se questo Paese apra una strada diversa oppure no, che rimetta al centro il lavoro e i diritti di chi lavora. Se il Governo darà delle risposte bene  se non lo farà noi facciamo il nostro mestiere come abbiamo fatto fino adesso".</p>
    </article>
  </body>
</html>