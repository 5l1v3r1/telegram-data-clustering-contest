<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546251.html/%D9%88%D8%B9%D8%AF%D9%87--%D9%BE%D9%88%D9%84%DA%A9%DB%8C-%D8%AF%D9%88%D9%84%D8%AA-%D8%A8%D8%AC%D8%A7%DB%8C-%D8%A7%D8%B3%DA%A9%D8%A7%D9%86-%D8%A8%D8%B1%D8%A7%DB%8C-%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%87%D8%A7--%D8%B3%D8%B1%D9%85%D8%A7-%D8%B1%D8%B3%DB%8C%D8%AF--%D8%B3%D8%B1%D9%BE%D9%86%D8%A7%D9%87-%D9%85%DB%8C-%D8%B1%D8%B3%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T16:13:00+00:00"/>
    <meta property="og:title" content="وعده‌ پولکی دولت بجای اسکان برای زلزله‌زده‌ها/ سرما رسید، سرپناه می‌رسد؟"/>
    <meta property="og:description" content="جلسه ستاد بحران استان در حالی تشکیل شد که هر یک از مسئولین نظرات متفاوتی در نحوه اسکان آسیب‌دیدگان زلزله ارائه می‌کردند."/>
  </head>
  <body>
    <article>
      <h1>وعده‌ پولکی دولت بجای اسکان برای زلزله‌زده‌ها/ سرما رسید، سرپناه می‌رسد؟</h1>
      <h2>بحران کانِکس در جلسه مدیریت بحران؛</h2>
      <address>
        <time datetime="2019-11-10T16:13:00+00:00">10 Nov 2019, 16:13</time>
      </address>
      <p>جلسه ستاد بحران استان در حالی تشکیل شد که هر یک از مسئولین نظرات متفاوتی در نحوه اسکان آسیب‌دیدگان زلزله ارائه می‌کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.anaj.ir/Default">آناج</a>، زلزله بامداد جمعه در شهرهای میانه و ترکمنچای باعث آسیب و ایجاد خسارت به برخی منازل مسکونی مردم شده است، از همین رو آسیب‌دیدگان این زمین‌لرزه در خارج از منازل خود به سر می‌برند، با توجه به فرارسیدن فصل سرما، لزوم ساماندهی و اسکان موقت و دائمی زلزله‌زدگان شاید اساسی‌ترین انتظار  آسیب‌دیدگان زلزله می‌باشد. اما همچنان مسئولین دولتی بر سر اینکه چادر بهتر است یا کانکس، به تفاهم نرسیده‌اند.</p>
      <p>اسماعیل نجار رئیس ستاد مدیریت بحران کشور شامگاه روز شنبه در جلسه ستاد بحران آذربایجان شرقی که در تبریز برگزار شد با تاکید بر اینکه اسکان اضطراری اولویت مدیریت بحران است، ادامه داد: جز چادر امکان دیگری برای اسکان اضطراری زلزله زدگان وجود ندارد و در این شرایط استفاده از کانکس مشکلات متعددی می تواند داشته باشد.</p>
      <p>وی با تاکید بر اینکه زلزله زدگان در خانه های ایمن استیجاری باید مستقر شوند، افزود: اگر مکان های مناسبی برای اسکان زلزله زدگان وجود داشته باشد این مورد بهترین گزینه است.</p>
      <p>نجار با اشاره به اینکه تمام امکانات و خدمات در مناطق زلزله زده آذربایجان شرقی بسیج شده است، ادامه داد: هدایت و مدیریت این زلزله بر عهده مدیران آذربایجان شرقی است ولی باید تمام دستگاه ها از تهران نیز پای کار بیایند و در مناطق زلزله زده حضور پیدا کنند چراکه هوا در حال سردشدن است و باید اقدامات تسریع شود.</p>
      <p>رئیس سازمان مدیریت بحران کشور با تاکید بر اینکه برای نوسازی و تعمیر اماکن مسکونی و دامی وارد عمل شدیم، گفت: تسهیلات مناسبی در نظر گرفته شده که به همه آسیب دیدگان در شهرها و روستاها پرداخت می شود.</p>
      <p>وی با انتقاد از استقرار ماشین آلات سنگین در منطقه که نیازی به آنها نیست گفت: استقرار ماشین آلات سنگین در مناطق زلزله زده در صورت بی نیازی توجیه ندارد و باید از منطقه خارج شود و از ماشین آلات سبک برای آواربرداری استفاده کنیم.</p>
      <p>نجار با اشاره به اینکه این زلزله ۲۸ مصدوم سنگین داشت که در بیمارستان بستری هستند، گفت: ریزش ساختمان های منطقه خسارت جانی کمی در پی داشت ولی خسارت به خانه های روستاییان و واحدهای دامی بالا بوده است.</p>
      <p>علیرضا تابش رئیس بنیاد مسکن انقلاب اسلامی هم در همین نشست اعلام کرد: برای تامین مسکن زلزله زدگان استان آذربایجان شرقی 10 میلیون تومان تسهیلات بلاعوض پرداخت خواهد شد.</p>
      <p>وی همچنین بکارگیری کانکس برای اسکان موقت زلزله زدگان را شیوه ای منسوخ، گران و زمانبر و نحوه استقرار آن را سخت دانسته و گفت: در زمان کنونی امکان تامین کانکس برای زلزله زدگان وجود ندارد.</p>
      <p> بابک محبوب علیلو دادستان عمومی و انقلاب تبریز نیز درجلسه ستاد بحران استانداری آذربایجان شرقی گفت: به عنوان مدعی‌العموم و حافظ حقوق مردم نمی‌توانم بپذیرم که تحت عنوان پرداخت پول از خودمان رفع تکلیف کنیم.</p>
      <p>وی افزود: در اختیار قرار دادن پول برای تهیه مسکن زلزله زدگان اتلاف سرمایه است و آن ها نمی توانند با این مبلغ کم که رییس بنیاد مسکن انقلاب اسلامی اعلام کرد: برای خود مسکن تهیه کنند.</p>
      <p>دادستان عمومی و انقلاب مرکز آذربایجان شرقی یاد آور شد: حوادث باید درس عبرتی برای ما باشد تا بتوانیم با استفاده از تجربیات حاصل از آن در جهت پیشگیری و پیش بینی موارد مشابه آینده اقدام کنیم.</p>
      <p>وی گفت: پس از تجربه زلزله‌ های ورزقان، اهر و هریس، انتظار می‌رفت بر اساس آسیب شناسی در مناطق روستایی، برنامه عملیاتی قابل اجرا و مشخص داشته باشیم که این امر با توجه به محدودیت و محذوریت محقق نشده است .</p>
      <p>دادستان تبریز با اشاره به اصلاح قانون تشکیل سازمان مدیریت پسماند بیان کرد: قانونگذار توجه ویژه‌ای به این امر داشته و استدعا داریم  بر مبنای این قانون برنامه عملیاتی برای بازسازی مساکن روستایی تدوین و اجرا شود.</p>
      <p>علیلو در باره بیمه اجباری روستاییان هم گفت : بعد از حادثه به قدری هزینه می‌کنیم که در برخی موارد شایسته و پاسخگو نیست، ای کاش برنامه داشته باشیم و قبل از وقوع حوادث نسبت به پوشش بیمه های روستائیان به ویژه بیمه دام و مسکن آنان تدبیر و اقدام شود.</p>
      <p> از طرفی مدیرکل تعاون، کار و رفاه اجتماعی آذربایجان شرقی اعلام کرده بود: هیچ کدام از زلزله زدگان مشمول بیمه بیکاری نمی‌شوند.</p>
      <p>میراحد حسینی اظهار کرد: پیش از این معاون وزیر تعاون، کار و رفاه اجتماعی اعلام کرده بود که کارگرانی که در اثر زلزله، واحدهای آنان آسیب دیده‌اند بلافاصله تحت حمایت بیمه بیکاری قرار گرفته و مقرری به آنان پرداخت می‌شود؛ ولی بعد از بررسی‌های به عمل آمده مشخص شد که هیچ کدام از زلزله زدگان شامل این شرایط نبودند.</p>
      <p>وی ادامه داد: همچنین اگر کارخانجاتی به دلیل خسارت تعطیل باشند در این صورت کارگران می توانند از بیمه بیکاری استفاده کنند؛ ولی خوشبختانه آسیب‌هایی به کارخانجات این مناطق وارد نشده است.</p>
      <p>وی عنوان کرد: اگر کارگری مصدوم شده و دارای گواهی پزشکی باشد، هزینه‌های آن ها از طریق سازمان تامین اجتماعی پرداخت خواهد شد.</p>
      <p>حسینی خاطرنشان کرد: کمک های لازم به زلزله زدگان از سوی اداره کل تعاون، کار و رفاه اجتماعی استان انجام می‌شود و بسته‌های غذایی را در بین زلزله زدگان توزیع خواهیم کرد.</p>
      <p>محمدباقر هنربر، مدیرکل مدیریت بحرانی استانداری آذربایجان‌شرقی در جلسه ستاد بحران اسکان، ابراز داشت: با توجه به سرمای هوا در مناطق زلزله زده، اسکان در چادرها غیرممکن است و استاندار و همچنین نماینده ولی فقیه در استان در بازدید از این مناطق تاکید کردند که برای اسکان زلزله زدگان، کانکس به صورت اتاق تهیه شود.</p>
      <p>وی افزود: در این جلسه مقرر شد ۶ میلیون تومان وام بلاعوض به زلزله زدگان پرداخت می شود که این رقم با رایزنی استاندار آذربایجان شرقی و موافقت دولت به ۱۰ میلیون تومان ارتقا پیدا کرد که از فردا قابل اجرا بوده و به دهیاران ابلاغ شده است.</p>
      <p>هنربر خاطرنشان کرد: ۵ میلیون تومان وام بلاعوض و ۱۵ میلیون تومان وام کم بهره نیز به افرادی که واحدهای مسکونی آن ها صدمه دیده، پرداخت خواهد شد تا نسبت به بازسازی آن اقدام کنند.</p>
      <p>پورمحمدی استاندار آذربایجان‌شرقی از لزوم فراهم شدن نیازهای اولیه زلزله زدگان خبرداد و نیازمندی مردم منطقه را به کمک های روزهای آتی اعلام نمود. وی همچنین از نیازمندی استان به منابع مالی کافی برای بازسازی واحدهای مسکونی آسیب دیده خبرداد.</p>
      <p>آنچه تاکنون مشخص است، ازعدم تفاهم مسئولین در چگونگی اسکان موقت زلزله‌زدگان حکایت دارد، شاید نحوه اسکان و امدادرسانی در زلزله چند سال قبل ورزقان، هریس و اهر بتواند گره‌گشای جلسات ستاد مدیریت بحران باشد.</p>
      <p>انتهای پیام/</p>
    </article>
  </body>
</html>