<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/fc-messina-tonfo-interno-contro-il-castrovillari.html"/>
    <meta property="og:site_name" content="Tempostretto"/>
    <meta property="article:published_time" content="2019-11-10T16:51:01+00:00"/>
    <meta property="og:title" content="Fc Messina, tonfo interno contro il Castrovillari"/>
    <meta property="og:description" content="Giallorossi sotto al 38' e poi con un uomo in meno per tutta la ripresa. Nel recupero il raddoppio dei calabresi"/>
  </head>
  <body>
    <article>
      <h1>Fc Messina, tonfo interno contro il Castrovillari</h1>
      <address><time datetime="2019-11-10T16:51:01+00:00">10 Nov 2019, 16:51</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Giallorossi sotto al 38' e poi con un uomo in meno per tutta la ripresa. Nel recupero il raddoppio dei calabresi</i>
      </p>
      <p>Una sconfitta che fa malissimo, figlia di una prestazione ben al di sotto le aspettative in casa FC Messina, rilanciata appena sette giorni fa dalla vittoria nella stracittadina.<br/>Il tonfo odierno contro il Castrovillari palesa le difficoltà mentali dei giallorossi, che ancora una volta, nel momento giusto per fare quel “salto di qualità” tanto atteso, crollano.</p>
      <p>L’assenza di Paolo Carbonaro non può bastare a far da alibi alla formazione di Massimo Costantino, come lo stesso tecnico dichiarerà in sala stampa, in coro con capitan Giuffrida.</p>
      <p>Il palermitano è un elemento si fondamentale, ma non imprescindibile considerata la rosa dei peloritani, anche se proprio il reparto offensivo sin da inizio stagione è quello più bersagliato dagli infortuni.</p>
      <p>A complicare i piani del FC Messina contro i rossoneri di Sasà Marra l’espulsione di Alessandro Carrozza, un rosso diretto quanto meno severo da parte del direttore di gara. L’inferiorità numerica è una delle chiavi di questa sconfitta, con il Castrovillari in vantaggio da appena due minuti.</p>
      <p>Nel secondo tempo la reazione c’è ed è evidente, ma l’ottima prova difensiva dei lupi unita ad imprecisione e voglia di strafare per rimontare il risultato, pregiudicano l’esito della sfida.<br/><br/><b>CRONACA</b></p>
      <p><b>Primo Tempo</b><br/><br/>Il primo pericolo al 6′ con il tiro ravvicinato di Dambros respinto da Aiolfi in angolo. Al 18′ Coria pesca Bevis in area ma il suo tentativo è respinto dalla difesa. Partita che non decolla ed al 38′ arriva il vantaggio del Castrovillari al primo vero tentativo di marca ospite: su cross di Barilaro è La Ragione ad insaccare. La risposta del Football club Messina al 41′ con il colpo di testa di Fissore parato. Tre minuti dopo miracolo di Aiolfi che vola e respinge il tiro di Dambros. Nel finale di prima frazione l’episodio chiave del match: l’arbitro mostra il rosso diretto a Carrozza per un presunto fallo di reazione.<br/><br/><b>Secondo Tempo<br/><br/></b>Il Fc Messina parte forte alla ricerca del pari. I primi tentativi sono di Coria su calcio piazzato. Al 15′ Bevis appoggia per Coria ma il sinistro va di poco a lato. Due minuti dopo è Dambros a sfiorare l’incrocio di destro. Al 32′ cicprova il Castrovillari con Chironi ma Aiello si oppone. I giallorossi ci provano in maniera confusa. Al 44′ cross di Alessandro Marchetti ed Aladje, di testa, non trova la porta. Vengono concessi 6 minuti di recupero e, a pochi secondi dalla fine, gli ospiti chiudono i conti con il perfetto destro di Gagliardi sul secondo palo.<br/><br/><b>FC MESSINA-CASTROVILLARI 0-2</b><br/><b>Marcatori</b>: 38′ La Ragione, 51′ st Gagliardi<br/><b>Fc Messina:</b> Aiello, Giuffrida, Marchetti D., Fissore (20′ st Aladje), Carrozza, Quitadamo, Brunetti, Correnti, Coria, Bevis (36′ st Marchetti A.), Dambros. A disp.: Oliva, Casella, Miele, Marchetti A., Pini, Camara, Santapaola, Chiappino, Aladje. All.: Costantino<br/><b>Castrovillari:</b> Aiolfi, Barilaro, Greco (3′ st Grimaldi), Lanza (6′ st Mansueto), Ferrante, Vona, Consiglio (18′ st Rosi), Chironi, Puntoriere (28′ st Gagliardi), Miocchi (30′ st Buda), La Ragione. A disp.: Marchese, De Pace, Bellomonte, Krajina. All.: Marra<br/>Arbitro: Canci di Carrara<br/>Assistenti: Vagheggi di Arezzo e Brodoni di Terni<br/>Ammoniti: Ferrante (C), Consiglio (C), Grimaldi (C), Fissore (M) Correnti (M), Quitadamo (M)<br/>Espulso: 45′ Carrozza (M – rosso diretto)<br/>Recupero: 2′ e 6′</p>
    </article>
  </body>
</html>