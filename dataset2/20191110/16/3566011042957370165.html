<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546278.html/%DA%A9%D8%B4%D9%81-90%D8%AF%D8%B1%D8%B5%D8%AF-%D8%AA%D8%B1%DB%8C%D8%A7%DA%A9-%D9%82%D8%A7%DA%86%D8%A7%D9%82-%D8%AF%D9%86%DB%8C%D8%A7-%D8%AF%D8%B1-%D8%A7%DB%8C%D8%B1%D8%A7%D9%86--%D8%A7%D8%AE%D8%AA%D8%B5%D8%A7%D8%B5-100-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%A8%D8%B1%D8%A7%DB%8C-%D8%A7%D9%86%D8%B3%D8%AF%D8%A7%D8%AF-%D9%85%D8%B1%D8%B2%D9%87%D8%A7%DB%8C-%D8%AC%D9%86%D9%88%D8%A8-%D8%B4%D8%B1%D9%82-%D8%A8%D8%A7-%D9%85%D9%88%D8%A7%D9%81%D9%82%D8%AA-%D9%85%D9%82%D8%A7%D9%85-%D9%85%D8%B9%D8%B8%D9%85-%D8%B1%D9%87%D8%A8%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T16:43:00+00:00"/>
    <meta property="og:title" content="کشف 90درصد تریاک قاچاق دنیا در ایران/ اختصاص 100 میلیون دلار برای انسداد مرزهای جنوب شرق با موافقت مقام معظم رهبری"/>
    <meta property="og:description" content="دبیر کل ستاد هماهنگی مبارزه با موادمخدر ریاست جمهوری گفت: بر اساس اعلام سازمان ملل سهم ایران از کشفیات جهانی تریاک از ۷۶ درصد سال گذشته به ۹۰ درصد رسیده است."/>
  </head>
  <body>
    <article>
      <h1>کشف 90درصد تریاک قاچاق دنیا در ایران/ اختصاص 100 میلیون دلار برای انسداد مرزهای جنوب شرق با موافقت مقام معظم رهبری</h1>
      <h2>سردار مومنی در زاهدان خبر داد:</h2>
      <address>
        <time datetime="2019-11-10T16:43:00+00:00">10 Nov 2019, 16:43</time>
      </address>
      <p>دبیر کل ستاد هماهنگی مبارزه با موادمخدر ریاست جمهوری گفت: بر اساس اعلام سازمان ملل سهم ایران از کشفیات جهانی تریاک از ۷۶ درصد سال گذشته به ۹۰ درصد رسیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://asrehamoon.ir/">عصرهامون</a>؛ سردار مومنی در حاشیه نمایشگاه کشفیات بالغ بر 20 تن مواد مخدر، مقادیر قابل توجهی سلاح و مهمات و خودروهای توقیفی از قاچاقچیان که در زاهدان برگزار شد در جمع خبرنگاران گفت: ایران اسلامی در حال مبارزه نابرابر با پدیده شوم قاچاق مواد مخدر است.<br/> <br/>وی افزود: بر اساس اعلام سازمان ملل، سهم ایران از کشفیات جهانی تریاک از ۷۶ درصد سال گذشته به ۹۰ درصد رسیده بدین معنی که ۹۰ درصد تریاک جهان در جمهوری اسلامی ایران کشف شده است در حالی که این کشور نه تولید کننده، نه مبدا و نه مقصد مواد مخدر است.<br/> <br/>وی خاطرنشان کرد: همین امر موجب شده است که سازمان ملل نیز مراتب قدردانی خود از تلاش های ایران را ابراز کند و قول های مساعدت خوبی در راه مبارزه با مواد مخدر بدهد که امیدواریم عملی شود.<br/> <br/>به گفته مومنی؛ ایران به تنهایی بیش از 90درصد تریاک در جهان را کشف کرده است اما ظاهراً در سایر معابر جابجایی هیچ عزمی برای مقابله دیده نمی شود و مسیرهای دیگر برای قاچاقچیان به مانند آزادراه حمل و نقل مواد خانمان سوز است.<br/> <br/>وی تاکید کرد: ما در جمهوری اسلامی ایران میلیاردها دلار در راه مبارزه با مواد مخدر و انسداد مرزها از طریق سیم خاردار و فنس کشی و نصب سیستم های اپتیکی هزینه کرده ایم و بیش از 3هزار و800 شهید نیز در این راه تقدیم کرده ایم اما مدعیان حقوق بشر و کسانی که داعیه دار دفاع از ملت ها دارند نه تنها هیچ اقدام مثبتی نکرده اند بلکه در مسیر مبارزه با قاچاق مانع نیز می گذارند.<br/> <br/>سردار مومنی ادامه داد: آمریکایی ها مدعی حقوق بشر هستند اما تاکنون هیچ کاری برای حذف یا کاهش مواد مخدر نکرده اند بلکه با تصویب تحریم های ظالمانه مانع مبارزه ایران نیز می شوند که سازمان ملل باید به این مساله توجه و دقت نظر داشته باشد هرچند این سازمان قول مساعدت داده اما تاکنون بی نتیجه مانده است.<br/> <br/>وی تصریح کرد: طی هفت ماه ابتدایی امسال بیش از 550 تن انواع مواد مخدر در کشور کشف شده که حاکی از رشد 15درصدی نسبت به سال گذشته داشته و در استان سیستان وبلوچستان نیز 154 تن کشفیات داشته ایم که بر اهمیت کار نیروهای نظامی ایران در مبارزه با این پدیده شوم تاکید دارد.<br/> <br/><b>اختصاص 100میلیون دلار برای انسداد مرزها با موافقت رهبری</b><br/>استاندار سیستان وبلوچستان نیز در این باره گفت: خدمات زیادی برای مقابله با قاچاق در کشور انجام شده که در این استان نیز به روش های مختلف از جمله فنس کشی و تجهیز سیستم های اپتیکی و مخابراتی و افزایش امکانات لجستیکی بوده است.<br/> <br/>احمد علی موهبتی افزود: خوشبختانه با موافقت مقام معظم رهبری، مبلغ 100 میلیون دلار برای انسداد مرزها در جنوب شرق از محل صندوق ذخیره ارزی ملی اختصاص یافته است که بسیار موثر بوده می تواند کار انسداد را سرعت بیشتری ببخشید.<br/> <br/>وی تصریح کرد: ایران به صورت یک جانبه نمی تواند این کار را انجام دهد اما در این زمینه توافقاتی با پاکستان انجام شده که این کشور نیز انسداد مرز را آغاز کرده و با ایجاد موانع سیم خاردار و فنس کشی حدود ۵۰ کیلومتر از مرز را مسدود کرده که اگر این روند ادامه داشته باشد بسیار امیدوار کننده خواهد بود.<br/> <br/>موهبتی ادامه داد: مسدود کردن مرز به معنای ممانعت از ارتزاق مرزنشینان نیست بلکه گذرگاه های مرزی و پایانه ها و مسیرهای قانونی کماکان برای معیشت مرزنشینان باز بوده و هیچ کاهشی در سفره مردم عادی به وجود نخواهد آمد.<br/>انتهای پیام/</p>
    </article>
  </body>
</html>