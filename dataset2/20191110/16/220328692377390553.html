<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/belgrad-skopie-i-tirana-ugovorikha-mini-shengen-406374.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T16:14:40+00:00"/>
    <meta property="og:title" content="Белград, Скопие и Тирана уговориха „мини Шенген“"/>
    <meta property="og:description" content="Махат пречките за свободно движение на стоки, услуги, капитал и хора между трите държави"/>
  </head>
  <body>
    <article>
      <h1>Белград, Скопие и Тирана уговориха „мини Шенген“</h1>
      <address><time datetime="2019-11-10T16:14:40+00:00">10 Nov 2019, 16:14</time> by <a rel="author">Редактори</a></address>
      <p>Македонският премиер Зоран Заев, сръбският президент Александър Вучич и албанският министър-председател Еди Рама договориха на двудневна среща в Охрид конкретни мерки за премахване на пречките за свободно движение на стоки, услуги, капитал и хора между трите държави.</p>
      <p>На пресконференция след срещата премиерът на Северна Македония Зоран Заев съобщи, че мерките ще бъдат включени в конкретен план за действие.</p>
      <p>„Планът за действие предвижда 24 часа в денонощието, 7 дни в седмицата цялостна работа на нашите граници. Той дава възможност за комплексно придвижване с лична карта на гражданите в целия този регион. Създава условия за бърза писта за камионите, които преминават нашите гранични пунктове“, кааз Зоран Заев. И изрази надежда мерките да подобрят условията на живот на хората в региона.</p>
      <p>Сред договорените мерки са още взаимно признаване на дипломите за образование и квалификациите, което да осигури свободно движение на работна ръка, както и унификация на документите за транзит на стоки. Предвижда се чужденците да могат да пътуват без допълнителни визи в страните от инициативата. Задълбочаването на сътрудничеството предвижда и обмен на студенти, съвместни изследователски и развойни проекти, промени в данъчни и финансови закони на трите страни, с цел да не се пречи на свободното движение на капитали.</p>
      <p>
        <b>Към срещата на тримата лидери в Охрид днес се присъединиха Денис Звиздич, председател на Съвета на министрите на Босна и Херцеговина, и министърът на икономиката на Черна гора Драгица Секулич.</b>
      </p>
      <p>Следващата среща от инициативата, известна като „мини Шенген“ и отворена за други страни от региона, е предвидена за 21 декември в Албания.</p>
      <p>Проектът получи тласък, след като лидерите на ЕС, най-вече заради ветото на Франция, отказаха миналия месец да насрочат дата за присъединителни преговори с Албания и Северна Македония.</p>
      <p>
        <b>Вучич доволен от вчерашните разговори</b>
      </p>
      <p>Сръбският президент Вучич заяви в интервю за националната телевизия тази сутрин, че вчерашните разговори със Заев и Рама са били „много добри“. И че първата видима сделка ще бъде по-лесното преминаване през граничния пункт Прешево, а пътуването в Македония и Албания само с лична карта може да се очаква до Нова година.</p>
      <p>Тези промени ще повлияят на привличането на преки чуждестранни инвестиции, защото инвеститорите искат стабилност и голям пазар, каза Вучич.</p>
      <p>Той посочи, че Прешево е третият по важност пункт за преминаване в Сърбия, а решението да се провежда фитосанитарна инспекция 24 часа на ден ще утрои транзита на камионите от двете страни и ще намали експлоатационните разходи.</p>
      <p>Сръбският президент обяви още, че с незначителни промени в закона, едно и също разрешение за работа може да важи и за трите държави.</p>
      <p>Трите държави ще могат да създават туристически пътеки заедно, което, добави той, е особено привлекателно за азиатските туристи.</p>
      <p>„Очаквам да получа подкрепа за проекта мини Шенген на предстоящата среща с Емануел Макрон в Париж, но и да чуя за новата методология, предложена от френския президент“, заяви сръбският президент Александър Вучич.</p>
    </article>
  </body>
</html>