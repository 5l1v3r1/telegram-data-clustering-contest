<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/foto-razprseni-hotel-med-vinorodnimi-hribcki-194412"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T16:27:00+00:00"/>
    <meta property="og:title" content="FOTO: Razpršeni hotel med vinorodnimi hribčki"/>
    <meta property="og:description" content="Ne gre za eno poslopje s sobami, temveč za več vinskih kleti, razpršenih po vinorodnem območju nad Lendavo. Projekt, ki ga izvajajo Turistična zveza Lendava vabi, Društvo vinogradnikov Strehovci..."/>
  </head>
  <body>
    <article>
      <h1>FOTO: Razpršeni hotel med vinorodnimi hribčki</h1>
      <h2>Pod stolpom Vinarium v Lendavskih in Dolgovaških goricah je nastal prav poseben hotel Vinarium, sestavljajo ga zidanice.</h2>
      <address><time datetime="2019-11-10T16:27:00+00:00">10 Nov 2019, 16:27</time> by <a rel="author">Oste Bakal</a></address>
      <slideshow>
        <figure>
          <img src="https://www.slovenskenovice.si/images/slike/2019/06/11/548344.jpg"/>
          <figcaption>Hotel ima 12 sob, pardon, zidanic.</figcaption>
        </figure>
        <figure>
          <img src="https://www.slovenskenovice.si/images/slike/2019/06/11/548345.jpg"/>
          <figcaption>V Lendavi in okolici so dobili nove prenočitvene zmogljivosti.</figcaption>
        </figure>
        <figure>
          <img src="https://www.slovenskenovice.si/images/slike/2019/06/11/548346.jpg"/>
          <figcaption>Okoli stolpa Vinarium je nastal še hotel Vinarium!</figcaption>
        </figure>
        <figure>
          <img src="https://www.slovenskenovice.si/images/slike/2019/06/11/548350.jpg"/>
          <figcaption>Lastniki zidanic skrbijo za vinske kleti in drugo notranjo opremo.</figcaption>
        </figure>
        <figure>
          <img src="https://www.slovenskenovice.si/images/slike/2019/06/11/548351.jpg"/>
          <figcaption>Tudi odprtje razpršenega hotela na razglednem stolpu Vinarium je bilo drugačno.</figcaption>
        </figure>
      </slideshow>
      <p>Ne gre za eno poslopje s sobami, temveč za več vinskih kleti, razpršenih po vinorodnem območju nad Lendavo. Projekt, ki ga izvajajo Turistična zveza Lendava vabi, Društvo vinogradnikov Strehovci in Društvo vinogradnikov Kobilje, je vreden 53.000 evrov, razpršeni hotel pa za zdaj sestavlja 12 zidanic. Zavod za turizem in razvoj Lendava opravlja administrativne naloge, servis gostov in trženje, lastniki pa bodo vzdrževali kleti in notranjo opremo.</p>
      <figure>
        <img src="https://www.slovenskenovice.si/images/slike/2019/06/11/548345.jpg"/>
        <figcaption>V Lendavi in okolici so dobili nove prenočitvene zmogljivosti.</figcaption>
      </figure>
      <figure>
        <img src="https://www.slovenskenovice.si/images/slike/2019/06/11/548346.jpg"/>
        <figcaption>Okoli stolpa Vinarium je nastal še hotel Vinarium!</figcaption>
      </figure>
      <blockquote>Zidanice so predstavljene na spletni strani hotelvinarium.si.</blockquote>
      <p>Državna sekretarka na gospodarskem ministrstvu <b>Eva Štravs Podlogar </b>meni, da gre za tako imenovano petzvezdnično doživetje, ki ni pridobitev le za Pomurje, ampak za vso Slovenijo. Turisti se že zanimajo za novo ponudbo, ki ima izjemne priložnosti tudi za rekreacijo, obenem pa dopolnjuje tovrstno ponudbo na madžarski strani, poudarja direktor Zavoda za turizem in razvoj Lendava <b>Romeo Varga</b>. S projektom so v Lendavi in okolici dobili nove prenočitvene zmogljivosti na vinorodnem območju, ki lastnikom zidanic zagotavljajo dodatni zaslužek, gostje pa naj bi z večjo zunajpenzionsko porabo prinašali dohodek tudi drugim ponudnikom aktivnega in kulturnega turizma, velnesa ter gostincem. Zidanice so predstavljene na spletni strani <a href="https://hotelvinarium.si/">hotelvinarium.si</a>.</p>
      <blockquote>Gre za hotel, ki so ga že zdavnaj zgradile pridne roke vinogradnikov.</blockquote>
      <p>»Gre za hotel, ki so ga že zdavnaj zgradile pridne roke številnih vinogradnikov. Zavod za turizem in razvoj Lendava je samo povezal lastnike zidanic v mrežo in nase prevzel naloge administracije, servisa gostov in trženja,« pojasnjujejo.</p>
      <figure>
        <img src="https://www.slovenskenovice.si/images/slike/2019/06/11/548350.jpg"/>
        <figcaption>Lastniki zidanic skrbijo za vinske kleti in drugo notranjo opremo.</figcaption>
      </figure>
      <p>Tudi odprtje hotela je bilo drugačno, saj niso prerezali traku, temveč sta lendavski župan <b>Janez Magyar </b>in državna sekretarka Štravs Podlogarjeva na vrhu stolpa Vinarium prerezala vrvico z baloni, da so poleteli v nebo, zatem so jih spustili tudi pri treh zidanicah in tako označili nove lokacije oziroma razpršenost. Poleg 12 članov, ki že sestavljajo hotel Vinarium, je pripravljenih še pet, vendar se bodo vključili nekoliko pozneje. »Posebno smo zadovoljni, da se novi lastniki zidanic še vedno javljajo in izkazujejo interes za sodelovanje v mreži. Opažamo tudi, da smo zagnali nov investicijski ciklus, v katerem marsikateri lastnik razmišlja o obnovi vinske kleti za turistične namene,« poudarjajo v Zavodu za turizem in razvoj Lendava. </p>
      <figure>
        <img src="https://www.slovenskenovice.si/images/slike/2019/06/11/548351.jpg"/>
        <figcaption>Tudi odprtje razpršenega hotela na razglednem stolpu Vinarium je bilo drugačno.</figcaption>
      </figure>
    </article>
  </body>
</html>