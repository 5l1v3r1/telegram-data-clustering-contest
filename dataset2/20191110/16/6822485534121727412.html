<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819129.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T16:00:00+00:00"/>
    <meta property="og:title" content="فرانسه ۲۴: مقاومت حداکثری، پاسخ تهران به فشار حداکثری ترامپ"/>
    <meta property="og:description" content="به گزارش"/>
  </head>
  <body>
    <article>
      <h1>فرانسه ۲۴: مقاومت حداکثری، پاسخ تهران به فشار حداکثری ترامپ</h1>
      <address>
        <time datetime="2019-11-10T16:00:00+00:00">10 Nov 2019, 16:00</time>
      </address>
      <p>شبکه فرانسه ۲۴ می‌گوید ایران با "مقاومت حداکثری" به سیاست موسوم به "فشار حداکثری" دولت ترامپ پاسخ می دهد. </p>
      <p>به گزارش <b>الف ، </b>فرانسه 24 با اشاره به کاهش تعهدات برجامی ایران می افزاید ایران در تلاش برای اثبات بی تاثیر بودن سیاست فشار حداکثری ترامپ اینگونه عمل می کند. روز پنج شنبه 7 نوامبر بود که ایران غنی سازی اورانیوم را در سایت هسته ای فوردو از سر گرفت و  با گام چهارم خود، که از 8 می گذشته آغاز کرده است، به خروج آمریکا از برجام پاسخ داد. </p>
      <p>این شبکه با اشاره به افزایش تنش های ایران و آمریکا پس از خروج ترامپ از برجام افزود ایران تهدید کرده است به دنبال تحریم های فلج کننده آمریکا که مانع از صادرات نفت ایران شده و دسترسی به محصولاتی نظیر داروها را مخدوش کرده است، فعالیت های خود را خارج از چارچوب برجام ازسرخواهد گرفت. </p>
      <p>فرانسه 24 همچنین به آغاز گام چهارم ایران در کاهش تعهدات هسته ای اشاره کرد و به نقل از سیاوش قاضی، خبرنگار حوزه ایران در شبکه رادیویی RFI (رادیو بین المللی فرانسه) افزود: "این تصمیمی مهم است، مقامات ایرانی یک گام دیگر به جلو برمی دارند، زیرا با وجود سایت فوردو که بیش از هزار سانتریفوژ در آن قرار دارد، ایران ظرفیت غنی سازی اورانیوم خود را افزایش داده است. این به آن معنا است که تهران مصمم است سرعت برنامه هسته ای خود را همچنان افزایش دهد، زیرا ظرفیت غنی سازی آن به سطح پیش از توافق هسته ای سال 2015 رسیده است." </p>
      <p>وزیر خارجه آمریکا در واکنش به گام چهارم ایران، بدون اشاره به خروج واشنگتن از برجام که عامل ایجاد این بحران بوده است، از کشورهای مختلف خواست فشار بر تهران را افزایش دهند. </p>
      <p>فرانسه 24 می افزاید سیاست فشار حداکثری ترامپ برای واداشتن ایران برای بازگشت به میز مذاکره و حصول توافقی جدید اعمال شده اما تاکنون شکست خورده است. از طرف دیگر تلاش های میانجیگرانه برخی کشورها به ویژه فرانسه نیز در این خصوص ناموفق بوده است. </p>
      <p>"بورنو دارو" کارشناس امور بین الملل فرانسه 24 می گوید: "ایران با کاهش تدریجی تعهداتش نسبت به برخی بندهای برجام به دنبال آن است که آمریکا تحریم هایش را کاهش دهد و سپس شاید تهران بگوید آماده مذاکرات مجدد است. این یک استراتژی دفاعی است، نوعی مقاومت حداکثری در قبال فشار حداکثری دولت ترامپ." </p>
      <p>به گزارش این شبکه، در حالی که تهران به صورت منظم از خطوط زرد عبور کرده هنوز خطر قرمز یعنی غنی سازی 5 درصدی را پشت سر نگذاشته است. استراتژی مقاومت حداکثری همچنین به دنبال مجبور کردن طرف های اروپایی برجام برای عمل کردن به تعهداتشان است. ایران از کندی روند اجرای ساز و کار مالی اینستکس سرخورده است در حالی که دولت ترامپ به کشورهای اتحادیه اروپا هشدار داده است از این ساز و کار استفاده نکنند و در غیر این صورت با اقدامات تنبیهی آمریکا مواجه خواهند شد. <br/>قاضی می افزاید: "این تشدید بحران پاسخی به تحریم های آمریکا است که به شدت به اقتصاد ایران ضربه می زند، و از طرفی پاسخی است به بی تفاوتی اروپا که یک سال پیش به ایران وعده داده بودند تحریم های آمریکا را جبران کرده و به ایران اجازه می دهند نفت خود را صادر کرده و ارتباطات بانکی خود را با جهان حفظ کند." <br/>دارو نیز می گوید: "موقعیت اروپایی ها آسان نیست. ایرانی ها و همچنین روسیه و چین از آنها می خواهند برای مقابله با تحریم های آمریکا کمک کنند، اما آنها نمی توانند بدون گذشتن از منافع اقتصادی خود در آمریکا، با فشارهای دولت ترامپ مقابله کنند." </p>
    </article>
  </body>
</html>