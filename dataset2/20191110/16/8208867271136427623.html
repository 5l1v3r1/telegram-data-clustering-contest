<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/tennis/2019/11/10/news/tennis_atp_finals_esordio_amaro_per_berrettini_travolto_da_djokovic-240780241/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T16:18:00+00:00"/>
    <meta property="og:title" content="Tennis, Atp Finals: esordio amaro per Berrettini, travolto da Djokovic. Perde anche Federer"/>
    <meta property="og:description" content="Il tennista romano, mai in partita, racimola appena 3 giochi (6-2, 6-1) contro il n. 2 del mondo. La strada verso le semifinali si fa sempre più in"/>
  </head>
  <body>
    <article>
      <h1>Tennis, Atp Finals: esordio amaro per Berrettini, travolto da Djokovic. Perde anche Federer</h1>
      <h2>Il tennista romano, mai in partita, racimola appena 3 giochi (6-2, 6-1) contro il n. 2 del mondo. La strada verso le semifinali si fa sempre più in salita, Thiem sorprende lo svizzero</h2>
      <address><time datetime="2019-11-10T16:18:00+00:00">10 Nov 2019, 16:18</time> by <a rel="author">JACOPO MANFREDI</a></address>
      <p><b>LONDRA</b> - E' amaro l'esordio di Matteo Berrettini alle Atp Finals di Londra. Il tennista romano, primo italiano a rimettere piede nel torneo riservato ai migliori 8 del mondo dopo 41 anni, ha giocato al di sotto delle aspettative contro il n. 2 (ma a lungo n.1, e potrebbe tornarci a fine evento) del mondo Novak Djokovic finendo per cedere per 6-2, 6-1 dopo appe 1h e 3′ di gioco. Berrettini è andato fuori giri nel tentativo di reggere lo scambio con il più blasonato avversario e ha finito per commettere troppi errori non forzati.</p>
      <h3>Una partita senza storia</h3>
      <p>L'azzurro ha tenuto fino al 2-2, aggrappandosi soprattutto alla prima di servizio ma poi, una volta perso malamente il turno di battuta, nel 6° game, per colpa di un dritto messo in rete a campo aperto, si è disunito e ha finito per essere travolto, incassando un parziale di 8-0 (6-2, 4-0). Djokovic, a questo punto, si è rilassato e un po' distratto, e ha ceduto per la prima volta il servizio. Nel game seguente, però, ha immediatamente ottenuto il contro-break e ha finito per chiudere 6-1 al 1° match-point.<br/><br/>Nell'altra gara del gruppo Borg, esordio con sconfitta per Roger Federer. Lo svizzero è stato battuto dall'austriaco Dominic Thiem con il risultato di 7-5 7-5. Lo svizzero tornerà in campo martedì quando affronterà proprio Matteo Berrettini in una gara già decisiva.</p>
    </article>
  </body>
</html>