<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obrazovanie/2019/11/10/uchenici-shte-se-sreshtat-sys-zemedelski-proizvoditeli.429146"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T16:52:00+00:00"/>
    <meta property="og:title" content="Ученици ще се срещат със земеделски производители"/>
    <meta property="og:description" content="Проектът е част от кампанията &quot;Супер фермер&quot; | Dnes.bg"/>
  </head>
  <body>
    <article>
      <h1>Ученици ще се срещат със земеделски производители</h1>
      <h2>Проектът е част от кампанията "Супер фермер"</h2>
      <address><time datetime="2019-11-10T16:52:00+00:00">10 Nov 2019, 16:52</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Ученици ще се срещат със земеделски производители в рамките на кампанията "Супер фермер". Това съобщиха от пресслужбата на Министерство на земеделието, храните и горите /МЗХГ/. Кампанията е в партньорство с Министерството на образованието и науката /МОН/.</p>
      <p>Инициативата е насочена към учениците от професионалните гимназии по селско стопанство, които на този етап от живота си правят своя избор на професионално развитие. Предвижда се посещения на стопанства на земеделски производители, бенефициенти по Програмата за развитие на селските райони (2014-2020 г.),</p>
      <p>Целта е да се подкрепят младите хора, като им се даде възможност да се срещнат с успели фермери в нашата страна, както и да се осъществи връзка между учениците и бизнеса. Кампанията съвпада и с политиката на МОН за насърчаване на дуалното обучение. </p>
      <p>"Супер фермер" ще бъде на два етапа, като първият започва този месец, а вторият ще бъде от февруари до април 2020 г. В рамките на инициативата ще има и конкурс на тема "Моето стопанство", в който участниците ще представят своята идея за започване на бизнес. Писмените проекти ще бъдат оценявани от жури. (БНА)</p>
    </article>
  </body>
</html>