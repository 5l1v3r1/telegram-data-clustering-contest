<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196902/apostaseis-apo-tin-enosi-eisaggeleon-gia-tin-paremvasi-salma"/>
    <meta property="og:site_name" content="CNN.gr"/>
    <meta property="article:published_time" content="2019-11-10T16:30:31+00:00"/>
    <meta property="og:title" content="Αποστάσεις από την Ένωση Εισαγγελέων για την «παρέμβαση» Σαλμά"/>
    <meta property="og:description" content="Με ανακοίνωση της η Ένωση Εισαγγελέων Ελλάδος κάνει λόγο για «φερόμενη ως παρέμβαση» του βουλευτή Μάριου Σαλμά λέγοντας πως τηλεφώνησε σε υπηρεσιακό τηλέφωνο..."/>
  </head>
  <body>
    <article>
      <h1>Αποστάσεις από την Ένωση Εισαγγελέων για την «παρέμβαση» Σαλμά</h1>
      <h2>Με ανακοίνωση της η Ένωση Εισαγγελέων Ελλάδος κάνει λόγο για «φερόμενη ως παρέμβαση» του βουλευτή Μάριου Σαλμά λέγοντας πως τηλεφώνησε σε υπηρεσιακό τηλέφωνο εισαγγελέα, ωστόσο, όπως γράφει η ανακοίνωση, με «κόσμιο» τρόπο ζήτησε «να πληροφορηθεί για την πορεία εκκρεμούς υπόθεσης».</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:30 , 10 November 2019 - 00:11</p>
      <p>Προσθέτει ακόμα ότι ο βουλευτής είχε δικαίωμα να τηλεφωνήσει και να ρωτήσει για την πορεία της δικογραφίας του και καλεί μεταξύ άλλων τους εκπροσώπους του πολιτικού κόσμου να επιδεικνύουν έμπρακτα τον ενδεδειγμένο σεβασμό και εμπιστοσύνη στη δικαιοσύνη.</p>
      <p>
        <b>Ολόκληρη η ανακοίνωση:</b>
      </p>
      <p>«Σχετικά με τη <b>φερόμενη ως "παρέμβαση"</b> βουλευτή σε εισαγγελέα για εκκρεμή ποινική υπόθεση, το Διοικητικό Συμβούλιο της Ένωσης Εισαγγελέων Ελλάδος διασαφηνίζει ότι πράγματι ο συγκεκριμένος βουλευτής επικοινώνησε στο υπηρεσιακό τηλέφωνο Εισαγγελέα και<b> με κόσμιο τρόπο ζήτησε να πληροφορηθεί την πορεία εκκρεμούς υπόθεσης</b> με εγκαλούντα και παριστάμενο προς υποστήριξη της κατηγορίας τον ίδιο, η οποία εκκρεμεί στο Συμβούλιο Πλημμελειοδικών για παρεμπίπτον ζήτημα.</p>
      <p>Υπενθυμίζουμε δε ότι, κατά τον ΚΠΔ, <b>γνώση της πορείας της δικογραφίας</b> καθώς και αντίγραφα αυτής, στο στάδιο αυτό,<b> μπορούν να λαμβάνουν οι διάδικοι</b> (ύποπτος, κατηγορούμενος και αυτός που παρίσταται προς υποστήριξη της κατηγορίας), προσερχόμενοι είτε οι ίδιοι, είτε ο πληρεξούσιος δικηγόρος τους στο αρμόδιο γραφείο της εισαγγελίας.</p>
      <p>Όταν δε οι εκπρόσωποι της νομοθετικής εξουσίας διαχρονικά παραπονούνται δημόσια για καθυστερήσεις στην απονομή της ποινικής δικαιοσύνης, να γνωρίζουν ότι είναι αυτό είναι το αποτέλεσμα της δικής τους συμπεριφοράς προς τη δικαιοσύνη, που εκδηλώνεται με τη <b>μη πλήρωση των οργανικών κενών, την έλλειψη υποδομών</b>, την απουσία γραμματειακής υποστήριξης και τη δημιουργία περαιτέρω άσκοπης ποινικής ύλης.</p>
      <p>Καλούμε τους εκπροσώπους του πολιτικού κόσμου να επιδεικνύουν έμπρακτα, όπως άλλωστε έχουν συνταγματική υποχρέωση, τον<b> ενδεδειγμένο σεβασμό και εμπιστοσύνη στη δικαιοσύνη,</b> να θωρακίζουν την ανεξαρτησία της, να λαμβάνουν ειλικρινή και όχι προσχηματικά μέτρα για την επιτάχυνση και ποιοτική αναβάθμισή της και να μην παρεμβαίνουν με κανένα τρόπο, όπως όταν νομοθετούν με κρυπτοαμνηστευτική στόχευση, για εκκρεμείς υποθέσεις.</p>
      <p>Για το Διοικητικό Συμβούλιο της Ένωσης Εισαγγελέων Ελλάδος<br/>H Πρόεδρος Η Γενική Γραμματέας</p>
      <p>Άννα Ζαΐρη Κέλλυ Θεολογίτου<br/>Αντεισαγγελέας Αρείου Πάγου Αντεισαγγελέας Εφετών»</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196887/voles-syriza-kata-mitsotaki-koyventa-gia-tis-kataggelies-se-varos-toy-salma">«Βολές» ΣΥΡΙΖΑ κατά Μητσοτάκη: Kουβέντα για τις καταγγελίες σε βάρος του Σαλμά</a>
        </li>
        <li>
          <a href="https://www.cnn.gr/news/politiki/story/196817/kke-sovaro-politiko-zitima-i-kataggelia-tis-enosis-dikaston-kai-eisaggeleon-gia-ton-salma">ΚΚΕ: Σοβαρό πολιτικό ζήτημα η καταγγελία της Ένωσης Δικαστών και Εισαγγελέων για τον Σαλμά</a>
        </li>
        <li>
          <a href="https://www.cnn.gr/news/politiki/story/196819/syriza-h-kyniki-paradoxi-salma-ekthetei-akomi-perissotero-ton-k-mitsotaki">ΣΥΡΙΖΑ: Η κυνική παραδοχή Σαλμά εκθέτει ακόμη περισσότερο τον κ. Μητσοτάκη</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/80146/enosh-eisaggeleon-ellados">ΕΝΩΣΗ ΕΙΣΑΓΓΕΛΕΩΝ ΕΛΛΑΔΟΣ</a>
        </li>
        <li>
          <a href="https://www.cnn.gr/eidhseis/tag/38129/marios-salmas">ΜΑΡΙΟΣ ΣΑΛΜΑΣ</a>
        </li>
        <li>
          <a href="https://www.cnn.gr/eidhseis/tag/376/dikaiosyni">ΔΙΚΑΙΟΣΥΝΗ</a>
        </li>
        <li>
          <a href="https://www.cnn.gr/eidhseis/tag/8450/voyleytis">ΒΟΥΛΕΥΤΗΣ</a>
        </li>
        <li>
          <a href="https://www.cnn.gr/eidhseis/tag/19446/enwsh-dikastwn-kai-eisaggelewn">ΕΝΩΣΗ ΔΙΚΑΣΤΩΝ ΚΑΙ ΕΙΣΑΓΓΕΛΕΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196877/snapshot/19-11-10_0031__DPX0819.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196902/snapshot/2559288.jpg"/>
      </figure>
    </article>
  </body>
</html>