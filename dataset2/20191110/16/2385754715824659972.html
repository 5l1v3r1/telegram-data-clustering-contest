<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596676/ke-o-gg-akel-epanalamvanei-kathimerinos-ti-stoxevmeni-paremvasi-tou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T16:31:00+00:00"/>
    <meta property="og:title" content="ΚΕ: Ο ΓΓ ΑΚΕΛ επαναλαμβάνει καθημερινώς τη στοχευμένη παρέμβαση του"/>
    <meta property="og:description" content="Γραπτή απάντηση εξέδωσε ο Κυβερνητικός Εκπρόσωπος Πρόδρομος Προδρόμου, απευθυνόμενος στον ΓΓ του ΑΚΕΛ.    Αυτούσια η γραπτή ανακοίνωση:  &quot;Αντί..."/>
  </head>
  <body>
    <article>
      <h1>ΚΕ: Ο ΓΓ ΑΚΕΛ επαναλαμβάνει καθημερινώς τη στοχευμένη παρέμβαση του</h1>
      <address><time datetime="2019-11-10T16:31:00+00:00">10 Nov 2019, 16:31</time> by <a rel="author">SigmaLive</a></address>
      <p>Γραπτή απάντηση εξέδωσε ο Κυβερνητικός Εκπρόσωπος Πρόδρομος Προδρόμου,<a href="https://www.sigmalive.com/news/politics/596664/gg-akel-i-kypros-den-prokeitai-na-sothei-me-tous-pyrgous-kai-ta-diavatiria"> απευθυνόμενος στον ΓΓ του ΑΚΕΛ. </a></p>
      <p>
        <b>Αυτούσια η γραπτή ανακοίνωση: </b>
      </p>
      <p>"Αντί να επανέρχεται καθημερινά και μονότονα με δηλώσεις που στοχεύουν την ελληνοκυπριακή πλευρά, περιμένουμε από τον κ. Άντρο Κυπριανού να απαντήσει με σαφήνεια: θα συνεχίσει να εξισώνει την προσπάθεια της Τουρκικής Κυβέρνησης να υπονομεύσει την επανέναρξη διαπραγματεύσεων, με τη στάση αρχών της ελληνοκυπριακής πλευράς;</p>
      <p>Η επιδίωξη του Προέδρου της Δημοκρατίας για επανέναρξη των διαπραγματεύσεων είναι σαφής και δημοσίως διακηρυγμένη.</p>
      <p>Ο ΓΓ του ΑΚΕΛ επαναλαμβάνει καθημερινώς τη στοχευμένη παρέμβαση του. Όπως και χτες και σήμερα, πιθανώς αύριο και μεθαύριο. Όπως συνηθίζει να κάνει τους τελευταίους  μήνες και χωρίς ουσιαστικό νόημα.</p>
      <p>Αγνοώντας τις μεθοδεύσεις, τις επιθέσεις και την υπονομευτική πολιτική της Άγκυρας, ο κ. Άντρος Κυπριανού ασκεί κριτική στη δική μας πλευρά.</p>
      <p>Προφανώς επιδιώκει να πλήξει τον Πρόεδρο. Δυστυχώς αδιαφορεί αν ταυτόχρονα πλήττει τη διαπραγματευτική θέση της ελληνοκυπριακής πλευράς.</p>
      <p>Στον κ. Κυπριανού απαντούμε και σήμερα ότι όλο το προηγούμενο διάστημα, από τη μέρα που ο κ. Γκουτέρες διόρισε την κα Λουτ, ο Πρόεδρος της Δημοκρατίας όχι μόνο συνεργάστηκε εποικοδομητικά, αλλά υπέβαλε και σειρά προτάσεων προκειμένου να ξεπεραστεί η υπονομευτική δραστηριότητα της τουρκικής κυβέρνησης. Το ότι στις 25 του μήνα θα γίνει η συνάντηση με τον ΓΓ των ΗΕ στο Βερολίνο οφείλεται σε μεγάλο βαθμό στον Πρόεδρο της Δημοκρατίας, στη σταθερή και συνεπή στάση αρχών που κράτησε και σε εισηγήσεις που έκανε προς τον κ. Γκουτέρες.</p>
      <p>Με αυτή την ίδια τοποθέτηση και με σταθερές θέσεις, ευθυγραμμισμένες με θέσεις των ΗΕ, προσέρχεται ο Πρόεδρος και στη συνάντηση του Βερολίνου. Θέσεις όπως η γραπτή δήλωση του κ. Γκουτέρες τον Ιούνιο 2017, όταν διευκρίνισε πως τα ζητήματα της ασφάλειας της Κύπρου είναι κεφαλαιώδες και αναπόσπαστο μέρος μιας συνολικής συμφωνίας. Θέσεις όπως οι έξι παράμετροι που για πρώτη φορά έθεταν καθαρά θέμα κατάργησης των εγγυήσεων και αποχώρησης του τουρκικού στρατού (και τις οποίες η τουρκική πλευρά, συμπεριλαμβανόμενης δυστυχώς και της τουρκοκυπριακής, προσπαθεί να εξαλείψει).</p>
      <p>Το ερώτημα που πρέπει ο κ. Α. Κυπριανού και το ΑΚΕΛ να απαντήσουν είναι: πώς κρίνουν τη θέση που πήρε επίσημα η τουρκική κυβέρνηση, δια στόματος του κ. Τσαβούσογλου, από τις 15 Σεπτεμβρίου, όταν ουσιαστικά αρνήθηκε συνάντηση των δυο πλευρών με τον Γ.Γ., αξίωσε να αποδεχτεί η ελληνοκυπριακή πλευρά εκ των προτέρων τις τουρκικές αξιώσεις και αμφισβήτησε για μια φορά ακόμα τη συμφωνημένη βάση λύσης των Η.Ε. ;</p>
      <p>Από τον κ. Α. Κυπριανού και το ΑΚΕΛ περιμένουμε να απαντήσουν: θεωρεί ότι επικρίνοντας και τελικά ενοχοποιώντας την ελληνοκυπριακή πλευρά που υφίσταται την κατοχή και τις νέες επιθέσεις της Τουρκίας, συμβάλλει σε λύση του Κυπριακού;"</p>
    </article>
  </body>
</html>