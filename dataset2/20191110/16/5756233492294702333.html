<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620827/%D8%A8%D8%A7%D8%B2%D8%AA%D8%A7%D8%A8-%D8%A8%D8%AA%D9%86%E2%80%8C%D8%B1%DB%8C%D8%B2%DB%8C-%D9%88%D8%A7%D8%AD%D8%AF-%D8%AF%D9%88%D9%85-%D9%86%DB%8C%D8%B1%D9%88%DA%AF%D8%A7%D9%87-%D8%A8%D9%88%D8%B4%D9%87%D8%B1-%D8%AF%D8%B1-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%AE%D8%A7%D8%B1%D8%AC%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T16:24:00+00:00"/>
    <meta property="og:title" content="بازتاب بتن‌ریزی واحد دوم نیروگاه بوشهر در رسانه‌های خارجی"/>
    <meta property="og:description" content="عملیات بتن‌ریزی راکتور واحد ۲ نیروگاه اتمی بوشهر روز یک‌شنبه طی مراسمی با حضور رئیس سازمان انرژی اتمی کشورمان و معاون سازمان انرژی اتمی روسیه و مدیرعامل شرکت اتم استروی اکسپورت آغاز شد. این خبر در رسانه‌های بین‌المللی بازتاب داشت."/>
  </head>
  <body>
    <article>
      <h1>بازتاب بتن‌ریزی واحد دوم نیروگاه بوشهر در رسانه‌های خارجی</h1>
      <address>
        <time datetime="2019-11-10T16:24:00+00:00">10 Nov 2019, 16:24</time>
      </address>
      <p>
        <i>عملیات بتن‌ریزی راکتور واحد ۲ نیروگاه اتمی بوشهر روز یک‌شنبه طی مراسمی با حضور رئیس سازمان انرژی اتمی کشورمان و معاون سازمان انرژی اتمی روسیه و مدیرعامل شرکت اتم استروی اکسپورت آغاز شد. این خبر در رسانه‌های بین‌المللی بازتاب داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری آسوشیتدپرس با اعلام این خبر نوشت: ایران در حالی ساخت واحد دوم نیروگاه هسته‌ای خود را در جنوب این کشور آغاز کرده است که مشکلات بر سر راه ادامه اجرای توافق هسته‌ای 2015 افزایش یافته است.</p>
      <p>این خبرگزاری در ادامه با ارائه جزئیات فنی درباره نیروگاه بوشهر یادآور شد که راکتور دوم این نیروگاه نیز همچون واحد اولی آن به کمک روسیه ساخته می‌شود.</p>
      <p>همچنین خبرگزاری ترند گزارش داد: ایران روند بتن‌ریزی دومین راکتور نیروگاه بوشهر واقع در جنوب این کشور را امروز (یک‌شنبه) آغاز کرد.</p>
      <p>به گزارش ترند، ایران قرارداد ساخت واحد دوم و سوم نیروگاه بوشهر را در سال 2014 با شرکت روسی اتم استروی اکسپورت امضا کرد که شامل طراحی و ساخت دو واحد هسته‌ای با ظرفیت تولید یک هزار و 57 مگاوات برق است. روند ساخت واحد دوم این نیروگاه از دسامبر 2016 آغاز شد.</p>
      <p>روزنامه نیویورک تایمز نیز در گزارشی از شروع ساخت واحد دوم نیروگاه بوشهر خبر داد و نوشت که بتن‌ریزی راکتور دوم این نیروگاه که در فاصله 700 کیلومتری از پایتخت ایران قرار دارد در حضور خبرنگاران آغاز شده است.</p>
      <p>خبرگزاری رویترز با انتشار بخش‌هایی از صحبت‌های علی اکبر صالحی رئیس سازمان انرژی اتمی ایران در مراسم بتن‌ریزی واحد دوم نیروگاه بوشهر تصریح کرد که آغاز روند بتن‌ریزی، گامی کلیدی در ساخت راکتور دوم این تاسیسات واقع در جنوب ایران است که با کمک روسیه انجام می‌شود.</p>
    </article>
  </body>
</html>