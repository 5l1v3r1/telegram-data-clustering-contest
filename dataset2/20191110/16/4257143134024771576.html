<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/10/hoki-golt-sem-kapva-nyert-lengyelorszagban-a-magyar-valogatott"/>
    <meta property="og:site_name" content="infostart"/>
    <meta property="article:published_time" content="2019-11-10T16:44:00+00:00"/>
    <meta property="og:title" content="Hoki: gólt sem kapva nyert Lengyelországban a magyar válogatott"/>
    <meta property="og:description" content="Jarmo Tolvanen legénysége felkészülési tornán vett részt, csak Olaszországtól kapott ki, és megnyerte a tornát."/>
  </head>
  <body>
    <article>
      <h1>Hoki: gólt sem kapva nyert Lengyelországban a magyar válogatott</h1>
      <address><time datetime="2019-11-10T16:44:00+00:00">10 Nov 2019, 16:44</time> by <a rel="author">Infostart / MTI</a></address>
      <h3>Jarmo Tolvanen legénysége felkészülési tornán vett részt, csak Olaszországtól kapott ki, és megnyerte a tornát.</h3>
      <p>A magyar férfi jégkorong-válogatott 2-0-ra legyőzte a házigazda lengyel együttest vasárnap a gdanski felkészülési torna utolsó fordulójában.</p>
      <p>Jarmo Tolvanen szövetségi kapitány együttese - a hazai szövetség honlapjának beszámolója szerint - a zárónapon három kulcsemberét is nélkülözte: Galló Vilmos és Sebők Balázs klubjuk kérésének megfelelően már szombat este visszautazott Finnországba, Stipsicz Bence pedig pihenőt kapott.</p>
      <p>A magyar válogatott veszélyesebb volt kapura, mint ellenfele, és a 19. percben Nagy Krisztián révén megérdemelten jutott vezetéshez. A lendület a második harmad közepéig tartott ki, majd a lengyelek vették az irányítást. A magyarok azonban - élükön Adorján Attila kapussal - eredményesen védekeztek, olykor pedig a szerencse sem pártolt el tőlük. Az utolsó percben Terbócs István használta ki, hogy a lengyelek lehozták a kapusukat.</p>
      <p>Négy Nemzet Torna, 3. forduló:<br/>Magyarország-Lengyelország 2-0 (1-0, 0-0, 1-0)<br/>a magyar gólszerzők: Nagy K. (19.), Terbócs (60.)</p>
      <p>Miután a torna zárómérkőzésen a japánok 4-1-re legyőzték az olaszokat, a magyarok hét pontjukkal a tabella első helyén maradtak, és így megnyerték a tornát. Mögöttük az olaszok zártak a második helyen öt ponttal, Lengyelország és Japán egyaránt három-három pontot szerzett, az egymás elleni eredmény a házigazdáknak kedvezett.</p>
      <p>A jövő évi ljubljanai divízió I/A világbajnokságra április 24. és 30. között kerül sor. A magyar válogatott ellenfele a házigazda szlovénok mellett a dél-koreai, az osztrák, a francia és a román csapat lesz. Az első két helyezett jut fel a 16 csapatos elitmezőnybe, az utolsó pedig kiesik a divízió I/B-be.</p>
      <p>Pénteken játszották:<br/>Olaszország-Magyarország 4-3 (1-1, 0-1, 2-1, 1-0) - hosszabbítás után<br/>Szombaton játszották:<br/>Magyarország-Japán 3-2 (0-2, 0-0, 3-0)</p>
      <p>
        <i>Nyitókép: Magyar Jégkorongszövetség</i>
      </p>
    </article>
  </body>
</html>