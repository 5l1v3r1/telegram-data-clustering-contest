<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/paris-te-on-binler-islamofobi-ye-kars-yurudu-sorun-muslumanlar-degil-nefret-eden-islamobik"/>
    <meta property="og:site_name" content="euronews"/>
    <meta property="article:published_time" content="2019-11-10T16:01:39+00:00"/>
    <meta property="og:title" content="Paris'te on binler İslamofobi'ye karşı yürüdü"/>
    <meta property="og:description" content="Fransa'nın başkenti Paris'te İslamofobi karşıtı yürüyüş, politikacılardan sanatçılara on binlerce insanın katılımıyla başladı."/>
  </head>
  <body>
    <article>
      <h1>Paris'te on binler İslamofobi'ye karşı yürüdü</h1>
      <address><time datetime="2019-11-10T16:01:39+00:00">10 Nov 2019, 16:01</time> by <a rel="author">Gizem Sade</a></address>
      <p>Fransa'nın başkenti Paris'te İslamofobi karşıtı yürüyüş, politikacılardan sanatçılara on binlerce insanın katılımıyla başladı.</p>
      <p>On binler, politikacılar ve hak örgütlerinin çağrısıyla "İslam korkusuna dur demek" için Fransa saatine göre 13.00'da Paris'teki Gard du Nord'dan hareketle başlayan protesto yürüyüşüne katıldı.</p>
      <figure>
        <iframe data-src="https://twitter.com/euronewses/status/1193505986675392513" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İslamofobi karşıtı 10 Kasım Yürüyüşü'ne çağrı yapanlardan biri de sol görüşlü Boyun Eğmeyen Fransa (La France Insoumise) Partisi Lideri Jean-Luc Mélenchon'du. Mélenchon yürüyüş öncesi düzenlenen basın toplantısında, "Bu gösteride yer alarak Fransa'nın bir Fransız Cumhuriyeti olarak var olmasına yardım etme duygusuyla hareket etmekteyiz" açıklaması yaptı.</p>
      <figure>
        <img src="https://static.euronews.com/articles/stories/04/29/09/86/606x404_cmsv2_4f9ddce9-e836-5721-b206-2204cc684369-4290986.jpg"/>
        <figcaption>Paris İslamofobi karşıtı yürüyüşAFP</figcaption>
      </figure>
      <p>Fransa'nın aşırı sağcı partisi 'Ulusal Birleşme Hareketi' (RN) Lideri Marine Le Pen, Müslümanlara yönelik nefret eylemlerini kınamayı amaçlayan İslamofobi karşıtı yürüyüşü, "İslamcılarla iş birliği" olarak nitelendirdi.</p>
      <figure>
        <iframe data-src="https://twitter.com/euronewses/status/1193512580234534913" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Yürüyüş sırasında kadın hakları örgütü FEMEN temsilcisi bir kadın, üstsüz protesto gösterisi yaptı. Protestocu kadın, diğer göstericiler tarafından önü kapatılarak engellendi.</p>
      <figure>
        <iframe data-src="https://twitter.com/euronewses/status/1193506041553674240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Protestocular yürüyüş esnasında "Sorun çıkaran Müslümanlar değil, nefret eden İslamofobikler", "İslamofobi'ye hayır" gibi sloganlar attı.</p>
      <p>Yürüyüş, Fransa'da son zamanlarda yaşanan Bayonne cami saldırısı ve başörtüsü tartışmalarının ardından düzenlendi.</p>
      <ul>
        <li>
          <a href="https://tr.euronews.com/2019/10/16/fransa-da-basortusu-tartismalarina-cumhurbaskani-macron-da-katildi-ic-savas-uyarisi-yapti">Fransa'da başörtüsü tartışmalarına Cumhurbaşkanı Macron da katıldı; iç savaş uyarısı yaptı</a>
        </li>
        <li>
          <a href="https://tr.euronews.com/2019/10/28/fransa-da-camiye-silahli-saldiri-84-yasindaki-saldirgan-gozaltinda">Fransa'da camiye silahlı saldırı: 84 yaşındaki saldırgan gözaltında</a>
        </li>
        <li>
          <a href="https://tr.euronews.com/2019/10/29/fransa-da-camiye-saldiran-zanli-notre-dame-yanginin-intikamini-almak-istedim">Fransa'da camiye saldıran zanlı: Notre Dame yangının intikamını almak istedim</a>
        </li>
      </ul>
    </article>
  </body>
</html>