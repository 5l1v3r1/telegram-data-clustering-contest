<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/slugi-narodu-vzhe-viznachilisja-z-kandidaturami-na-posadu-golovi-komitetu-zamist-jaremenka-639008.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T16:16:27+00:00"/>
    <meta property="og:title" content="«Слуги народу» вже визначилися з кандидатурами на посаду голови комітету замість Яременка"/>
    <meta property="og:description" content="Кандидати не здогадуються, що вони є претендентами на посаду голови комітету"/>
  </head>
  <body>
    <article>
      <h1>«Слуги народу» вже визначилися з кандидатурами на посаду голови комітету замість Яременка</h1>
      <address>
        <time datetime="2019-11-10T16:16:27+00:00">10 Nov 2019, 16:16</time>
      </address>
      <h4>Кандидати не здогадуються, що вони є претендентами на посаду голови комітету</h4>
      <p>На посаду голови Комітету з питань зовнішньої політики й міжпарламентського співробітництва розглядають трьох кандидатів, якщо чинний очільник цього комітету Богдан Яременко буде відкликаний з посади.</p>
      <p>Про це журналістам після з’їзду партії «Слуга народу» сказав голова фракції «Слуга народу» Давид Арахамія, повідомляє <a href="https://www.ukrinform.ua/rubric-polytics/2815396-na-posadu-golovi-komitetu-vr-zamist-aremenka-e-tri-kandidati.html">Укрінформ</a>.</p>
      <p>«Є трійка потенційних кандидатів. Я не буду вам казати хто з однієї причини – якщо людина потрапляє в трійку кандидатів, вона вже якось всередині підготувалася, а потім, якщо вона не виграла, вона дуже почуває себе погано», – зазначив Арахамія.</p>
      <p>Він також додав, що ці народні депутати не здогадуються, що вони є кандидатами на посаду голови комітету.</p>
      <p>Як повідомлялося, новообраний голова партії «Слуга народу» Олександр Корнієнко повідомив, що у понеділок, 11 листопада, парламентська фракція «Слуга народу» може розглянути заяву Богдана Яременка про складення обов’язків голови Комітету Верховної Ради з питань зовнішньої політики й міжпарламентського співробітництва.</p>
      <p>Раніше було оприлюднено фото із сесійної зали парламенту, на яких народний депутат Яременко переписується із користувачами «Сеть знакомств...» та «Loveeto». <a href="https://glavcom.ua/ru/news/chas-100-odin-iz-slug-naroda-v-verhovnoy-rade-dogovarivalsya-o-vstreche-s-prostitutkoy-636382.html">У листуванні йшлося про надання інтимних послуг за гроші.</a></p>
      <p>Яременко написав у <a href="https://www.facebook.com/bohdan.yaremenko">Facebook</a>, що листування сфабриковане спеціально для журналістів, але згодом видалив цей пост і розмістив вибачення.</p>
      <p>1 листопада фракції «Голос», «Батьківщина», «Європейська солідарність» і ОПЗЖ закликали керівництво Ради порушити питання доцільності перебування Богдана Яременка на посаді голови комітету через скандал довкола нього. Цього ж дня Яременко написав заяву про складення повноважень голови Комітету з питань зовнішньої політики й міжпарламентського співробітництва.</p>
      <p>За регламентом, у разі відкликання голови комітету, нового кандидата на цю посаду пропонує фракція, за чиєю квотою був обраний попередній очільник комітету.</p>
      <related>
        <a href="https://glavcom.ua/country/politics/slugi-narodu-gotujut-zakon-pro-vidklikannja-mazhoritarnikiv-639002.html"/>
        <a href="https://glavcom.ua/news/razumkov-zayaviv-pro-noviy-rekord-frakciji-sluga-narodu-638990.html"/>
        <a href="https://glavcom.ua/news/sluga-narodu-bratime-uchast-u-viborah-v-usi-objednani-teritorialni-gromadi-u-grudni-638987.html"/>
      </related>
    </article>
  </body>
</html>