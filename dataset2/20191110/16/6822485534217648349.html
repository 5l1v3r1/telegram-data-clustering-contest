<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819130.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T16:01:00+00:00"/>
    <meta property="og:title" content="رئیس دادگاه انقلاب: خوب نیست جامعه رئیس‌جمهور را نگران از اجرای عدالت ببیند"/>
    <meta property="og:description" content="حجت‌الاسلام موسی غضنفرآبادی رئیس دادگاه‌های انقلاب اسلامی تهران در گفت‌وگو با تسنیم با اشاره به اظهارات امروز رئیس‌جمهور درباره قوه قضائیه، گفت: ما انتظار داشتیم آقای رئیس‌جمهور نیز همچون عموم مردم از اقدامات قوه قضائیه در برخورد با مفاسد خوشحال و خشنود باشد؛ البته احساس درونی ایشان به خودشان مربوط است اما به لحاظ قاعده‌ی حکمرانی برای آقای رئیس‌جمهور خوب نیست که مردم احساس کنند ایشان از برخورد قوه قضائیه با مفسدین اقتصادی نگران شده است."/>
  </head>
  <body>
    <article>
      <h1>رئیس دادگاه انقلاب: خوب نیست جامعه رئیس‌جمهور را نگران از اجرای عدالت ببیند</h1>
      <address>
        <time datetime="2019-11-10T16:01:00+00:00">10 Nov 2019, 16:01</time>
      </address>
      <p>حجت‌الاسلام موسی غضنفرآبادی در پاسخ اظهارات روحانی گفت: به آقای رئیس‌جمهور هم توصیه می‌کنیم که ایشان هر پرونده و موردی از فردی و نهادی سراغ دارند آن را طبق قانون به دستگاه قضایی اطلاع، و همراه با مردم منتظر پاسخ قاطع دستگاه قضائی باشد.</p>
      <p>حجت‌الاسلام موسی غضنفرآبادی رئیس دادگاه‌های انقلاب اسلامی تهران در گفت‌وگو با تسنیم با اشاره به اظهارات امروز رئیس‌جمهور درباره قوه قضائیه، گفت: ما انتظار داشتیم آقای رئیس‌جمهور نیز همچون عموم مردم از اقدامات قوه قضائیه در برخورد با مفاسد خوشحال و خشنود باشد؛ البته احساس درونی ایشان به خودشان مربوط است اما به لحاظ قاعده‌ی حکمرانی برای آقای رئیس‌جمهور خوب نیست که مردم احساس کنند ایشان از برخورد قوه قضائیه با مفسدین اقتصادی نگران شده است.</p>
      <p>وی با بیان اینکه آقای رئیس‌جمهور به خوبی می‌داند که برخورد قاطع دستگاه قضائی با مفسدین اقتصادی موجب افزایش رضایتمندی مردم از دستگاه قضائی شده است، گفت: به آقای رئیس‌جمهور هم توصیه می‌کنیم که ایشان هر پرونده و موردی از فردی و نهادی سراغ دارند آن را طبق قانون به دستگاه قضایی اطلاع و همراه با مردم منتظر پاسخ قاطع دستگاه قضائی باشد و مطمئن باشند که درباره‌ی عدالت هیچ خط قرمزی وجود ندارد. امّا درصورتی‌که این موارد گزارش نشود و صرفاً به‌عنوان دستاویز سیاسی از آنها در سخنرانی استفاده شود، قاعدتاً مردم هم قضاوت مثبتی راجع به آن نخواهند داشت.</p>
      <p>آقای غضنفرآبادی در پاسخ به این سؤال که برخی معتقدند آقای روحانی از برخورد قضایی با برادرشان ناراحتند و به همین دلیل مواجهه‌ی توام با عصبانیت را با قوه قضائیه آغاز کرده‌اند، خاطرنشان کرد: من نمی‌توانم درباره نیات درونی ایشان قضاوت کنم؛ به هرحال طبق قانون و بر اساس مستندات و بر مبنای عدالت با هر فردی که تخلف کند برخورد می‌شود و در موردی هم که شما گفتید این روال قضائی کاملاً طی شده. هرچند می‌شود به هر فردی توصیه کرد که اگر برقراری عدالت را بر مناسبات فردی و شخصی مقدم بدارد نهایتاً خود او هم همچون جامعه سود می‌برند و باید از این بابت خوشحال باشند، امّا ما در این باره قضاوتی راجع به آقای رئیس‌جمهور نمی‌توانیم بکنیم. انشاءالله که ایشان هم همچون عموم مردم از اعمال عدالت خوشحال است.</p>
      <p>وی در پایان و درپاسخ به این سؤال که آیا چنین اظهارات و رویکردی می‌تواند موجب ناراحتی و دلسردی قضات در دستگاه قضایی باشد؟ گفت: قاطبه‌ی قضات و به‌ویژه آنها که در امر مبارزه با مفاسد کلان اقتصادی فعال هستند از همان ابتدا به خوبی می‌دانند که ممکن است با واکنش‌ها و قضاوت‌های این‌چنینی مواجه شوند، لذا فکر نمی‌کنم چنین تاثیری روی آنها داشته باشد. البته اینکه به طور کلی و به عنوان یک شهروند از چنین اظهارات و رویکردی ناراحت شوند، کاملاً طبیعی است.</p>
    </article>
  </body>
</html>