<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545870.html/%D8%A7%D9%81%D8%B4%D8%A7%DB%8C-%D8%AC%D8%A7%D8%B3%D9%88%D8%B3%DB%8C-%D8%B9%D8%B1%D8%A8%D8%B3%D8%AA%D8%A7%D9%86-%D8%A7%D8%B2-%DA%A9%D8%A7%D8%B1%D8%A8%D8%B1%D8%A7%D9%86-%D8%AA%D9%88%DB%8C%D8%AA%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T16:12:00+00:00"/>
    <meta property="og:title" content="افشای جاسوسی عربستان از کاربران تویتر"/>
    <meta property="og:description" content="رژیم سلطنتی عربستان سعودی، با وجود اینکه در خون جمال الدین خاشقجی غرق است، نزدیک‌ترین متحد ایالات متحده امریکا در جهان عرب است. با افشای جاسوسی تویتر برای رژیم عربستان روابط این دو کشور در فاز جدیدی قرار گرفته است."/>
  </head>
  <body>
    <article>
      <h1>افشای جاسوسی عربستان از کاربران تویتر</h1>
      <h2>دانا گزارش می‌دهد:</h2>
      <address>
        <time datetime="2019-11-10T16:12:00+00:00">10 Nov 2019, 16:12</time>
      </address>
      <p>رژیم سلطنتی عربستان سعودی، با وجود اینکه در خون جمال الدین خاشقجی غرق است، نزدیک‌ترین متحد ایالات متحده امریکا در جهان عرب است. با افشای جاسوسی تویتر برای رژیم عربستان روابط این دو کشور در فاز جدیدی قرار گرفته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ بنابر گزارش خبرگزاری بین المللی رویترز، در حالی که هنوز بحث قتل جمال خاشقجی در کنسولگری عربستان سعودی در استانبول فراموش نشده است، اکنون تعدادی از کارمندان تویتر متهم به جاسوسی برای عربستان سعودی در این شبکه اجتماعی شده‌اند.</p>
      <p>از این جمع دو تن به نام های احمد ابو عمو شهروند ایالات متحده و علی الزباره تبعه عربستان سعودی، هر دو کارمند شبکه تویتر، متهم به جاسوسی برای سعودی شده اند. همچنان احمد المطیری یک تن از متخصصان بازاریابی سعودی نیز مظنون به همکاری با خانواده سلطنتی عربستان سعودی می باشد.</p>
      <p>اکنون علیه این سه نفر در داگاه ایالتی در سانفرانسیسکو به اتهام جاسوسی برای عربستان سعودی اقامه دعوی شده است.</p>
      <p>سارنوال دیوید اندرسون گفت: «اجازه نمی دهیم که یک شرکت امریکایی یا فناوری ایالات متحده به عنوان وسیله سرکوب توسط کشورهای خارجی مورد استفاده قرار گیرند.»</p>
      <p>جمال خاشقجی، سال گذشته در کنسولگری عربستان سعودی در استانبول به گونه شنیعی به قتل رسید.</p>
      <p>بنا بر منابع عدلی ایالات متحده، این افراد برای ردیابی منتقدان حکومت عربستان سعودی، اطلاعات خصوصی هزاران فرد مظنون به مخالفت با خانواده شاهی سعودی را با استفاده از حساب های تویتری آنان به این کشور ارائه کرده اند. در برابر، برای این افراد با ساعت های گرانبها و مبالغ هنگفت نقدی دستمزد پرداخته شده است.</p>
      <p>براساس این گزارش ها، عمر عبدالغزیز یک تن از خبرنگاران نامدار و معتبر سعودی از جمله افرادی می باشد که به شدت مورد جاسوسی قرار گرفته است. عبدالعزیز روابط نزدیکی با جمال خاشقجی خبرنگار منتقد سعودی داشت.</p>
      <p>شبکه اجتماعی تویتر که بنا بر منابع خودش با پلیس فدرال ایالات متحده امریکا (اف بی آی) و دادگستری این کشور همکاری دارد، با ابراز امتنان از بازرسان اعلام کرده است که دسسترسی به «اطلاعات حساس» را فقط برای شمار معدودی از کارمندان آزمون شده و مجرب محدود خواهد کرد.</p>
      <p>علی الزباره خود در برابر مقامات تویتر اقرار کرده است که وارد اطلاعات خصوصی کاربران تویتر شده است. پس از این اقرار، عجالتاً فعالیت وی در این شبکه به تعلیق درآمده و لپتاب رسمی او نیز ضبط شده است. الزباره خود چند روز پس از این رویداد با همسر و دخترش به عربستان سعودی گریخت.</p>
      <p>اکنون دسترسی محاکم ایالات متحده به علی الزباره و احمد المطیری که هردو به عربستان سعودی فرار کرده اند، غیرممکن است. با این احمد ابو عمو، شهروند ایالات متحده، در بازداشت تحقیقی در ایالات متحده به سر می برد.</p>
    </article>
  </body>
</html>