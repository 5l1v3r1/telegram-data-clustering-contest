<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/smysl-cestovani-je-v-opakovanych-navstevach-zemi-mini-cestovatel/1819414?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T16:47:00+00:00"/>
    <meta property="og:title" content="Smysl cestování je v opakovaných návštěvách zemí, míní cestovatel"/>
    <meta property="og:description" content="Brno - Cestovatel a fotograf Jakub Moravec nemá v plánu procestovat celý svět, ale raději se do navštívených zemí vrací, aby pochopil život místních lidí a pozoroval změny. Když někam lidé přijedou poprvé, jsou podle něj z té země nadšení, podruhé kvůli velkému očekávání z předchozí návštěvy bývají zklamaní. Až když se člověk dostane do stejné země potřetí počtvrté, začne ji vnímat reálně, a v tom je smysl cestování, řekl dnes Moravec v rozhovoru s ČTK na veletrhu Caravaning Brno."/>
  </head>
  <body>
    <article>
      <h1>Smysl cestování je v opakovaných návštěvách zemí, míní cestovatel</h1>
      <address><time datetime="2019-11-10T16:47:00+00:00">10 Nov 2019, 16:47</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Cestovatel a fotograf Jakub Moravec nemá v plánu procestovat celý svět, ale raději se do navštívených zemí vrací, aby pochopil život místních lidí a pozoroval změny. Když někam lidé přijedou poprvé, jsou podle něj z té země nadšení, podruhé kvůli velkému očekávání z předchozí návštěvy bývají zklamaní. Až když se člověk dostane do stejné země potřetí počtvrté, začne ji vnímat reálně, a v tom je smysl cestování, řekl dnes Moravec v rozhovoru s ČTK na veletrhu Caravaning Brno.</p>
      <p>K jeho cestování patří také cesty obytným vozem. O tom, jak s ním za dva týdny projel oblast kolem Velkých jezer v Kanadě, i o dalších cestách vyprávěl právě na veletrhu.</p>
      <p>Cestovatelskou vášeň má Moravec od útlého věku, kdy navštěvoval turistické oddíly, se kterými jezdil po Česku. V dospívání se k tomu přidalo cestování s batohy do Alp či Albánie, nakonec cestovatel přidal i vzdálenější cíle. U výprav do ciziny autobusem či vlakem s krosnou na zádech zůstal do dneška, ovšem ne v takové míře. Pokud zamíří do Afriky, využívá auto se stanem na střeše, do dalších destinací vyjíždí se svojí obytnou dodávkou, popřípadě si ji v navštívené zemi půjčí.</p>
      <p>"Obytné auto se dá půjčit v každé zemi, ovšem někde je jednání více vstřícné než jinde. Například v Africe je domluva složitá a zdlouhavá, zatímco například v Kanadě nevznikají žádné problémy a lidé jsou při domluvě více ochotní," řekl Moravec. Podle něj je však půjčování obytných vozů ten nejdražší způsob tohoto druhu cestování. Záleží ale na situaci a využívání auta. "Pokud si člověk koupí drahý vůz a jede s ním dvakrát do roka k moři či na hory, tak je to velmi neekonomické a je lepší si jej půjčit. Na druhou stranu, jestli s vaším obytným autem jezdíte často, třeba i na víkendy za město, investice se vrátí," řekl Moravec.</p>
      <p>V Evropě většinou není dovolené volné kempování. "Vstřícnější jsou severské země, Norsko nebo Švédsko. Karavaning je samozřejmě založen i na tom, že se nadivoko někde přebývat dá. Všechno je to o slušnosti a o tom, že člověk dodržuje nějaký etický kodex kempování. Tedy neměl by po sobě zanechávat odpadky, nevylívat do okolí odpad a podobně," řekl Moravec.</p>
      <p>Lidí, kteří si pořizují obytné vozy a karavany, podle něj stále přibývá. "Každý rok přibývají stovky karavanistů. Rozmach je udržitelný, právě pokud se k sobě budou všichni navzájem chovat slušně a budou o všem přemýšlet a zjišťovat si informace o pravidlech cestování s obytnými vozy. Se zvyšováním počtu se buduje i více míst určených pro parkování obytných aut, kde je právě ohleduplné chování nutné," uvedl Moravec.</p>
      <p>V opakovaně navštívených zemích se Moravec snaží hledat hlavně pozitivní změny. Nejčastěji pozoruje například to, že větší množství lidí umí anglicky, jsou vstřícnější. Největší změnu očekává v Jihoafrické republice, kam se chystá po osmi v prosinci. "Před poslední návštěvou jsem tam jezdil pravidelně, teď tam ovšem dochází k velkým politickým změnám. Jihoafrická republika ušla kus cesty od velkého negativismu až po roky 2006, 2009 a 2010, kdy se země posouvala směrem k lepšímu a lidé byli optimističtí. Nyní mám mírné obavy, že uvidím, jak se to opět zhoršuje," uzavřel Moravec.</p>
    </article>
  </body>
</html>