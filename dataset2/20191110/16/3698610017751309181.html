<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zustrich-normandskoyi-chetvirki-mozhe-vidbutisya-24-abo-26-listopada-329128_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T16:19:00+00:00"/>
    <meta property="og:title" content="Зустріч &quot;нормандської четвірки&quot; може відбутися 24 або 26 листопада"/>
    <meta property="og:description" content="Якщо зустріч не відбудеться в ці дати, то до кінця року лідери не зможуть зібратися, а можливо не зберуться в цьому форматі вже ніколи."/>
  </head>
  <body>
    <article>
      <h1>Зустріч "нормандської четвірки" може відбутися 24 або 26 листопада</h1>
      <h2>Якщо зустріч не відбудеться в ці дати, то до кінця року лідери не зможуть зібратися, а можливо не зберуться в цьому форматі вже ніколи.</h2>
      <address>
        <time datetime="2019-11-10T16:19:00+00:00">10 Nov 2019, 16:19</time>
      </address>
      <p>Виконання Мінських угод, "формула Штайнмаєра", "особливий статус Донбасу", український контроль над кордоном з РФ, місцеві вибори в ОРДЛО — усі ці болючі й надзвичайно складні питання мають обговорюватися на запланованій зустрічі "нормандської четвірки" на вищому рівні, що постійно відсувається. Чергова "попередня" дата, названа джерелом, близьким до Банкової, — це 24 або 26 листопада. </p>
      <p>Про це у своїй статті для <a href="https://dt.ua/">DT.UA</a>, присвяченій дослідженню Українського інституту майбутнього та "Дзеркала тижня. Україна", проведеному за допомогою компанії "Нью Імідж Маркетинг Груп", пишуть Інна Ведерникова, Володимир Кравченко, Юлія Мостова і Тетяна Силіна.</p>
      <p>Якщо "Норманді" в ці дати не відбудеться, то, за словами джерела, до кінця року лідери вже не зможуть зібратися, і тоді навряд чи можна сподіватися, що зустріч "четвірки" колись таки відбудеться.</p>
      <p>Як план "Б", за свідченням міністра закордонних справ В.Пристайка, у Києві розглядають можливість залучення миротворчої місії ООН. Хоча, як можна зрозуміти з численних висловлювань представників Банкової та Михайлівської, ця опція нинішній владній команді не до душі з цілої низки причин (але це тема окремої розмови).</p>
      <p>"План "В" Банкової теж уже озвучувався — "будувати стіну і заморожувати конфлікт". Як свідчать результати вересневого опитування групи "Рейтинг", цей варіант вирішення "проблеми Донбасу" в Україні підтримує найбільш численна група респондентів — 34%", — зазначають оглядачі.</p>
      <p>Поки ж, як свідчать джерела DT.UA, команда Зеленського має намір іще поборотися за план "А" — "перестати стріляти, розвести війська, провести вибори".</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>