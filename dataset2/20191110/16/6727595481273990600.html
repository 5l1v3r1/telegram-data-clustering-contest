<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/ayodhya-legal-battle-was-about-just-0-3-acre-land-not-2-77-acres.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T16:23:00+00:00"/>
    <meta property="og:title" content="അയോധ്യയിലെ തര്‍ക്കഭൂമി 2.27 ഏക്കര്‍ അല്ല, വെറും 30 സെന്റ്; വാസ്തവം ഇങ്ങനെ"/>
    <meta property="og:description" content="Ayodhya Verdict India ന്യൂദല്‍ഹി: ബാബ്‌റി മസ്ജിദ് തര്‍ക്കഭൂമിയുമായി ബന്ധപ്പെട്ട് വര്‍ഷങ്ങള്‍ നീണ്ട നിയമപോരാട്ടങ്ങള്‍ക്ക് ഇന്നലെയാണ് അവസാനമായത്.2.27 ഏക്കര്‍ ഭൂമി ഹിന്ദ"/>
  </head>
  <body>
    <article>
      <h1>അയോധ്യയിലെ തര്‍ക്കഭൂമി 2.27 ഏക്കര്‍ അല്ല, വെറും 30 സെന്റ്; വാസ്തവം ഇങ്ങനെ</h1>
      <address><time datetime="2019-11-10T16:23:00+00:00">10 Nov 2019, 16:23</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: ബാബ്‌റി മസ്ജിദ് തര്‍ക്കഭൂമിയുമായി ബന്ധപ്പെട്ട് വര്‍ഷങ്ങള്‍ നീണ്ട നിയമപോരാട്ടങ്ങള്‍ക്ക് ഇന്നലെയാണ് അവസാനമായത്.</p>
      <p>2.27 ഏക്കര്‍ ഭൂമി ഹിന്ദുക്കള്‍ക്ക് വിട്ടുകൊടുത്തുകൊണ്ടായിരുന്നു സുപ്രീം കോടതി ഉത്തരവ്. എന്നാല്‍ മാധ്യമങ്ങള്‍ റിപ്പോര്‍ട്ട് ചെയ്ത പ്രകാരം യഥാര്‍ത്ഥത്തില്‍ തര്‍ക്കഭൂമി 2.27 ഏക്കര്‍ അല്ല. വെറും 30 സെന്റ് മാത്രമാണ്.</p>
      <p>അയോധ്യയിലെ തര്‍ക്ക സ്ഥലവുമായി ബന്ധപ്പെട്ട് അഞ്ച് ജഡ്ജിമാരടങ്ങുന്ന ഭരണ ഘടനാ ബെഞ്ച്, വളരെ ചെറിയ ഒരു സ്ഥലത്തെ കുറിച്ചുള്ള തര്‍ക്കത്തിലാണ് വിധി പറയുന്നതെന്ന് വിശദമായ വിധിന്യായത്തിന്റെ പ്രാരംഭ ഖണ്ഡികയില്‍ തന്നെ വ്യക്തമാക്കുന്നുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <img src="https://www.doolnews.com/assets/2019/11/ram1.jpg"/>
        <figcaption>സുപ്രീം കോടതി ശനിയാഴ്ച പുറപ്പെടുവിച്ച വിധിയിൽ നിന്നും</figcaption>
      </figure>
      <p>”അയോധ്യ നഗരത്തില്‍ 1,500 ചതുരശ്രയടി (0.309 ഏക്കര്‍) വിസ്തീര്‍ണ്ണമുള്ള ഒരു ഭൂമിയുടെ ഉടമസ്ഥത അവകാശപ്പെട്ടുകൊണ്ട് രണ്ട് മതവിഭാഗങ്ങള്‍ തമ്മിലുള്ള തര്‍ക്കത്തിലാണ് വിധി പറയുന്നത്”- എന്നാണ് 1045 പേജുള്ള വിധിന്യായത്തിന്റെ പ്രാരംഭ വാചകത്തില്‍ പറഞ്ഞിരിക്കുന്നത്.</p>
      <related>
        <a href="https://www.doolnews.com/ayodhya-verdict-protest-in-jnu-abvp-opposes-it-with-slogans433.html?utm_source=doolnews&amp;utm_medium=related"/>
      </related>
      <p>ഈ 0.309 ഏക്കറില്‍ അകത്തെ മുറ്റവും പുറത്തെ മുറ്റവും, ‘സീത കി റാസോയി’ എന്നീ ഭാഗങ്ങളാണ് ഉള്‍പ്പെടുന്നത്. ബാബറി മസ്ജിദ് പൊളിക്കുന്നതിനിടെ രാം ചബുത്ര ഭാഗവും നശിപ്പിക്കപ്പെട്ടിട്ടുണ്ടെന്ന് കോടതി വിധിയില്‍ പറയുന്നു.</p>
      <p>0.309 ഏക്കറും സമീപ പ്രദേശങ്ങളും ഉള്‍ക്കൊള്ളുന്ന 2.77 ഏക്കര്‍ ഭൂമി കല്യാണ്‍ സിംഗ് സര്‍ക്കാര്‍ 1991 ല്‍ തന്നെ വികസന പ്രവര്‍ത്തനങ്ങള്‍ക്കും അയോധ്യയിലെ തീര്‍ഥാടകര്‍ക്കുമായി ഏറ്റെടുത്തിരുന്നു.</p>
      <p>ഈ ഏറ്റെടുക്കലിനെതിരെ അലഹബാദ് ഹൈക്കോടതിയില്‍ ഒരു റിട്ട് ഹര്‍ജി ഫയല്‍ ചെയ്തിരുന്നു. എന്നാല്‍ ബാബ്‌റി പള്ളി പൊളിച്ച് അഞ്ച് ദിവസത്തിന് ശേഷം 1992 ഡിസംബര്‍ 11 ന് വന്ന വിധിന്യായത്തില്‍ ഈ ഹരജി മാറ്റിവെച്ചു.</p>
      <figure>
        <img src="https://www.doolnews.com/assets/2019/11/ram2.jpg"/>
        <figcaption>സുപ്രീം കോടതി ശനിയാഴ്ച പുറപ്പെടുവിച്ച വിധിയിൽ നിന്നും</figcaption>
      </figure>
      <p>ഭൂമി തര്‍ക്കവുമായി ബന്ധപ്പെട്ട് 2010 ലെ അലഹബാദ് ഹൈക്കോടതി വിധിക്ക് ശേഷം പ്രസിദ്ധീകരിച്ച രണ്ട് മാധ്യമ റിപ്പോര്‍ട്ടുകളിലാണ് 2.27 ഏക്കര്‍ എന്ന കണക്ക് വന്നത്. നിരവധി അഭിഭാഷകരും ഈ കണക്ക് പറഞ്ഞു തുടങ്ങി.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>‘2.27 ഏക്കര്‍ എന്ന കണക്ക് അലഹബാദ് ഹൈക്കോടതി വിധിക്ക് പിന്നാലെയാണ് വന്നത്. ഇത് ഒരിക്കലും ആരും തിരുത്തിയില്ല. തര്‍ക്കഭൂമി വെറും 1,500 ചതുരശ്ര യാര്‍ഡിന് വേണ്ടി മാത്രമാണെന്ന് സുപ്രീം കോടതി വിധിയില്‍ വ്യക്തമാക്കിയിട്ടുണ്ട്. അതായത് 0.3 ഏക്കര്‍, അല്ലാതെ 2.77 ഏക്കറല്ല -‘കേസില്‍ ഹിന്ദു പാര്‍ട്ടികള്‍ക്കുവേണ്ടി വാദിച്ച അഭിഭാഷകരിലൊരാളായ വിഷ്ണു ജെയിന്‍ ന്യൂസ് 18 നോട് പറഞ്ഞു,</p>
      <p>ഇന്നലെയാണ് ചീഫ് ജസ്റ്റിസ് രഞ്ജന്‍ ഗോഗോയ് അധ്യക്ഷനായ അഞ്ചംഗ ഭരണഘടനാ ബെഞ്ച് അയോധ്യയിലെ 0.309 ഏക്കര്‍ (30 സെന്റ്) ഭൂമിയുടെ അവകാശം രാം ലല്ലയ്ക്ക് നല്‍കിയത്. മുസ്‌ലീങ്ങള്‍ക്ക് പകരം ഭൂമിയായി അഞ്ച് ഏക്കര്‍ സ്ഥലം അയോധ്യയില്‍ തന്നെ നല്‍കാനും കോടതി ഉത്തരവിട്ടിരുന്നു.</p>
    </article>
  </body>
</html>