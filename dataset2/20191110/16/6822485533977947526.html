<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819133.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T16:41:00+00:00"/>
    <meta property="og:title" content="افشای زندان‌های سری امارات در یمن"/>
    <meta property="og:description" content="به گزارش تسنیم به نقل از پایگاه خبری العهد روزنامه فرانسوی لوموند گزارش داد که در پایگاه نظامی که اماراتی‌ها در قسمتی از میدان استخراج گاز در شهر جنوبی بلحاف یمن تاسیس کرده‌اند٬ یک زندان سری وجود دارد."/>
  </head>
  <body>
    <article>
      <h1>افشای زندان‌های سری امارات در یمن</h1>
      <address>
        <time datetime="2019-11-10T16:41:00+00:00">10 Nov 2019, 16:41</time>
      </address>
      <p>یک روزنامه فرانسوی از وجود ۱۸ زندان سری تحت مدیریت امارات در یمن خبر داد که یکی از این زندان‌‌ها در یک میدان گازی است.</p>
      <p>به گزارش تسنیم به نقل از پایگاه خبری العهد روزنامه فرانسوی لوموند گزارش داد که در پایگاه نظامی که اماراتی‌ها در قسمتی از میدان استخراج گاز در شهر جنوبی بلحاف یمن تاسیس کرده‌اند٬ یک زندان سری وجود دارد.</p>
      <p>روزنامه مذکور با اشاره به این که این پایگاه  به ویژه در سال 2017 به عنوان پایگاهی برای عملیات‌های ضد تروریستی به کار می رفت٫ خاطرنشان کرد که از نیمه سال 2019 افرادی در آن زندانی هستند.</p>
      <p>در همین راستا سازمان‌ های غیردولتی «سموفاس»، «دیده‌بان تسلیحات» و «دوستان زمین» گزارش دادند که این منطقه از سال 2016 به پناهگاه شبه نظامیان نیروهای موسوم به «نخبه شبوه» که تحت حمایت امارات هستند، تبدیل شده است.</p>
      <p>در این گزارش آمده است که شواهد نشان دهنده رفتارهای غیرانسانی و تحقیرآمیز نیروهای اماراتی با زندانیان است. همچنین گزارش مذکور اشاره می‌کند که این زندانیان به طور کلی متهم به همکاری با گروه تروریستی القاعده در شبه جزیره عربستان هستند که البته اکثر اتهامات آنها پایه و اساس نداشته و بر اساس انگیزه انتقام شخصی است.</p>
      <p>این منطقه توسط شرکت یمنی گاز طبیعی مایع که 39.6 درصد سهام آن در اختیار شرکت توتال فرانسه و 17.2 درصد سهام آن متعلق به شرکت هانت آمریکا و 21.4 درصد متعلق به شرکت‌های کره ای و 21.7 درصد نیز متعلق به شرکت‌های دولتی یمن است٬ مورد بهره برداری قرار می‌گیرد.</p>
      <p>در ژوئن سال 2018 ، خبرگزاری آمریکایی آسوشیتدپرس گزارش داد که صدها بازداشتی یمنی در یک زندان سری در جنوب این کشور٬ توسط افسران اماراتی مورد شکنجه و تجاوز جنسی قرار می‌گیرند.</p>
      <p>در اوت 2017 نیز روزنامه فرانسوی لوموند اعلام کرد که امارات 18 زندان سری را در جنوب یمن اداره می‌کند.</p>
      <p>بر اساس گزارش‌های این روزنامه٫ ماموران آمریکایی در داخل این زندان‌ها در بازجویی از زندانیان یمنی مشارکت داشتند.</p>
    </article>
  </body>
</html>