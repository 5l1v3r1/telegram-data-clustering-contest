<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620828/%DA%A9%D8%B4%D9%81-%DB%B3%DB%B0-%D9%81%D9%82%D8%B1%D9%87-%D8%AA%D8%B5%D8%A7%D8%AF%D9%81-%D8%B3%D8%A7%D8%AE%D8%AA%DA%AF%DB%8C-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T16:35:00+00:00"/>
    <meta property="og:title" content="کشف ۳۰ فقره تصادف ساختگی در پایتخت"/>
    <meta property="og:description" content="رئیس پایگاه نهم پلیس آگاهی پایتخت از دستگیری ۲ کلاهبردار حرفه ای خبر داد که با ایجاد ۳۰ تصادف ساختگی از شهروندان کلاهبرداری می کردند."/>
  </head>
  <body>
    <article>
      <h1>کشف ۳۰ فقره تصادف ساختگی در پایتخت</h1>
      <address>
        <time datetime="2019-11-10T16:35:00+00:00">10 Nov 2019, 16:35</time>
      </address>
      <p>
        <i>رئیس پایگاه نهم پلیس آگاهی پایتخت از دستگیری ۲ کلاهبردار حرفه ای خبر داد که با ایجاد ۳۰ تصادف ساختگی از شهروندان کلاهبرداری می کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ کارآگاه کرم یوسف‌وند گفت: در پی وقوع چند فقره تصادف ساختگی مشابه در حوزه پلیس راه منطقه حسن آباد که منجر به پرداخت خسارت از سوی شهروندان (مقصران حادثه) شده بود، موضوع توسط پلیس راهور منطقه مورد بررسی قرار گرفت.</p>
      <p>وی با بیان اینکه تحقیقات اولیه پلیس راهور حکایت از ساختگی بودن این تصادف ها داشت، بیان کرد: پرونده از سوی دادگاه حسن آباد برای شناسایی عامل یا عاملان تصادف های ساختگی به پایگاه نهم ارجاع شد.</p>
      <p>این مقام انتظامی تصریح کرد: با دریافت شکایت، تیمی از ماموران پایگاه نهم به محل‌های تصادف مراجعه و به دست آوردند که راننده یک دستگاه پژو پارس تصادفی در میادین و تقاطع ها به نحوی می ایستد و یا حرکت می کند که در نهایت منجر به وقوع تصادف با خودروی شهروندان می‌شود.</p>
      <p>یوسف‌وند عنوان کرد: در تحقیقات پلیسی به دست آمد که متهم به تنهایی یا با همراهی فرد دیگری با خودرو تصادفی بر سر راه سایر شهروندان قرار گرفته و با ضربه زدن به سایر خودروهای شهروندان، مدعی می‌شود که مقصر حادثه شما بوده‌اید و وی از شهرستان به تهران آمده و فرصت تعمیر خودرو را ندارد. به دنبال آن با دریافت مبلغ ۵۰۰ هزار الی یک میلیون تومان محل را ترک و در محل دیگری نیز این کار را تکرار می‌کرده است.</p>
      <p>وی با بیان اینکه در تحقیقات میدانی، تصویر واضحی از راننده خودرو به دست آمد و به دنبال آن مخفیگاه وی در محله حسن آباد مورد شناسایی قرار گرفت، گفت: با هماهنگی های قضائی متهم در مخفیگاهش دستگیر و برای تحقیقات تکمیلی به پایگاه نهم پلیس آگاهی منتقل شد.</p>
      <p>رئیس پایگاه نهم پلیس آگاهی پایتخت ابراز داشت: متهم در بازجویی‌های اولیه اظهار داشت متهم اصلی پرونده که مالک خودرو است فردی دیگری است که وجوه دریافتی از تصادف ساختگی را به حساب وی واریز می‌کرد.</p>
      <p>بنابر اعلام پایگاه خبری پلیس، یوسف‌وند تصریح کرد: با شناسایی مالک خودرو، مخفیگاه متهم اصلی پرونده در حسین آباد شهر ری شناسایی و ماموران موفق شدند وی را در مخفیگاهش دستگیر کنند.</p>
      <p>این مقام انتظامی با اشاره به اینکه متهمان به ۳۰ فقره تصادف ساختگی با همکاری یکدیگر اعتراف کرده‌اند و تا کنون ۲۵ تن از مال باختگان نیز شناسایی شده‌اند، افزود: مال باختگان در اظهارات مشابهی عنوان کردند که مورد اخاذی متهم اصلی پرونده قرار گرفته و وی با نشان دادن خالکوبی روی بدنش که نوشته بود من از مرگ نمی‌ترسم از مال باختگان مبالغی را اخاذی کرده است.</p>
      <p>رئیس پایگاه نهم آگاهی تصریح کرد: با دستور قضائی انتشار تصویر بدون پوشش متهم اصلی پرونده برای شناسایی سایر جرایم مشابه در دستور کار قرار دارد. شهروندان می توانند برای تشکیل پرونده و یا ادامه شکایت شان به پایگاه نهم پلیس آگاهی واقع در شهرری، میدان هادی ساعی، خیابان آستانه، پایگاه نهم پلیس آگاهی مراجعه کنند.</p>
    </article>
  </body>
</html>