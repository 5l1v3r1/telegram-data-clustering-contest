<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/neofit-otsluzhi-blagodarstven-moleben-vv-viena-406376.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T16:29:42+00:00"/>
    <meta property="og:title" content="Неофит отслужи благодарствен молебен във Виена"/>
    <meta property="og:description" content="Молебенът бе по повод навършването на 50 години от регистрацията и държавното признание на Българската православна църковна община „Св. Иван Рилски“ в..."/>
  </head>
  <body>
    <article>
      <h1>Неофит отслужи благодарствен молебен във Виена</h1>
      <address><time datetime="2019-11-10T16:29:42+00:00">10 Nov 2019, 16:29</time> by <a rel="author">Редактори, сн. БПЦ</a></address>
      <p>По повод навършването на 50 години от регистрацията и държавното признание на Българската православна църковна община „Св. Иван Рилски“ във Виена от страна на Република Австрия във Виена пристигна Негово Светейшество Неофит, Патриарх Български и Митрополит Софийски.</p>
      <p>Празникът се отбеляза с  отслужването на тържествена литургия с благодарствен молебен в църквата „Св. Иван Рилски. „Пристигнали и заживели поради различни причини тук, вашите предци не са могли да живеят без утехата на своята духовна майка Българската православна църква, с тези думи се обърна Българският патриарх Неофит към миряните и гостите на тържеството. „С бащински грижи, наставления и обич, нашия събрат Западно- и Средноевропейски митрополит Антоний, който с много ревност, отдава всичките си сили за развитието на вярата и Българската православна църква, пази и закриля своето паство. Божията любов и неговата велика милост да бъдат с всички нас. Честит и благословен юбилей“, с тези думи завърши словото към миряните на българския Патриарх Неофит.</p>
      <p>След тържествената литургия, Негово Високопреосвещенство Западно- и Средноевропейския митрополит Антоний, благодари на Негово светейшество българския патриарх Неофит и призова за единение “Нека всички бъдем единни в изповядването на сина Божи и пребъдем в онази любов, която по думите на апостол Павел е свръзка към съвършенството и така да изпълним закона Христов“.</p>
    </article>
  </body>
</html>