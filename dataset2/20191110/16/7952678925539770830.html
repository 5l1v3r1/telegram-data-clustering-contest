<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=609&amp;docID=327769&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-10T16:12:00+00:00"/>
    <meta property="og:title" content="הסייחים דוהרים: 1:3 לגלדבאך על ברמן"/>
    <meta property="og:description" content="צמד נהדר של הרמן, זומר עצר פנדל. החבורה של רוזה התבססה בפסגה"/>
  </head>
  <body>
    <article>
      <h1>סערה בגרמניה: שחקן פגע פיזית במאמן יריב</h1>
      <h2>אברהם מפרנקפורט הטיח לדשא את מאמן פרייבורג. 1:3 לגלדבאך</h2>
      <address><time datetime="2019-11-10T21:37:00+00:00">10 Nov 2019, 21:37</time> by <a rel="author">מערכת אתר ערוץ הספורט</a></address>
      <p>המחזור ה-11 בבונדסליגה ננעל הערב (ראשון) באירוע מכוער וחריג במיוחד. זה קרה במהלך משחק בין איינטרכט <a href="http://www.sport5.co.il/team.aspx?FolderID=4953&amp;lang=HE">פרנקפורט</a> לפרייבורג. עוד קודם, בורוסיה <a href="http://www.sport5.co.il/team.aspx?FolderID=5884&amp;lang=HE"><b><a href="http://www.sport5.co.il/team.aspx?FolderID=5884&amp;lang=HE">מנשנגלדבאך</a></b></a><b> </b>גברה 1:3 על <a href="http://www.sport5.co.il/team.aspx?FolderID=4319&amp;lang=HE">ורדר ברמן</a> והתבססה בראש הטבלה עם 25 נקודות - 4 יותר מרד בול לייפציג ובאיירן מינכן הדולקות אחריה. <a href="http://www.sport5.co.il/team.aspx?FolderID=3144&amp;lang=HE">לברקוזן</a> גברה 0:2 על <a href="http://www.sport5.co.il/team.aspx?FolderID=4318&amp;lang=HE">וולפסבורג</a>.</p>
      <p><b><a href="http://www.sport5.co.il/team.aspx?FolderID=4323&amp;lang=HE">פרייבורג</a> - <a href="http://www.sport5.co.il/team.aspx?FolderID=4953&amp;lang=HE">פרנקפורט</a> 0:1</b><br/>לכאורה, מפגש בין השתיים הללו לא אמור לייצר כותרת יוצאת דופן. בפועל, זה מה שקרה: עמוק בתוך תוספת הזמן קפטן האורחת דויד אברהם פגע פיזית במאמן המארחת כריסטיאן שטרייך והטיח אותו לדשא. לא ברור מה גרם לאברהם לבצע את הפעולה הזאת, אבל היא לא עברה בשקט מבחינת שחקניו של שטרייך ועל הדשא התפתחה מהומה רבתי. בסופו של דבר, כמובן, אברהם ספג את הכרטיס האדום והורחק.</p>
      <p>נילס פיטרסן כבש את השער היחיד במשחק בדקה ה-77 וקירב את <a href="http://www.sport5.co.il/team.aspx?FolderID=4323&amp;lang=HE">פרייבורג</a> עד כדי 4 נקודות מהמקום הראשון בטבלה. <a href="http://www.sport5.co.il/team.aspx?FolderID=4953&amp;lang=HE">פרנקפורט</a> מדורגת תשיעית בתום המחזור ה-11 עם 17 נקודות.</p>
      <figure>
        <iframe data-src="https://twitter.com/goal/status/1193614791543267328?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><a href="http://www.sport5.co.il/team.aspx?FolderID=5884&amp;lang=HE">מנשנגלדבאך</a> - <a href="http://www.sport5.co.il/team.aspx?FolderID=4319&amp;lang=HE">ורדר ברמן</a> 1:3</b><br/>הקבוצה של מרקו רוזה ממשיכה לצבור תאוצה וביטחון ממשחק למשחק ורושמת כבר ארבעה ניצחונות בית רצופים בבונדסליגה. הפעם היא נזקקה לשער נגיחה של רמי בנסבאיני האלג'יראי שהגיע הקיץ מראן כדי לכבוש את היתרון (20) לאחר כדור חופשי יפה של לאסלו בנש. כעבור שתי דקות גלדבאך עשתה 0:2 אחרי שמרקוס תוראם הוריד כדור ופטריק הרמן ירה מהאוויר פנימה.</p>
      <p>בדקה ה-53 ברמן קיבלה הזדמנות לחזור למשחק, אבל יאן זומר, במשחק מצוין, הצליח להדוף את הבעיטה של דאבי קלאסן. כעבור 6 דקות, הקבוצה של רוזה יצאה קדימה מהר, כפי שהיא אוהבת, והרמן שלח כדור מדויק לרשת של יז'י פאבלנקה האומלל כדי לעשות 0:3. צמד לקפטן של גלדבאך. 3 דקות לסיום בנסביאני הורחק בצהוב שני, ואילו לאון ביטאנקורט (93) הצליח לצמק עבור האורחים.</p>
      <figure>
        <img src="https://www.sport5.co.il/Images/trans.gif"/>
        <figcaption>4 נקודות יתרון בפסגה (getty)</figcaption>
      </figure>
      <p><b><a href="http://www.sport5.co.il/team.aspx?FolderID=4318&amp;lang=HE">וולפסבורג</a> - <a href="http://www.sport5.co.il/team.aspx?FolderID=3144&amp;lang=HE">לברקוזן</a> 2:0</b><br/>הקבוצה של פטר בוס התאוששה אחרי תקופה רעה בליגה עם ארבעה מחזורים רצופים ללא ניצחון. התוצאה הערב הקפיצה את בוס למקום השמיני בטבלה, בעוד הירוקים (עם הפסד שני ברצף) ירדו למקום העשירי. כרים בלערבי (25) כבש ראשון לאורחת, פאוליניו הכפיל עמוק בתוספת הזמן עם שער הבונדסליגה הראשון שלו.</p>
      <figure>
        <iframe data-src="https://twitter.com/bayer04_en/status/1193566485546819584?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>