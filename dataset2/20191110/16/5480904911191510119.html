<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/c-budejovice-vyhraly-v-lize-paty-zapas-v-rade/1819411?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T16:35:00+00:00"/>
    <meta property="og:title" content="Č. Budějovice vyhrály v lize pátý zápas v řadě"/>
    <meta property="og:description" content="České Budějovice - Fotbalisté Českých Budějovic porazili v 16. kole první ligy Slovácko 2:0. Góly Jihočechů vstřelili stopeři Lukáš Havel a Tomáš Sivok. Dynamo tak zvítězilo v pátém zápase za sebou, což se mu v historii první ligy nikdy nepodařilo. Slovácko poprvé po třech zápasech inkasovalo a navíc od poloviny září poprvé po šesti zápasech nebodovalo. Dynamo v tabulce poskočilo s 23 body na osmé místo před Liberec. Slovácko zůstává s 25 body sedmé."/>
  </head>
  <body>
    <article>
      <h1>Č. Budějovice vyhrály v lize pátý zápas v řadě</h1>
      <address><time datetime="2019-11-10T16:35:00+00:00">10 Nov 2019, 16:35</time> by <a rel="author" href="http://www.ctk.cz/" target="_blank">ČTK</a></address>
      <p>České Budějovice - Fotbalisté Českých Budějovic porazili v 16. kole první ligy Slovácko 2:0. Góly Jihočechů vstřelili stopeři Lukáš Havel a Tomáš Sivok. Dynamo tak zvítězilo v pátém zápase za sebou, což se mu v historii první ligy nikdy nepodařilo. Slovácko poprvé po třech zápasech inkasovalo a navíc od poloviny září poprvé po šesti zápasech nebodovalo. Dynamo v tabulce poskočilo s 23 body na osmé místo před Liberec. Slovácko zůstává s 25 body sedmé.</p>
      <slideshow>
        <figure>
          <img src="https://i3.cn.cz/6/1573410647_P201911100605001.jpg"/>
        </figure>
        <figure>
          <img src="https://i3.cn.cz/6/1573410613_P201911100604901.jpg"/>
        </figure>
        <figure>
          <img src="https://i3.cn.cz/6/1573409746_P201911100592001.jpg"/>
        </figure>
        <figure>
          <img src="https://i3.cn.cz/6/1573408600_P201911100573801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Opatrný začátek zápasu vydržel téměř půl hodiny. Po tu dobu se oba týmy více zaměřily na defenzivu a šancí bylo naprosté minimum a spíš se jednalo pouze o náznaky příležitostí. Ve 29. minutě však domácí kopali roh a hlavou se prosadil českobudějovický Havel. Stoper Jihočechů skóroval počtvrté v posledních třech zápasech.</p>
      <p>Na začátku druhého poločasu se na chvilku radovali i hosté. Gól Šašinky však sudí neuznali kvůli postavení mimo hru. O pár minut později se na druhé straně prosadilo Dynamo. Po standardní situaci hlavičkoval bránící Šašinka pouze do Sivoka a od stopera Jihočechů se míč odrazil do branky.</p>
      <p>Pro bývalého reprezentačního kapitána šlo o první gól od příchodu do Českých Budějovic, kam se v létě vrátil po jedenácti letech v zahraničí.</p>
      <p>Slovácko se snažilo vrátit v závěru do zápasu a vstřelit kontaktní gól. Ale žádnou vážnější příležitost si nevypracovalo, naopak po jednom brejku mohl skórovat českobudějovický Čavoš, jenže jeho střelu Trmal zlikvidoval. Jihočeši si tak tříbodový zisk už pohlídali.</p>
      <h3>Hlasy po utkání:</h3>
      <p><b>David Horejš</b> (trenér Českých Budějovic): <i>"Dneska jsme šli do zápasu s jediným cílem, chtěli jsme přepsat historii a vyhrát popáté v řadě, což se Českým Budějovicím v lize ještě nepovedlo. Před mužstvem smekám a děkuju i realizačnímu týmu, hráčům a vedení. První poločas byl z naší strany hodně dobrý a korunovali jsme to gólem. Série pěti výher je daná i tím, že se nám povedlo výborně doplnit mužstvo. Přišel Jarda Drobný a Tomáš Sivok, kteří tým zvedli. Moc si vážím toho, že tady jsou."</i></p>
      <p><b>Martin Svědík</b> (trenér Slovácka): <i>"Prohráli jsme zápas ze dvou standardních situací. Ve druhém poločase jsme byli lepším týmem, ale byli jsme sterilní. Budějovice nás nepřehrávaly, ale byly důraznější v těch standardních situacích. Co se týče našeho neuznaného gólu, tak to z mé pozice nedokážu posoudit. Ale nedivím se Bohemce, že si tady stěžovala na rozhodčí."</i></p>
      <h3>Dynamo České Budějovice - 1. FC Slovácko 2:0 (1:0)</h3>
      <p>Branka: 29. Havel, 55. Sivok. Rozhodčí: Zelinka - Moláček, Dobrovolný. ŽK: Sivok, Ledecký, Schranz - Svědík. Diváci: 3266.</p>
      <p>Č. Budějovice: Drobný - Čolič, Havel, Sivok, Novák - Schranz, Javorek, Brandner (76. Čavoš), Havelka (89. Kladrubský), Mršič - Ledecký (84. Táborský). Trenér: Horejš.</p>
      <p>Slovácko: Trmal - Reinberk, Hofmann, Kadlec, Divíšek (74. Dvořák) - Petržela (86. Juroška), Havlík, Daníček (82. Helebrand), Kalabiška - Šasinka, Navrátil. Trenér: Svědík.</p>
    </article>
  </body>
</html>