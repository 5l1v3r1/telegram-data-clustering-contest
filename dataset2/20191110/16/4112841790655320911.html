<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76429-Podnikatel-z-Kocnerovej-Threemy-udajne-pomahal-sledovat-novinarov-Kto-je-Norko-ktoremu-Vegh-dakoval-bezprostredne-po-zapase"/>
    <meta property="og:site_name" content="REFRESHER"/>
    <meta property="article:published_time" content="2019-11-10T16:12:00+00:00"/>
    <meta property="og:title" content="Podnikateľ z Kočnerovej Threemy údajne pomáhal sledovať novinárov: Kto je „Norko,“ ktorému Végh ďakoval bezprostredne po zápase?"/>
    <meta property="og:description" content="Norbert Bödör je nitriansky podnikateľ, s ktorým si mal Marian Kočner písať aj o sledovaní novinárov."/>
  </head>
  <body>
    <article>
      <h1>Podnikateľ z Kočnerovej Threemy údajne pomáhal sledovať novinárov: Kto je „Norko,“ ktorému Végh ďakoval bezprostredne po zápase?</h1>
      <address><time datetime="2019-11-10T16:12:00+00:00">10 Nov 2019, 16:12</time> by <a rel="author">Viktor Kniš</a></address>
      <p>
        <b>Norbert Bödör je nitriansky podnikateľ, s ktorým si mal Marian Kočner písať aj o sledovaní novinárov.</b>
      </p>
      <p>Ostro sledovaný <b>Oktagon 15</b> rozrušil aj tých, ktorí do teraz MMA nesledovali a zároveň majú prehľad v aktuálnych kauzách otriasajúcich Slovenskom. Priamo v O2 arene aj na televíznych obrazovkách sa totiž objavil <b>Norbert Bödör</b> – nitriansky podnikateľ, ktorý sa zároveň na profesionálnej úrovni venuje bojovým športom a je trénerom Attilu Végha. </p>
      <related>
        <a href="https://refresher.sk/76409-Sny-sa-mi-rozplynuli-do-UFC-sa-uz-nedostanem-chcem-odvetu-tvrdi-porazeny-Karlos-Vemola-Ma-Attila-Vegh-zaujem"/>
      </related>
      <h3>Objavil sa v Kočnerovej Threeme</h3>
      <p>Keď sa pred niekoľkými mesiacmi dostali na verejnosť úryvky prepisov zo šifrovanej aplikácie Threema Mariana Kočnera, figurovalo v nej aj meno Norberta Bödöra. S Kočnerom obvineným z ekonomických trestných činov a tiež objednávky vraždy novinára Jána Kuciaka si Bödör vymenil veľa správ. </p>
      <p>Z prepisov šifrovanej komunikácie vyplýva, že mal nitriansky podnikateľ pomáhať pre Kočnera získavať dôverné informácie a cez špeciálneho prokurátora Dušana Kováčika vybavovať rozhodnutia v jeho prospech. </p>
      <related>
        <a href="https://refresher.sk/70382-10-sokujucich-citatov-z-Kocnerovej-Threemy-Smeju-sa-zo-zavrazdeneho-novinara-Jana-Kuciaka-aRobert-Fico-podla-sprav-pije%C2%A0"/>
      </related>
      <p><i>„Dobré ráno. Prosím ťa, ešte by som chcel pripomenúť opýtať sa Dušana, či on bude rozhodovať o sťažnosti (kauza hotely). Ďakujem,“ </i>písal v októbri 2017 Norbertovi Bödörovi podľa Denníka N, tesne po tom, ako Kočnera obvinili v kauze Donovaly. </p>
      <p>Neskôr tento prípad dostala prokurátorka Dagmar Mištíková, o ktorej toho veľa nevedel, a tak si ju dal cez kontakty vylustrovať: <i>„Aj pavúka detí, ak sa dá,“ </i>prosil mafián podnikateľa z Nitry.</p>
      <p>Norbert Bödör všetky obvinenia odmietol v rozhovore pre<a href="https://dennikn.sk/1324691/norbert-bodor-o-vrazde-kuciaka-toto-uz-je-za-ciarou-pre-mna-ludsky/"> Denník N</a>: <i>„Neviem o tom nič. Nechcem sa vyjadrovať k tomu, čo kto hovoril. Mňa už zaťahujú do takých vecí a do takých nezmyslov, že na to fakt nechcem odpovedať. Nenechám sa do toho zaťahovať.“</i></p>
      <h3>Pomáhal sledovať novinárov vrátane Jána Kuciaka</h3>
      <p>Bödör mal podľa dostupných informácií vďaka vysokopostaveným policajným funkcionárom pomáhať Marianovi Kočnerovi získavať citlivé informácie o novinároch a ich rodinách. Keď ho v roku 2018 mala polícia v minulom roku zadržať v súvislosti s vyšetrovaním vraždy Jána Kuciaka, na polícii sa prihlásil sám. Do dnešného dňa nie je jasné, odkiaľ sa o tom dozvedel.</p>
      <p>Svedok Peter Tóth, ktorý odovzdal polícii Kočnerov telefón s Threemou, vypovedal, že Norbert Bödör pomáhal s lustrovaním 29 novinárov a ich rodín vrátane zavraždeného Jána Kuciaka. Jeho slova potvrdila aj polícia: <i>„Je zrejmé, že Norbert Bödör viackrát zabezpečoval pre Mariana Kočnera lustrácie v policajných evidenciách.“</i></p>
      <p><i>„Opýtal som sa ho preto, či by takéto základné informácie vedel získať prostredníctvom svojho známeho Norberta Bödöra. Marian Kočner povedal, že to zabezpečí, a začiatkom roka 2017 mi naozaj doručil bielu obálku formátu A4, v ktorej boli lustrácie 28 novinárov s vyhotovenými vzťahovými diagramami,“ </i>vypovedal Tóth podľa <a href="https://dennikn.sk/1643364/norbert-bodor-bol-na-sude-aby-poupratoval-v-majetkoch-odmieta-ze-by-sa-stahoval-zo-slovenska/">Denníka N</a>.</p>
      <figure>
        <img src="https://i.refresher.sk/public/vik/nov_2019/IMG_5058.jpg"/>
      </figure>
      <h3>Bödörov kamarát Mečár</h3>
      <p>Tŕňom v oku informovanejších divákov bol počas včerajšieho zápasu Attilu a Karlosa aj Matúš Mečár, ktorý je obžalovaný z prečinu usmrtenia mladej ženy. Nehoda sa stala v Nitre. Keď 27-ročná Lucia prechádzala cez cestu, mal ju zachytiť autom vo veľkej rýchlosti a zastavil až po 200 metroch, informujú <a href="https://www.aktuality.sk/clanok/727896/byvaleho-zapasnika-obzalovali-z-usmrtenia-mladej-zeny-ktoru-zrazil-autom/">Aktuality</a>.</p>
      <p>Mečár mal problémy so zákonom aj v minulosti, je vinný za vydieranie formou spolupáchateľstva. Podľa Aktualít má blízko aj k bödörovcom a nitrianskej polícii. Aj on sa objavil na fotografii vedľa Norberta Bödöra alebo Milana Mihálika, ktorého zadržala Inšpekcia ministerstva vnútra kvôli lustrovaniu zavraždeného Jána Kuciaka.</p>
      <related>
        <a href="https://refresher.sk/69851-10-dolezitych-informacii-o-tom-preco-zavrazdili-Jana-Kuciaka-a-jeho-snubenicu-a-aky-vplyv-mala-vrazda-na-Slovensko"/>
      </related>
      <h3>Pôsobenie v MMA</h3>
      <p>Samozrejme, zápasníci, ktorí trénujú v klube, kde pôsobí Norbert Bödör, vrátane Attilu Végha, nemajú absolútne žiadny dôvod myslieť na akékoľvek kauzy. Zatiaľ zverejnená časť údajnej komunikácie z Kočnerovej Threemy neodkrýva žiadne spojenie medzi bojovými športmi a korupčnou činnosťou.</p>
      <p>Attila bezprostredne po zápase „Norkovi“, ako svojmu trénerovi poďakoval. Je otázne, či sa ešte prevalia aj ďalšie informácie a či bude mať kauza presah do športu natoľko, že budú bojovníci mať potrebu ju riešiť.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/68904-Monika-Jankovska-odstupuje-z-funkcie-kvoli-podozreniam-z-komunikacie-s-Kocnerom-Udajne-si-vymenili-viac-ako-1000-sprav"/>
        <a href="https://refresher.sk/69068-Mariana-Kocnera-priviezli-do-vaznice-v-Bratislave-konvoj-sprevadzali-obrnene-vozidla-aj-vrtulnik"/>
        <a href="https://refresher.sk/70573-Mafiana-oslovuje-Majko-danoveho-podvodnika-Lacko-Namiesto-rokovania-o-ockovani-citali-poslanci-Glvacovi-udajne-spravy-s-Kocnerom"/>
        <a href="https://refresher.sk/69112-Marian-Kocner-sa-po-niekolkych-mesiacoch-vo-vazbe-objavil-na-verejnosti-Vypovedal-ako-obzalovany-v-kauze-zmenky-TV-Markiza"/>
        <a href="https://refresher.sk/68989-5-veci-ktore-by-si-mal-vediet-o-kauze-zmenky-Ako-vraj-chceli-Marian-Kocner-a-Pavol-Rusko-z-Markizy-vytiahnut-69-milionov-eur"/>
        <a href="https://refresher.sk/70482-Vrazda-Jana-Kuciaka-v-cislach-50-terabajtov-dat-stovky-vysluchov-a-desattisice-stran-vysetrovacich-spisov"/>
        <a href="https://refresher.sk/70228-5-sokujucich-informacii-ktore-vyplyvaju-z-nahravky-rozhovoru-Mariana-Kocnera-a-byvaleho-generalneho-prokuratora-Trnku"/>
        <a href="https://refresher.sk/76216-KVIZ-Vyznas-sa-v-kauzach-slovenskych-podnikatelov-a-politikov"/>
      </related>
    </article>
  </body>
</html>