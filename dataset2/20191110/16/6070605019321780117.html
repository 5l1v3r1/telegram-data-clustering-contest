<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Ministerio-Tiempo-roda-quarta-temporada_0_2342165763.html"/>
    <meta property="og:site_name" content="Ara.cat"/>
    <meta property="article:published_time" content="2019-11-10T16:37:51+00:00"/>
    <meta property="og:title" content="‘El Ministerio del Tiempo’ ja roda la quarta temporada"/>
    <meta property="og:description" content="Aquest dilluns comença el rodatge de la nova temporada, que s'estrenarà l'any que ve"/>
  </head>
  <body>
    <article>
      <h1>‘El Ministerio del Tiempo’ ja roda la quarta temporada</h1>
      <h2>Aquest dilluns comença el rodatge de la nova temporada, que s'estrenarà l'any que ve</h2>
      <address>
        <time datetime="2019-11-10T16:37:51+00:00">10 Nov 2019, 16:37</time>
      </address>
      <p>Després de dos anys en pausa, <i>El Ministerio del Tiempo</i> es prepara per tornar. Ho farà l’any que ve, tal com s’havia anunciat, amb una nova temporada que es comença a rodar aquest dilluns. Ho va revelar dijous el seu creador i productor executiu, Javier Olivares, en una entrevista al podcast d’Onda Cero <i>Kinótico</i>, en què també va avançar que la nova entrega tindrà vuit capítols i que, de moment, només hi participa Televisió Espanyola, i no Netflix, que s’hi havia sumat en la tercera etapa. Tot i així, Olivares creu que encara hi ha opcions que “s’hi integri algú més”.</p>
      <p>Precisament el mateix dijous Cayetana Guillén-Cuervo va anunciar que deixava de presentar temporalment el programa de La 2 <i>¡Atención obras!</i> per centrar-se en el rodatge de la sèrie, en què interpreta el personatge d’Irene Larra. Carlos del Amor serà el seu substitut.</p>
      <p><i>El Ministerio del Tiempo</i> (protagonitzada inicialment per Aura Garrido, Nacho Fresneda i Rodolfo Sancho, tot i que aquest últim va ser substituït per Hugo Silva a la tercera temporada) es va estrenar a La 1 el febrer del 2015 i va tenir una segona entrega l’any següent. Tot i rebre bones crítiques i ser capaç de crear una comunitat de seguidors fidels, les seves xifres d’audiència no van ser extraordinàries i això va fer que TVE dubtés molt abans de tornar-la a renovar. Finalment, després que Olivares va insinuar la possibilitat de portar la sèrie a una altra cadena, la televisió pública va arribar a un acord amb Netflix per produir-ne conjuntament la tercera temporada, que es va emetre entre el juny i el novembre del 2017.</p>
      <p>El futur de la sèrie va tornar a quedar en l’aire durant més d’un any, fins que a principis del 2019 TVE va confirmar que en produiria nous capítols i que els estrenaria el 2020. De moment no hi ha més concreció sobre la data d’estrena.</p>
    </article>
  </body>
</html>