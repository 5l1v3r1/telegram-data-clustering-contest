<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546125.html/%D9%86%DA%AF%D8%B0%D8%A7%D8%B1%DB%8C%D9%85-%D8%AE%D9%88%D8%A7%D8%B3%D8%AA-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%AD%D9%86%D8%AC%D8%B1%D9%87-%D8%B9%D8%AF%D9%87-%D8%A7%DB%8C-%D9%85%D8%B9%D8%AF%D9%88%D8%AF-%D8%A8%D9%84%D9%86%D8%AF-%D8%B4%D9%88%D8%AF--%DA%A9%D8%B4%D9%81-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%85%D9%86%D8%A8%D8%B9-%D9%86%D9%81%D8%AA%DB%8C-%D8%AC%D8%AF%DB%8C%D8%AF-%D8%A8%D8%A7-%D8%B0%D8%AE%DB%8C%D8%B1%D9%87----%D9%85%DB%8C%D9%84%DB%8C%D8%A7%D8%B1%D8%AF-%D8%A8%D8%B4%DA%A9%D9%87-%D9%86%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:17:00+00:00"/>
    <meta property="og:title" content="نگذاریم خواست آمریکا از حنجره عده‌ای معدود بلند شود/ کشف بزرگترین منبع نفتی جدید با ذخیره ۵۳ میلیارد بشکه نفت"/>
    <meta property="og:description" content="حسن روحانی گفت: نگذاریم خواست آمریکا از حنجره عده‌ای معدود بلند شود؛ گرچه آن عده بسیار کم و محدود در کشورند، اما در عین حال آن گروه کم و کوچک را هم به اسلام، وحدت و پیامبر(ص) دعوت می‌کنیم."/>
  </head>
  <body>
    <article>
      <h1>نگذاریم خواست آمریکا از حنجره عده‌ای معدود بلند شود/ کشف بزرگترین منبع نفتی جدید با ذخیره ۵۳ میلیارد بشکه نفت</h1>
      <h2>روحانی در جمع مردم یزد:</h2>
      <address>
        <time datetime="2019-11-10T11:17:00+00:00">10 Nov 2019, 11:17</time>
      </address>
      <p>حسن روحانی گفت: نگذاریم خواست آمریکا از حنجره عده‌ای معدود بلند شود؛ گرچه آن عده بسیار کم و محدود در کشورند، اما در عین حال آن گروه کم و کوچک را هم به اسلام، وحدت و پیامبر(ص) دعوت می‌کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام حسن روحانی رئیس جمهور که صبح امروز به همراه تعدادی از وزرا و معاونین خود به استان یزد سفر کرده بود، با حضور در میدان امیر چخماق این شهر اظهار داشت: هرموقع به این شهر و دیار آمدم همواره توشه خوبی از محبت و لطف مردم برگرفتم.</p>
      <p>وی با اشاره به روزهای انقلاب اسلامی ایران گفت: در تمامی مراحل بعد از انقلاب هم مردم عزیز یزد در صف مقدم بودند.    روحانی ضمن یادآوری حضور مردم یزد در عملیات‌های دفاع مقدس، تصریح کرد: امروز، روزی است که در هفته رسول خدا و پیامبر اسلام و امام صادق علیه‌السلام قرار گرفته‌ایم. این هفته، هفته اتحاد و وحدت و یگانگی و هفته قرب بیشتر به راه و مسیر پیامبر عظیم الشأن اسلام است.   رئیس جمهور با ابراز همدردی با مردم آذربایجان شرقی بخاطر زلزله و با اشاره به اعتراضاتی که در جمعیت حاضر به وی شد، اظهار داشت: صدای شما مردم صدای این چند نفر جوان نیست. اختلاف و فاصله خواست آمریکاست. نگذاریم خواست آمریکا از حنجره عده ای معدود بلند شود گرچه آن عده بسیار کم و محدود در کشورند اما در عین حال آن گروه کم و کوچک را هم به اسلام، وحدت و پیامبر دعوت می کنیم.   **روزهای سختی بر مردم ما گذشت**   وی بیان داشت: اولین مسئله ای که در اینجا می‌خواهم بر آن تاکید کنم آن که ما در طول یک سال گذشته در برابر فشار بیگانگان ایستادگی کردیم روزهای سختی بر مردم ما گذشت، در طول سال ۹۷ و ۹۸ فشار اقتصادی بر کشور ما فراوان بود.   رئیس جمهور افزود: مردم روزهای مشکلی را از لحاظ اقتصادی داشتند، اما در عین حال ایستادگی، وحدت و تلاش پیگیر مردم بود که ما را به نقطه‌ای رسانده که به اعتقاد من آمریکا مایوس شده است، آمریکا امروز به خوبی می داند که ملت بزرگ ما ایستادگی و مقاومت کردند.   **آمار و ارقام اقتصادی با ما سخن می گوید**   روحانی خاطر نشان کرد: آمار و ارقام اقتصادی با ما سخن می گوید و به ما می گوید از اردیبهشت امسال هر ماه شرایط ما بهتر شده است و این روند در ماه های گذشته همچنان پیش روی ما بوده است این که علیرغم فشار دشمن ملت بزرگ ما می‌تواند از اردیبهشت تا مهر هر ماه فشار تورم را کنترل کنیم و آمار بانک مرکزی ما می‌گوید تورم ما اردیبهشت ۳ درصد، خرداد ۲.۳ درصد، تیر ۲.۲ درصد مرداد و شهریور ۸ دهم درصد است و به معنای آن است که کارآفرینان ما کشاورزان ما کارگران ما مهندسین ما در سراسر کشور تلاش شان را افزوده کردند.   وی بیان داشت: دولت در سه لایحه راه های مبارزه با فساد را روشن کرده و دو لایحه را به مجلس شورای اسلامی تقدیم کرده است. مهمترین مسئله برای مبارزه با فساد شفافیت است همه مردم و مسئولین شرکت های دولتی دستگاه‌ها همه باید با شفافیت کاری را که می کنند برای مردم تشریح کنند و درآمد شرکت ها فعالیت شرکت ها و کار نهادها باید کاملاً روشن باشد از بودجه بیت المال چه چیزی را مصرف کردند و برای آبادانی کشور چه کارهایی را انجام دادند.   وی بیان داشت: لایحه شفافیت یکی از لوایح بسیار مهمی است که دولت تقدیم مجلس شورای اسلامی کرده و امیدوارم نمایندگان مجلس شورای اسلامی در آینده نزدیک بتوانند این لایحه را به تصویب برسانند لایحه دوم این که بسیار مهم است لایحه مبارزه با فساد است آن هم تقدیم مجلس شورای اسلامی شده است.   **قوه قضاییه فساد چند ۱۰ میلیارد دلاری را هم برای مردم توضیح بدهد**   رئیس جمهور خطاب به قوه قضائیه تاکید کرد: من در اینجا اعلام می‌کنم و از  قوه قضاییه می خواهم حالا که با فسادهای میلیونی و میلیاردی برخورد می‌کند مبارزه با فساد چند ده میلیارد دلاری هم برای مردم توضیح بدهد.   وی بیان داشت: این که هنوز بعد از چند سال برای ما روشن نیست آقایی که ۲ میلیارد و ۷۰۰ میلیون پول این مملکت مردم را خورد و آن را دستگیر کردند و حکم اعدام هم برایش صادر کردند و الان در زندان است، این پول کجا رفت؟ چه کسانی مسئول هستند؛ چرا آنهایی که در این پرونده نقش داشتند برای مردم توضیح داده نمی شود. از همه مردم و مسئولین می خواهم ۲ میلیارد و ۷۰۰ میلیون را برای مردم روشن کنند که این پول نفت، خزانه و پول بیت‌المال بوده است.   روحانی خاطر نشان کرد: من از همه مسئولین می خواهم ۲ میلیارد دلار پولی که به حلقوم آمریکا رفت و دولت قبل 10 ماه وقت داشت این پول را پس بگیرد و دست ـ دست کرد. شورای عالی امنیت ملی تصویب کرد که قوه قضاییه باید به سرعت به این پرونده رسیدگی ‌کند و تا امروز خبری نشده است.   رئیس‌جمهور بیان داشت: ما می‌خواهیم این پرونده 2 میلیارد دلاری برای مردم روشن شود؛ امروز اگر روز مبارزه با فساد است، فساد میلیارد دلاری را برای مردم توضیح بدهید تا مردم خوشحال شوند و بدانند.   **پرونده 947 میلیون دلاری را توضیح دهید**   روحانی افزود: من از مسئولین می خواهم پرونده ۹۴۷ میلیون دلاری را برای مردم توضیح دهند و آنهایی که در این زمینه و مسئولان یک نهاد ۹۴۷ میلیون دلار گرفته و حساب پس نداده‌اند، باید حسابرسی شود و حساب را پس دهد.   **وزیر نفت ۷۰۰ میلیون دلار پول نفت را برای مردم توضیح دهد**   وی بیان داشت: من از آن نهادهایی که بیش از ۷۰۰ میلیون دلار بدهکار هستند، از دستگاه‌ها می‌خواهم برای مردم توضیح دهند و در همین زمینه‌ وزیر نفت را مسئول می‌کنم که این ارقام را برای مردم توضیح دهد. رئیس بانک مرکزی را مسئول می‌کنم تا مساله ۲ میلیارد دلار را برای مردم توضیح دهد. دستگاه نظارتی را مسئول می کنم تا ۹۴۷ میلیون دلار را برای مردم توضیح دهند به وزیر نفت می گویم ۷۰۰ میلیون دلار پول نفت را برای مردم توضیح دهد.   **چند نفر را به دادگاه بردند و تبلیغ و سر و صدا کردند**   وی با طرح این سوال که مبارزه با فساد دانه‌درشت‌ها کجاست؟ گفت: چرا به این پول‌ها رسیدگی نمی‌کنید؟ چند نفر را به دادگاه بردند و تبلیغ و سر و صدا کردند. مردم باید بدانند؛ قضات شریف ما نترسند، دادستان‌های شریف ما نترسند به این جناح آن جناح نگاه نکنند. این پولهایی که امروز اعلام کردم باید برای مردم توضیح دهند. من در سفر به استان‌های مختلف این رقم‌ها را اعلام می کنم.   رئیس جمهور گفت:  اولین خبر خوش من این است که کارگران شرکت ملی نفت ایران، بخش اکتشاف نفت، در تلاش‌های چند ساله خودشان و به ویژه از سال ۹۵ تا هفته گذشته به یک میدان جدید نفتی بزرگ  دست یافتند که من این خبر را امروز در یزد می دهم. این هدیه کوچک دولت و شرکت نفت و وزارت نفت به ملت بزرگ ایران است ما یک میدان نفتی به اندازه ۵۳ میلیارد بشکه نفت کشف کردیم.   **یک عده بی‌اخلاق نوشتند که ۱۸ میلیارد دلار ارز گم شده است**   وی بیان داشت: یک عده از آدم هایی که بی اخلاق هستند در طول ماه‌های گذشته در برخی از روزنامه ها نوشتند که در این دولت در سال گذشته یعنی سال ۹۷ ، ۱۸ میلیارد دلار ارز گم شده است. من به رئیس بانک مرکزی دستور دادم تمام پول‌هایی که سال گذشته در شش ماه اول داده شده به هر نرخی بوده آنها را لیست کند و فهرست آن را اعلام کند البته چند روز پیش نامه اش را نوشته و من به بانک مرکزی می گویم این نامه را پخش کند تا مردم مطلع باشند.   رئیس جمهور گفت: می‌گویند ۱۸ میلیارد دلار سال گذشته گم شده است. یک آدم‌هایی که اخلاق و ایمان نمی شناسند و نه منافع ملی را بلدند؛ بانک مرکزی ما این آمار را منتشر کرده و برای اطلاع عموم از بانک مرکزی می‌خواهم این را اعلام کند.   وی با اشاره به اینکه از این 18 میلیارد دلار، 7/3 میلیارد کالای اساسی وارد شده است، اظهار داشت: ۱۲ میلیارد دلار که با آن ۷ میلیارد بیش از 18 میلیارد دلاری که می‌گویند می‌شود تسویه حساب شده است و تنها یک میلیارد دلار اختلاف حساب است و به تعزیرات حکومتی داده شده است. بدانید در این دولت یک ریال و یک دلار گم نخواهد شد آن در دوره‌‌های دیگر بود که میلیاردها گم شد و هنوز هم پیدا نشده؛ بنابراین راه را اشتباه نروید.   رئیس‌جمهور خاطرنشان کرد: آشامیدنی 30 سال آینده یزد تامین است و جزئیات مصوبات روشن است. اعتبارات لازم برای تکمیل خط راه‌آهن یزد به اقلیم تامین شده است. منبع: فارس انتهای پیام/</p>
    </article>
  </body>
</html>