<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/is-bruid-wil-terug-naar-vs-iedereen-verdient-tweede-kans/"/>
    <meta property="og:site_name" content="SCEPTR"/>
    <meta property="article:published_time" content="2019-11-10T11:35:53+00:00"/>
    <meta property="og:title" content="IS-bruid wil terug naar VS: “Iedereen verdient tweede kans”"/>
    <meta property="og:description" content="Een 25-jarige IS-bruid die in Noord-Syrië in een gevangeniskamp verblijft, wil terugkeren naar de Verenigde Staten. In een interview met de zender NBC News vraagt ze haar repatriëring, maar Washington weigert omdat ze geen Amerikaans staatsburger zou zijn. “Ik ben een staatsburger en heb papieren die dat bewijzen”, weerlegt de jihadiste. Hoda Muthana reisde in 2014 […]"/>
  </head>
  <body>
    <article>
      <h1>IS-bruid wil terug naar VS: “Iedereen verdient tweede kans”</h1>
      <address><time datetime="2019-11-10T11:35:53+00:00">10 Nov 2019, 11:35</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>Een 25-jarige IS-bruid die in Noord-Syrië in een gevangeniskamp verblijft, wil terugkeren naar de Verenigde Staten. In een interview <a href="https://www.nbcnews.com/news/world/u-s-born-isis-bride-says-everyone-deserves-second-chance-n1075046?cid=sm_npd_nn_tw_ma">met de zender NBC News</a> vraagt ze haar repatriëring, maar Washington weigert omdat ze geen Amerikaans staatsburger zou zijn. <i>“Ik ben een staatsburger en heb papieren die dat bewijzen”</i>, weerlegt de jihadiste.</b>
      </p>
      <p><a href="https://sceptr.net/tag/hoda-muthana">Hoda Muthana</a> reisde in 2014 af naar het kalifaat en sloot zich aan bij de terreurgroep Islamitische Staat. Daar zou ze met drie IS-strijders getrouwd zijn, die inmiddels allemaal zijn omgekomen. Nu veel jihadisten gevangengenomen zijn of overleden, vraagt de 25-jarige vrouw haar repatriëring naar de Verenigde Staten. Daar werd ze geboren – volgens Washington als dochter van een Jemenitische diplomaat – en radicaliseerde ze.</p>
      <figure>
        <iframe data-src="https://twitter.com/NBCNews/status/1193459561392484352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>“Ik betreur alle zaken die IS heeft gedaan”</i>, klinkt het bij de jihadiste. <i>“Wie in god gelooft, vindt dat iedereen een tweede kans moet krijgen, ook al hebben ze verschrikkelijke zonden begaan.” </i>In het interview stelt de vrouw ook dat ze de misdaden van IS – zoals onthoofdingen en zelfmoordaanslagen – nooit heeft gesteund.</p>
      <h3>IS-bruid: “Ben zo Amerikaans als een blondine met blauwe ogen”</h3>
      <p>Muthana verblijft nu nog in het kamp Al Roj in het noorden van Syrië, maar hoopt dus snel terug te keren naar de Verenigde Staten. Washington weigert echter mee te werken aan de repatriëring. De IS-bruid zou geen Amerikaans staatsburger zijn, hoewel ze zelf zegt dit met <i>“papieren”</i> te kunnen bewijzen. <i>“Ik ben zo Amerikaans als een blondine met blauwe ogen en ik zou graag terugkeren naar mijn land om Amerikaanse dingen te doen”, </i>luidt het.</p>
      <p>Zelf zegt de jihadiste bereid te zijn in de Verenigde Staten voor de rechter te verschijnen. Volgens de organisatie Counter Extremism Project zou ze onder meer hebben opgeroepen om Amerikaans bloed te laten vergieten en feliciteerde ze de daders van de aanslag op Charlie Hebdo in 2015.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/turkije-zal-is-leden-terugsturen-naar-europa/"/>
        <a href="https://sceptr.net/2019/11/jezidi-meisje-is-vrouwen-waren-slechter-dan-de-strijders/"/>
        <a href="https://sceptr.net/2019/11/54-doden-bij-jihadistische-aanval-in-mali/"/>
      </related>
    </article>
  </body>
</html>