<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%9e%d7%97%d7%a8-%d7%9e%d7%9b%d7%91%d7%99-%d7%a4-%d7%aa-%d7%aa%d7%aa%d7%90%d7%a8%d7%97-%d7%90%d7%a6%d7%9c-%d7%a7%d7%98%d7%9e%d7%95%d7%9f-%d7%91%d7%a8%d7%99%d7%91%d7%95-%d7%aa%d7%99%d7%a7%d7%95-%d7%9c%d7%90-%d7%99%d7%a1%d7%a4%d7%a7-%d7%90%d7%95%d7%aa%d7%a0%d7%95-416810/2"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-10T11:48:00+00:00"/>
    <meta property="og:title" content="מחר: מכבי פ&quot;ת תתארח אצל קטמון. בריבו: &quot;תיקו לא יספק אותנו&quot;"/>
    <meta property="og:description" content="מוליכת הטבלה הלאומית תעלה לבירה ותפגוש לקרב צמרת את השלישית. בריבו יודע שהיכולת שהציגה קבוצתו בשבוע שעבר לא תספיק, מכבד את היריבה, אבל לא חושש להצהיר: &quot;המטרה להיות מלך השערים ולעלות לליגת העל&quot;"/>
  </head>
  <body>
    <article>
      <h1>מחר: מכבי פ"ת תתארח אצל קטמון. בריבו: "תיקו לא יספק אותנו"</h1>
      <h2>מוליכת הטבלה הלאומית תעלה לבירה ותפגוש לקרב צמרת את השלישית. בריבו יודע שהיכולת שהציגה קבוצתו בשבוע שעבר לא תספיק, מכבד את היריבה, אבל לא חושש להצהיר: "המטרה להיות מלך השערים ולעלות לליגת העל"</h2>
      <address><time datetime="2019-11-10T11:48:00+00:00">10 Nov 2019, 11:48</time> by <a rel="author">אורי קידר</a></address>
      <figure>
        <img src="https://cdn.isnet.co.il/dyncontent/2019/9/16/eaad1d29-c7a5-4265-a349-aaedc4718fed.jpg"/>
        <figcaption>בריבו (בחזית). "לא לוקח דבר כמובן מאליו". צילום: אפי שריר</figcaption>
      </figure>
      <p>מכבי פ"ת תעלה מחר (שני, 19:00) לבירה ירושלים ותתארל אצל הפועל קטמון לקרב צמרת של ממש.</p>
      <p>מכבי מוליכה את הטבלה בבטחה עם 29 נק' אחרי 11 מחזורים וכשהיא בשיאו של רצף בן שמונה ניצחונות ליגה ואחד נוסף בגביע. קטמון, אחרי פתיחה מעט מהוססת לליגה, פתחה ברצף משלה, שעומד על שבעה נצחונות, שהעלו אותה עד למקום השני (אותו הפסידה בינתיים להפועל ראשל"צ, לה משחק עודף ונקודה יותר) כשבמאזנה 25 נק'.</p>
      <p>תהיה זאת הפעם הראשונה בתולדות שני המועדונים שהם נפגשים.</p>
      <p>חלוץ מכבי פ"ת ומלך שעריה עד כה, תאי בריבו, התייחס למשחק ואמר: "אנחנו אולי פייבוריטים על הנייר, כי ירדנו מליגת העל, אבל קטמון מוכיחה בכל שבוע שהיא לא נופלת מאיתנו. היה משחק מעניין וטוב".</p>
      <p>
        <b>במצב שנוצר, תיקו תהיה תוצאה טובה למדי עבורכם.</b>
      </p>
      <p>"אנחנו באים לנצח, תיקו לא יספק אותנו".</p>
      <p>במכבי פ"ת אולי עדיין שומרים על זהירות, אבל גם אם מסירים את מסכת הדיפלומטיה, ברור שמדובר בקבוצה שהיא הפייבוריטית הברורה לעלות לליגת העל בסיום העונה. במחזור שעבר דילגה הקבוצה על משוכה לא פשוטה, כשגברה בביתה על הפועל אום אל פאחם ועצרה ליריבה רצף של שישה ניצחונות רצופים.</p>
      <p>בריבו מודה שהקבוצה לא הציגה יכולת מרשימה, אבל הוא לא מוטרד מכך. "לקבוצה יהיה קשה מאוד לשמור על אותה יכולת לאורך זמן רב ובכל משחק", מסביר בריבו, "אנחנו יודעים לשמור על מתח גבוה גם במשחקים פחות "נוצצים" בידיעה שאין משחק קל. לכולנו יש מטרה אחת – לעלות לליגת העל. היא תשרת אותנו באופן אישי ואת הקבוצה. היא זאת שעומדת תמיד לנגד עיננו".</p>
      <p>האם אפשר למהר ולהכתיר את מכבי כעולה הוודאית ואלופת הלאומית? בריבו: "אנחנו קבוצה פייבוריטית, אבל בטח שלא מעל הליגה ולא עולים בהליכה, כמו שאוהבים לכתוב. יש בליגה קבוצות מצוינות כמו קטמון, ראשל"צ, רמה"ש ואסור לשכוח גם את סכנין. יש לנו את הסגל הכי טוב בליגה לטעמי, אבל הסוד שלנו הוא שכולנו תמיד ביחד. האווירה באימונים טובה מאוד. גם בגביע הטוטו, כשלא ניצחנו וגם במהלך משחקים כשנקלענו לפיגור, אפשר לראות בשפת הגוף של השחקנים שהם נשארים יחד ומאמינים בעצמם ובקבוצה. יהיה מאוד קשה ונצטרך להזיע הרבה כדי לעלות. שום דבר לא יבוא לנו בקלות".</p>
      <p>
        <b>מה החלק של גיא לוזון במצב שלכם?</b>
      </p>
      <p>"קבוצה לא תצליח בלי המאמן שלה. כמו בצבא, צריך מפקד טוב שיארגן את השורות. הוא מכין אותנו לכל משחק בצורה הטובה ביותר. יש עליו לחץ? אני לא מזהה לחץ, אלא להט מאוד גדול. זה הטיפוס. הוא מאוד רוצה לחזור לליגת העל ולהחזיר את מכבי לשם".</p>
      <p>למרות שכבש כבר שבעה שערי ליגה, תאי בריבו (21) עדיין לא תפס מקום של קבע בהרכב הפותח. אגב, ישנה מחלוקת סביב השער הראשון שכבשה מכבי במשחק מול אום אל פאחם, כשבשידור הטלוויזיה ובאתרים נטען כי מדובר בשער עצמי של ניב סרדל, אולם שופט המשחק "נתן" את השער לבריבו. "כשנותנים לי הזדמנות, אני מנסה להוכיח את עצמי", הוא אומר, "כל שחקן רוצה להיות על המגרש, אבל הוא נמדד בדרך שהוא נוהג כשהוא לא שם. אם הוא נכנס לדיכאון, גם כשיעלה לשחק הוא יהיה פחות טוב. אני מעדיף להתרכז במה שאני יכול לשלוט – להוכיח למאמן שטעה ושמגיע לי לפתוח בהרכב. 6 שערים ב-11 מחזורים זה פחות ממה שאני רוצה לכבוש. בתור ווינר, המטרה האישית שלי היא להיות מלך השערים בלאומית, אבל כמובן שהמטרה הקבוצתית, לחזור לליגת העל, היא החשובה ביותר".</p>
      <figure>
        <img src="https://cdn.isnet.co.il/dyncontent/2019/8/22/4881e2b3-ac6e-4cbc-ae56-98136ae86787.jpg"/>
        <figcaption>גיא לוזון. אין לחץ, יש הרבה להט. צילום: עוז מועלם</figcaption>
      </figure>
      <p>בריבו כבש לפני שבועיים צמד שערים ראשון במדי הנבחרת הצעירה, כשזו גברה על איי פארו. בשבוע הבא הוא צפוי לפתוח בהרכבה של הנבחרת שתשחק מול מונטנגרו וספרד במוקדמות אליפות אירופה.</p>
      <p>בריבו היה חלק מהנבחרת הצעירה הקודמת, בה כיכב שון וויסמן, שדילג ממנה ישירות להרכב הפותח של הנבחרת הבוגרת. "כמובן שלשם אני שואף", הוא מכריז, "בחיים הכל פתוח. אם היית אומר למנור סולומון לפני שנה בדיוק, שבעוד כמה חודשים הוא יכבוש שער ניצחון בדקה ה-94 בליגת האלופות, בסאן סירו, הוא כנראה היה אומר שאתה משוגע. והנה, זה קרה. מי שלא מאמין – לא יגשים את יעדיו. אחרי מה שקרה לחבר שלי, השוער חביב אוחיון (שנפצע קשה בזמן אימון ועדיין לא ברור האם יוכל ללכת), אני לא לוקח שום דבר כמובן מאליו ואומר תודה על הכל".</p>
    </article>
  </body>
</html>