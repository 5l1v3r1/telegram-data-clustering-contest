<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/10/teveszekhaz-foglalas-boliviai-modra"/>
    <meta property="og:site_name" content="infostart"/>
    <meta property="article:published_time" content="2019-11-10T11:40:00+00:00"/>
    <meta property="og:title" content="Tévészékház-foglalás bolíviai módra"/>
    <meta property="og:description" content="A közmédia két csatornája a 300 ember akciója óta csak zenét játszik."/>
  </head>
  <body>
    <article>
      <h1>Tévészékház-foglalás bolíviai módra</h1>
      <address><time datetime="2019-11-10T11:40:00+00:00">10 Nov 2019, 11:40</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/10/teveszekhaz-foglalas-boliviaban-az-elnok-belement-az-uj-valasztasba"/>
      </related>
      <h3>A közmédia két csatornája a 300 ember akciója óta csak zenét játszik.</h3>
      <p>Kormányellenes tüntetők elfoglalták szombaton két állami médium épületét Bolíviában, és munkahelyük elhagyására kényszerítették az alkalmazottakat - közölte az egyik médium igazgatója az AFP hírügynökséggel telefonon.</p>
      <p>Három hete tüntetések és összecsapások vannak a dél-amerikai országban amiatt, hogy ellenzéki csoportok szerint Evo Morales államfő csalással nyerte meg az október 20-i elnökválasztást, és ezért követelik lemondását.</p>
      <p>A Morales-ellenes tüntetők a Bolivia TV és a Radio Patria Nueva közös épületét szállták meg.</p>
      <p>"Megfenyegettek, majd erőszakosan kizavartak bennünket az épület elé" - mondta Ivan Maldonado, a Patria Nueva rádió igazgatója. Az AFP szerint a tüntetők mintegy 300-an voltak, az épületből kiűzött alkalmazottak pedig néhány tucatnyian. Mindkét médium csak zenét játszik azóta.</p>
      <p>Morales elnök elítélte a rádió- és tévészékház megszállóit. "Azt mondják, a demokráciát védik, de úgy viselkednek, mint egy diktatúrában" - jelentette ki a Twitteren. Megismételte előző napi vádját, miszerint politikai ellenfelei erőszakos hatalomátvételi kísérletet hajtanak végre.</p>
      <p>Később ellenzéki tüntetők megszállták a La Paz-i CSUTCB rádió székházát is. A rádió a földműves-szakszervezeté.</p>
      <p>Egy új veszély Morales hatalmára nézve a rendőrség megosztottsága. Sok rendőr az ellenzékiekkel szimpatizál. Követelik munkakörülményeik javítását, a rendőrfőkapitány lemondását, és azt, hogy a kormány ne használja őket fel politikai célokra. Már pénteken fellázadtak készenléti rendőrök három városban. Szombaton az elnöki palotánál posztoló rendőrök szabotálták a szolgálatot, elhagyták őrhelyüket. Csak a hadsereg elnöki gárdája maradt az épületben.</p>
      <p>Morales este sajtóértekezletet tartott egy katonai repülőtéren, és arra kérte a négy legnagyobb politikai pártot, hogy kötetlenül tárgyaljanak az ország megbékítéséről. A tárgyalásokra meghívta Ferenc pápát és több nemzetközi jogvédő szervezetet is.</p>
      <p>Carlos Mesa, a legnagyobb ellenzéki párt vezetője azonban visszautasította a meghívást. "Nincs miről tárgyalnunk Evo Moralesszel, mert elvesztette minden realitásérzékét" - mondta.</p>
    </article>
  </body>
</html>