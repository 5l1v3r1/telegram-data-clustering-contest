<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639179/%D8%A8%D8%A7%D8%B2%DB%8C-%D8%A8%D8%B3%DB%8C%D8%A7%D8%B1-%D8%B3%D9%86%DA%AF%DB%8C%D9%86%DB%8C-%D9%85%D9%82%D8%A7%D8%A8%D9%84-%D8%B9%D8%B1%D8%A7%D9%82-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:07:00+00:00"/>
    <meta property="og:title" content="بازی بسیار سنگینی مقابل عراق خواهیم داشت"/>
    <meta property="og:description" content="کارشناس فوتبال کشورمان دیدار تیم ملی ایران مقابل عراق را دشوار توصیف کرد و گفت: عراق همیشه گربه سیاه ما بوده است"/>
  </head>
  <body>
    <article>
      <h1>
        <a href="https://www.bultannews.com/fa/news/639179/%D8%A8%D8%A7%D8%B2%DB%8C-%D8%A8%D8%B3%DB%8C%D8%A7%D8%B1-%D8%B3%D9%86%DA%AF%DB%8C%D9%86%DB%8C-%D9%85%D9%82%D8%A7%D8%A8%D9%84-%D8%B9%D8%B1%D8%A7%D9%82-%D8%AE%D9%88%D8%A7%D9%87%DB%8C%D9%85-%D8%AF%D8%A7%D8%B4%D8%AA">بازی بسیار سنگینی مقابل عراق خواهیم داشت</a>
      </h1>
      <h2>کارشناس فوتبال کشورمان دیدار تیم ملی ایران مقابل عراق را دشوار توصیف کرد و گفت: عراق همیشه گربه سیاه ما بوده است</h2>
      <address><time datetime="2019-11-10T11:07:00+00:00">10 Nov 2019, 11:07</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مسعود اقبالی درباره وضعیت تیم ملی ایران پیش از بازی با عراق اظهار داشت: کادر فنی جدید تیم ملی در دیدار اخیر این تیم برابر بحرین نشان داد فلسفه‌ای کاملاً مخالف و عکس کی‌روش دارد، اما به‌دلیل عدم شناخت کافی از بازیکنان و ظرفیت‌های مشابه آنها، شاهد حضور چند بازیکن تهاجمی با ویژگی‌های شبیه به هم در زمین بودیم.</p>
      <p>وی افزود: به‌قول فرگوسن زمانی شما برنده بازی خواهید بود که چه در دفاع و چه در حمله برنده نبردهای تک به تک بوده و در تمام نقاط زمین برتری عددی داشته باشید، بنابراین ما به بحرین به‌خاطر این باختیم که اولین محک جدی‌مان بود و نشان دادیم برای اینکه مقابل عراق برنده باشیم باید سیستم دفاعی خود را محکم‌تر کرده و تا دقیقه 95 تمرکز لازم را داشته باشیم. برای برنده شدن باید تیم دارای کیفیت‌های لازم در خطوط دفاعی، میانی و حمله باشد که ما از این کیفیت‌ها دور هستیم. به‌نظرم تیم ملی ایران هنوز از چیزی که ما توقع داریم، دور است. بازی با عراق هم که مشکل‌تر از بحرین است و مسابقه‌ بسیار سنگینی خواهد بود. حریف ما از چند روز پیش تمرینات خود را آغاز کرده، اما اردوی تیم ملی تازه قرار است از امروز آغاز شود، بنابراین خیلی کارمان سخت است.</p>
      <p>سرمربی تیم ملی فوتبال در ادامه یادآور شد: ویلموتس هم باید به‌شکلی ترکیبش را بچیند که بازیکنان بخش هجومی همگی دارای یک ویژگی نباشند. در بازی با بحرین همین اشتباه را کردیم. بازیکنان خط هافبک نیز باید بتوانند فاصله بین خطوط را حفظ کنند و با پرسینگ شدید توپ‌های حریف را خراب کنند. اگر این اتفاق نیفتد ما آسیب‌پذیر خواهیم بود.</p>
      <p>«شکست مقابل بحرین ممکن است کار صعود به مرحله بعد را سخت کند و همین موضوع امکان دارد فشار روانی روی بازیکنان بیاورد.»، کارشناس فوتبال کشورمان در واکنش به طرح این موضوع تصریح کرد: بله، همین‌طور است. عراق همیشه گربه سیاه ما بوده است و باید سرمربی با بچه‌ها در مورد شرایط روحی و روانی آنها صحبت کند. اگر این بازی را مساوی کنیم ممکن است کارمان برای صعود بسیار دشوار شود.</p>
      <p>اقبالی در ادامه درباره لیست جدید بازیکنان دعوت‌شده به اردوی تیم ملی و غیبت مهدی ترابی، علیرضا جهانبخش و اشکان دژاگه در این لیست بیان کرد: همه جای دنیا وقتی می‌خواهند تیم ملی را در هر سطحی تشکیل دهند، بازیکنان را براساس عملکرد آنها در باشگاه‌شان دعوت می‌کنند، اما در ایران فاکتورهای دعوت بازیکن مشخص نیست، به‌طور مثال الآن بازیکنی مثل محمد محبی را به تیم ملی دعوت کرده‌اند که عملکرد خوبی در بازی با کامبوج هم داشت. این بازیکن بد نیست، ولی هنوز به بلوغی که نیاز  است، نرسیده. پیراهن تیم ملی را نباید به‌راحتی تن هر بازیکنی کرد، مثلاً شجاعی و دژاگه الآن در شرایط مطلوبی نیستند که در لیست تیم ملی باشند. این‌ دو بازیکن بالای 30 سال هستند و شاید چند دقیقه بتوانند به تیم کمک کنند، اما ما باید از بازیکنی استفاده کنیم که بتواند دستورات سرمربی را در دفاع و حمله به‌اجرا درآورد.</p>
      <p>وی در خاتمه اظهار داشت: به‌طور کلی باید ببینیم اصلاً چشم بینایی در تیم ملی وجود دارد که بازیکنان را زیر نظر بگیرد یا خیر. در مورد جهانبخش هم باید بگویم می‌بایست افرادی باشند که این بازیکنان را از نزدیک زیر نظر بگیرند. این بازیکن  یک سال پیش آقای گل بوده یا نه، ملاک خوبی برای دعوت او نیست. زمان کی‌روش افرادی بودند که بازیکنان را زیر نظر می‌گرفتند و الآن هم باید دید این افراد در تیم حضور دارند یا خیر.</p>
    </article>
  </body>
</html>