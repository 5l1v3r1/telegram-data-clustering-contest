<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/greece-flat-tax-attract-wealthy-foreigners"/>
    <meta property="og:site_name" content="euronews"/>
    <meta property="article:published_time" content="2019-11-10T11:52:40+00:00"/>
    <meta property="og:title" content="تسهیلات ویژه یونان برای اعطای اقامت از طریق سرمایه‌گذاری و خرید ملک"/>
    <meta property="og:description" content="دولت یونان با وضع قانون اخذ مالیات مقطوع تلاش تازه‌ای را برای ترغیب سرمایه‌گذاران خارجی به اخذ اقامت این کشور آغاز می‌کند."/>
  </head>
  <body>
    <article>
      <h1>تسهیلات ویژه یونان برای اعطای اقامت از طریق سرمایه‌گذاری و خرید ملک</h1>
      <address><time datetime="2019-11-10T11:52:40+00:00">10 Nov 2019, 11:52</time> by <a rel="author">یورونیوز فارسی </a></address>
      <p>دولت یونان با وضع قانون اخذ مالیات مقطوع تلاش تازه‌ای را برای ترغیب سرمایه‌گذاران خارجی به اخذ اقامت این کشور آغاز می‌کند.</p>
      <p>کیریاکس میتسوتاکیس، نخست وزیر یونان برای تحقق هدف نرخ رشد اقتصادی ۲.۸ درصدی در سال آینده میلادی تصمیم گرفته برنامه جامع اصلاحات مالیاتی را در این کشور به اجرا بگذارد.</p>
      <p>بر پایه این برنامه که با هدف تشویق سرمایه‌گذاری و توسعه کسب و کارها در یونان طراحی شده، سرمایه‌گذاران خارجی با کسب اقامت این کشور مشمول پرداخت مالیات مقطوع ۱۰۰ هزار یورویی می‌شوند. البته افزون بر این رقم، سرمایه‌گذار باید به ازاء هر عضو خانواده‌اش نیز ۲۰ هزار یورو در سال مالیات پرداخت کند.</p>
      <p>سرمایه گذارانی از نوع اقامت بهره‌مند می‌شوند که سالانه ۱۸۳ روز در یونان حضور داشته باشند و طی سه سال نخست نیز حداقل ۵۰۰ هزار یورو در بازار سهام، املاک و صنایع این کشور سرمایه‌گذاری کنند.</p>
      <p>البته سرمایه گذارانی که ۱.۵ میلیون یورو در یونان سرمایه‌گذاری کنند، رقم مالیات مقطوع سالانه آنها به ۵۰ هزار یورو کاهش می‌یابد و در صورتی که این رقم به ۳ میلیون یورو برسد، مالیات مقطوع سالانه آن به ۲۵ هزار یورو تقلیل می‌یابد.</p>
      <p>بر پایه برنامه جدید دولت یونان، سرمایه گذاران خارجی که از طریق این قانون اقامت این کشور را اخذ کنند تا ۱۵ سال صرفا مشمول پرداخت مالیات مقطوع سالانه خواهند بود.</p>
      <p>افزون بر این دولت یونان مصمم است تا نرخ مالیات بر معاملات سهام، مالکیت املاک و مستغلات و نیز صاحبان کسب و کار را کاهش دهد.</p>
      <p>دولت یونان امیدوار است این لایحه تا پایان نوامبر به تصویب مجلس این کشور برسد.</p>
      <p>
        <b>بیشتر بخوانید: </b>
        <a href="https://farsi.euronews.com/2019/09/02/greek-housing-sector-rebounds-strongest-more-than-12years">«ویزای طلایی» چگونه اقتصاد یونان را نجات داد؟</a>
      </p>
    </article>
  </body>
</html>