<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=252&amp;docID=327745&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-10T11:36:00+00:00"/>
    <meta property="og:title" content="&quot;אין שם כלום&quot;: ביקורת חריגה על ארסנל"/>
    <meta property="og:description" content="אוזיל, הסגל והעונה ששוב הסתיימה. הקפטן בעבר, אדאמס תקף"/>
  </head>
  <body>
    <article>
      <h1>"אין שם כלום": ביקורת חריגה על ארסנל</h1>
      <h2>אוזיל, הסגל והעונה ששוב הסתיימה. הקפטן בעבר, אדאמס תקף</h2>
      <address><time datetime="2019-11-10T11:36:00+00:00">10 Nov 2019, 11:36</time> by <a rel="author">מערכת אתר ערוץ הספורט</a></address>
      <p>התותחנים איבדו את התחמושת. ארסנל השלימה רצף מפוקפק של חמישה משחקים ברצף ללא ניצחון בכל המסגרות, לאחר ההפסד 2:0 ללסטר אתמול (שבת). חניכיו של אונאי אמרי התרחקו משמעותית מהרביעייה הראשונה ונמצאים במקום השישי, מרחק שמונה נקודות באופן זמני ממנצ'סטר סיטי הרביעית. היכולת החלשה של הקבוצה הלונדונית, גוררת ביקורות בכל רחבי הממלכה. אחת מהן הגיעה מכיוונו של קפטן ארסנל לשעבר, טוני אדאמס.</p>
      <p>"הגענו לאצטדיון הקינג פאוור עם חשש מלסטר וחטפנו מהם כהוגן. אלו הדברים שקורים ברגע שהקבוצה חלשה מנטאלית", אמר <b>אדאמס</b>, "הדבר הכי קל הוא להאשים את אונאי אמרי, אבל האמת היא שהוא עושה את המקסימום עם הסגל שיש לו. הוא בוודאי מורט את שערו מרוב עצבים. הבעיה במועדון גדולה יותר מהאדם שעומד על הקווים. כבר כמה שנים שארסנל לא מצליחה להביא רכש ראוי, גיוס השחקנים גרוע".</p>
      <figure>
        <img src="https://www.sport5.co.il/Images/trans.gif"/>
        <figcaption>כישלון. מסוט אוזיל לא מצליח להתרומם בארסנל (getty)</figcaption>
      </figure>
      <p>למרות הביקורת על גזרת הרכש, אדאמס מעריך מאוד את מסוט אוזיל. הגרמני הוא אחד השחקנים היותר שנויים במחלוקת בקבוצה. על היכולת המקצועית שלו אין מקום לויכוח, אך משום מה הוא לא מצליח להביא את עצמו לידי ביטוי: "אוזיל צריך להיות הדובדבן שבקצפת, אבל לארסנל אין עוגה".</p>
      <p>אף על פי המשבר של קבוצתו, <b>אמרי </b>נשאר רגוע: "אני יודע שאנחנו מקבלים ביקורת ואני יכול לקבל את זה. זה טבעי ברגע שאנחנו לא מנצחים משחקים. המסר שלי לכולם הוא שאנחנו צריכים להישאר רגועים כי אנחנו יכולים להתשפר ויש לנו זמן להתאושש".</p>
      <figure>
        <img src="https://www.sport5.co.il/Images/trans.gif"/>
        <figcaption>עם הראש באדמה. אונאי אמרי וארסנל במשבר (getty)</figcaption>
      </figure>
    </article>
  </body>
</html>