<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546120.html/%D9%84%D9%86%D8%B2%D8%A8%D8%A7%D8%B2%DB%8C-%D8%A8%D9%87-%D9%85%D8%AE%D8%A7%D8%B7%D8%A8-%D8%AC%D8%B1%D8%A7%D8%AA-%D9%86%D8%AA%D8%B1%D8%B3%DB%8C%D8%AF%D9%86-%D9%85%DB%8C-%D8%AF%D9%87%D8%AF--%D8%A7%DB%8C%D9%86-%DA%A9%D8%AA%D8%A7%D8%A8-%D8%AF%D8%B1-%D8%AD%D9%88%D8%B2%D9%87-%D8%A7%DB%8C-%D9%88%D8%B1%D9%88%D8%AF-%DA%A9%D8%B1%D8%AF%D9%87-%DA%A9%D9%87-%D8%AE%D9%84%D8%A7-%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:08:00+00:00"/>
    <meta property="og:title" content="لنزبازی به مخاطب جرات نترسیدن می‌دهد/ این کتاب در حوزه‌ای ورود کرده که خلا داریم"/>
    <meta property="og:description" content="نشست نقد و بررسی کتاب لنزبازی با تالیف داود مرادیان، به همت انتشارات ساقی و همکاری انجمن علمی دانشگاه هنر در سالن شهید جان بزرگی دانشکده هنرهای کاربردی دانشگاه هنر برگزار گردید."/>
  </head>
  <body>
    <article>
      <h1>لنزبازی به مخاطب جرات نترسیدن می‌دهد/ این کتاب در حوزه‌ای ورود کرده که خلا داریم</h1>
      <h2>در نشست نقد و بررسی کتاب لنزبازی بیان شد؛</h2>
      <address>
        <time datetime="2019-11-10T11:08:00+00:00">10 Nov 2019, 11:08</time>
      </address>
      <p>نشست نقد و بررسی کتاب لنزبازی با تالیف داود مرادیان، به همت انتشارات ساقی و همکاری انجمن علمی دانشگاه هنر در سالن شهید جان بزرگی دانشکده هنرهای کاربردی دانشگاه هنر برگزار گردید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از روابط عمومی انتشارات ساقی، نشست نقد و بررسی کتاب لنزبازی با تالیف داود مرادیان، به همت انتشارات ساقی و همکاری انجمن علمی دانشگاه هنر در سالن شهید جان بزرگی دانشکده هنرهای کاربردی دانشگاه هنر برگزار گردید.</p>
      <p>مجید دهقان کارشناس مجری این نشست در آغاز برنامه با بیان اینکه یکی از مشکلات موجود در زمینه فیلمبرداری و عکاسی نبود منابع فارسی در زمینه لنز و فاصله کانونی است و یکی از سوالات شاگردان خودم همیشه این بوده که آیا منبعی در خصوص لنز وجود دارد یا خیر؟ گفت: کتاب لنزبازی از این جهت همیشه برای شخص خودم جالب بوده که داود مرادیان سدی را شکسته و کتابی در زمینه لنز نوشته تا ترس سایر اساتید ریخته شود و در در این زمینه کتاب بنویسند.   دهقان ادامه داد: در پشت کتاب نیز نوشته شده که این کتاب یک متن آکادمیک نیست و کتابی است که صرفا تجربه های وی را بیان می‌کند.   داود مرادیان نویسنده کتاب نیز تصریح کرد: زمانی که درس عکاسی می‌خواندم منبعی درباره لنزها وجود نداشت و اگر بود متون انگلیسی با موضوع نور در عدسی‌ها بود و به جز دغدغه‌های شخصی، چیزی که مرا به سمت نوشتن این کتاب سوق داد این بود که می‌دیدم افرادی که به سمت فیلمسازی روی می‌آورند در خصوص بحث لنز اطلاعات زیادی ندارند.   مرادیان گفت: در واقع این کتاب محصول نیازهای خودم بود. اینکه نیاز پیدا کردم تا بفهمم لنز چیست. چیزی که این کتاب به مخاطب می‌دهد جرات نترسیدن است.   مرتضی جانبخش منتقد کتاب و مدرس فیلمبرداری در این نشست در خصوص اهمیت لنزها بیان داشت: هزاران نکته در خصوص لنزها هم از لحاظ تکنیکی و هم از لحاظ هنری وجود دارد که از آن غافلیم. این موضوع مختص منابع فارسی نیست و در منابع خارجی نیز در حوزه زیبایی شناسی کاربرد لنزها مطالب زیادی نمی‌توان پیدا کرد.   جانبخش گفت: انتشار این کتاب صرف نظر از نقاط قوت و ضعف، یک موفقیت است هم برای ناشر و هم برای نویسنده زیرا وارد حوزه‌ای شدند که در آن خلا داریم.   عباس عرب‌زاده منتقد کتاب و مدرس عکاسی در ادامه این نشست افزود: عکاسی در زمان آنالوگ فوق العاده دچار فقر بود از نظر داشن لنزهای متعدد با فواصل کانونی متغیر و افرادی که در اوایل دهه هفتاد قصد عکاسی داشتند در انتخاب لنز محدود بودند.   عرب‌زاده تصریح کرد: امروزی‌ها زمانی که چشمشان را باز کردند و به گنجینه‌ای از انواع لنزها خوردند به هیچ عنوان لنزها را نمی‌شناسند و بچه های ما نیاز به یک منبع داشتند تا این لنزها را معرفی کند.   وی افزود: وقتی کتاب لنزبازی را خواندم واقعا لذت بردم و چقدر خوب است که همچین کتابی وجود دارد و چقدر خوب که مجبور نیستیم دانه به دانه لنزها را بخریم و در پاره‌ای از موارد جزئی اختلاف نظر داریم که آن هم خیلی مساله مهمی نیست اما اطلاعاتی که در کتاب دیدم بسیار جالب بود و به تمام دانشجویان عکاسی پیشنهاد میکنم این کتاب را مطالعه کنند.</p>
    </article>
  </body>
</html>