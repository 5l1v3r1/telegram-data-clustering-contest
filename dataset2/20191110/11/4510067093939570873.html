<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/alegeri-prezidentiale-2019-primul-tur-118-dintre-romani-au-votat-pana-la-ora-11-bihorul-locul-3-de-la-coada-152687.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T11:22:00+00:00"/>
    <meta property="og:title" content="Alegeri prezidenţiale 2019, primul tur: 11,8% dintre români au votat până la ora 11. Bihorul, locul 3 de la coadă!"/>
    <meta property="og:description" content="11,08% dintre votanţii din ţară au votat, duminică, până la ora 11, în primul tur al alegerilor prezidenţiale, judeţul Bihor fiind, de această dată, între judeţele codaşe, cu o prezenţă de doar 8,58%."/>
  </head>
  <body>
    <article>
      <h1>Alegeri prezidenţiale 2019, primul tur: 11,8% dintre români au votat până la ora 11. Bihorul, locul 3 de la coadă!</h1>
      <address><time datetime="2019-11-10T11:22:00+00:00">10 Nov 2019, 11:22</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/vot_10112019.JPG"/>
      </figure>
      <p>
        <b>11,08% dintre votanţii din ţară au votat, duminică, până la ora 11, în primul tur al alegerilor prezidenţiale, judeţul Bihor fiind, de această dată, între judeţele codaşe, cu o prezenţă de doar 8,58%, după cum arată <a href="https://prezenta.bec.ro/">raportarea Biroului Electoral Central</a>.</b>
      </p>
      <p>În ţară, pe listele permanente sunt înscrişi 18.217.156 de votanţi, iar până la ora 11, şi-au exprimat opţiunea 2.019.704 dintre ei. În străinătate, au votat 334.417 de persoane, dintre care 25.189 prin corespondenţă.</p>
      <p>În Bihor, pe liste sunt înscrise 501.387 persoane, iar până la ora menţionată au votat 43.044. De data aceasta judeţul nostru se află pe locul 3 de la coadă, spre deosebire de scrutinele anterioare, în care se situa pe locuri fruntaşe.</p>
      <p>La alegerile prezidenţiale din 2014, în primul tur, prezenţa la vot în Bihor a fost de 51,41% (faţă de media pe ţară de 52,31%), iar în al doilea tur de 62,56% (media pe ţară fiind atunci de 62,04%).</p>
      <p>Până la ora publicării acestei ştiri, în Bihor, toţi reprezentanţii principalelor trei partide combatante au votat. Preşedintele PNL Bihor, primarul <a href="http://ebihoreanul.ro/stiri/ultima-or-31-1-13/primarul-ilie-bolojan-a-votat-la-colegiul-gojdu-pentru-un-presedinte-cu-experienta-si-care-sa-poata-colabora-cu-guvernul-152683.html">Ilie Bolojan</a>, a declarat jurnaliştilor că a votat  pentru un preşedinte "cu experienţă" şi care "să poată colabora cu Guvernul", liderul USR Bihor,<a href="https://www.ebihoreanul.ro/stiri/ultima-or-31-13-48/liderul-usr-bihor-silviu-dehelean-de-dimineata-la-vot-e-prima-oara-cand-avem-ocazia-ca-in-turul-doi-sa-alegem-intre-doi-candidati-buni-foto-video-152684.html"> Silviu Dehelean</a> le-a spus că a ales "pentru o Românie care să se modernizeze cât mai profund", iar cel al PSD Bihor,<a href="https://www.ebihoreanul.ro/stiri/ultima-or-31-1/seful-psd-bihor-ioan-mang-se-declara-optimist-privind-rezultatele-alegerilor-prezidentiale-dar-nu-face-pronosticuri-foto-video-152685.html"> Ioan Mang</a>, a spus că a votat "cu gândul la o Românie unită”, „împotriva celor care dezbină ţara aceasta de 15 ani".</p>
      <p>Dintre liderii naţionali ai partidelor, candidatul PSD la acest scrutin, premierul demis <a href="https://www.digi24.ro/stiri/actualitate/politica/alegeri-prezidentiale-2019/viorica-dancila-am-votat-pentru-o-romanie-a-bunastarii-o-romanie-sigura-si-demna-1214101">Viorica Dăncilă</a>, a spus că a votat "pentru o Românie a drepturilor garantate, o Românie sigură şi demnă în care românii să nu se teamă că nu au ce pune pe masă".</p>
      <p>Candidatul PNL, preşedintele în funcţie <a href="https://www.digi24.ro/stiri/actualitate/politica/alegeri-prezidentiale-2019/klaus-iohannis-astazi-romanii-decid-ce-viitor-va-avea-romania-1214136">Klaus Iohannis</a>, i-a îndemnat pe alegători să iasă la vot și a spus că "Azi e ziua în care românii decid ce viitor va avea România în următorul an. Ziua votului e cea mai importantă pentru românii care vor să participe la procesul democratic".</p>
      <p>De asemenea, candidatul USR-PLUS, <a href="https://www.digi24.ro/stiri/actualitate/politica/alegeri-prezidentiale-2019/alegeri-prezidentiale-2019-dan-barna-luati-va-familia-prietenii-pe-cei-dragi-exprimati-va-credinta-pentru-viitorul-romaniei-1214181">Dan Barna</a>, a spus că a ales "pentru schimbare, pentru o Românie care începe să facă schimbările de acum". "Am votat la finalul unui proces în care, zic eu, românii au înţeles care e miza acestor alegeri", a precizat Barna.</p>
      <p>La rândul său, liderul şi candidatul UDMR, <a href="https://www.digi24.ro/stiri/actualitate/politica/alegeri-prezidentiale-2019/alegeri-prezidentiale-2019-kelemen-hunor-am-votat-pentru-viitorul-romaniei-pentru-respect-si-pentru-incredere-1214192">Kelemen Hunor</a>, i-a îndemnat pe alegători să iasă şi "să îşi exprime opţiunea electorală".</p>
      <p>Secţiile de votare sunt deschise, duminică, între orele 7 şi 21, cu posibilitatea de prelungire pentru alegătorii aflaţi la ora 21 în sediul sau la rând în afara sediului secţiilor de votare.</p>
    </article>
  </body>
</html>