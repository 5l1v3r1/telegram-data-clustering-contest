<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639194/%D9%86%DA%AF%D8%B1%D8%A7%D9%86%DB%8C-%D8%B3%D8%B1%D9%88%DB%8C%D8%B3-%D9%85%D8%AE%D9%81%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%B3%D9%81%D8%B1-%D8%A7%D8%B1%D8%AF%D9%88%D8%BA%D8%A7%D9%86-%D8%A8%D9%87-%D9%88%D8%A7%D8%B4%D9%86%DA%AF%D8%AA%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:37:00+00:00"/>
    <meta property="og:title" content="نگرانی سرویس مخفی آمریکا از سفر اردوغان به واشنگتن"/>
    <meta property="og:description" content="در آستانه سفر رجب طیب اردوغان به واشنگتن نگرانی‌ها درباره تکرار درگیری نیرو‌های امنیتی آمریکا با اعضای تیم حفاظت رئیس‌جمهور ترکیه افزایش یافته است."/>
  </head>
  <body>
    <article>
      <h1>
        <a href="https://www.bultannews.com/fa/news/639194/%D9%86%DA%AF%D8%B1%D8%A7%D9%86%DB%8C-%D8%B3%D8%B1%D9%88%DB%8C%D8%B3-%D9%85%D8%AE%D9%81%DB%8C-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%B3%D9%81%D8%B1-%D8%A7%D8%B1%D8%AF%D9%88%D8%BA%D8%A7%D9%86-%D8%A8%D9%87-%D9%88%D8%A7%D8%B4%D9%86%DA%AF%D8%AA%D9%86">نگرانی سرویس مخفی آمریکا از سفر اردوغان به واشنگتن</a>
      </h1>
      <h2>در آستانه سفر رجب طیب اردوغان به واشنگتن نگرانی‌ها درباره تکرار درگیری نیرو‌های امنیتی آمریکا با اعضای تیم حفاظت رئیس‌جمهور ترکیه افزایش یافته است.</h2>
      <address><time datetime="2019-11-10T11:37:00+00:00">10 Nov 2019, 11:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه اینترنتی کنگره آمریکا [هیل]، سفر روز چهارشنبه رجب طیب اردوغان، رئیس جمهور ترکیه به آمریکا، نگرانی از تکرار اختلافات خشونت آمیز میان نیرو‌های سرویس مخفی آمریکا و اعضای تیم حفاظت اردوغان را افزایش داده است.</p>
      <p>در سال ۲۰۱۷، همزمان با سفر اردوغان به آمریکا، ویدئویی به صورت آنلاین از نزاع بین مخالفان و هواداران رئیس جمهور ترکیه و همچنین دخالت اعضای تیم امنیتی او در این اغتشاشات، منتشر شد. در این ویدئو، اعضای تیم امنیتی اردوغان در نزاع میان مخالفان و هواداران او مقابل سفارت ترکیه در واشنگتن دخالت کرده و این شرایط پلیس امنیتی واشنگتن را وارد عمل می‌کند که باعث بالاگرفتن درگیری‌ها میان نیرو‌های امنیتی ترکیه و آمریکا می‌شود.</p>
      <p>خبرگزاری آناتولی ترکیه در آن زمان گزارش داد گارد حفاظت اردوغان و پلیس سفارت ترکیه در این درگیری‌ها دخالت کرده بودند. همچنین سفارت ترکیه در بیانیه‌ای اعلام کرد «حضور معترضین مقابل سفارت ترکیه در واشنگتن و مواجهه آن‌ها با هواداران اردوغان باعث تنش‌هایی در خیابان‌های منتهی به سفارت شد که پلیس واشنگتن را مجبور به واکنش کرد.»</p>
      <p>طبق شکایتی که مطرح شده است نیرو‌های امنیتی اردوغان در خاک آمریکا، پا را از وظایف خود فراتر گذاشته و باعث اغتشاش شدند.</p>
      <p>در همین حال، اعضای سرویس مخفی آمریکا جزئیاتی را درباره آن حادثه ارائه کرده‌اند. به گفته کارمندان سرویس مخفی آمریکا، نیرو‌های امنیتی ترکیه در موارد متعددی در مسیر سفارت ترکیه به معترضین حمله کردند. در یکی از موارد، آن‌ها از داخل خودرویی که مولود چاووش اوغلو، وزیر خارجه ترکیه را اسکورت کرده بود، بیرون آمده و به یک زن معترض که به تنهایی کنار خیابان ایستاده بود، حمله کردند.</p>
      <p>یکی از ماموران سرویس مخفی آمریکا گفته بود من ۷ نیروی امنیتی ترکیه [۶ مرد و یک زن] را که لباس مرتبی داشتند، دیدم که از داخل یک ون بیرون آمدند و به زن معترضی که به تنهایی کنار خیابان ایستاده بود بی‌دلیل حمله کردند. مامور زن سریع‌تر از بقیه به زن تنها حمله کرد.</p>
      <p>همچنین به ادعای یک مامور دیگر سرویس مخفی آمریکا، زمانی که نیرو‌های آمریکایی قصد داشتند کیسه‌های سیاه در صندوق عقب لیموزین حامل چاووش اوغلو را بررسی کنند با واکنش تند ماموران امنیتی ترکیه مواجه شدند. این اقدام درگیری فیزیکی ماموران آمریکایی و ترک را به دنبال داشت. در جریان این نزاع، دو مامور ترکیه دستگیر شدند و سفیر ترکیه در آمریکا مجبور شد شخصاً در مورد آزادی آن‌ها مذاکره کند.</p>
      <p>طبق گزارش هیل، سرویس مخفی آمریکا که نگران تکرار چنین اتفاقاتی همزمان با سفر آتی اردوغان است، تاکنون تعداد زیادی از مقامات امنیتی ترکیه را که گفته می‌شود، مسئول «تحریک خشونت» در خاک آمریکا بودند، شناسایی کرد؛ هر چند اتهامات علیه بیشتر آن‌ها کمرنگ شده است.</p>
    </article>
  </body>
</html>