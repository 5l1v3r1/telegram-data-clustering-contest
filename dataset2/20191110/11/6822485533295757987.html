<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819076.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T11:23:00+00:00"/>
    <meta property="og:title" content="سخنگوی وزارت خارجه: فعلا تصمیمی برای خروج از ان‌پی‌تی نداریم/ اروپا برای بدعهدی‌اش پاسخ مناسبی نداده"/>
    <meta property="og:description" content="به گزارش ایسنا، سید عباس موسوی در نشست خبری خود در پاسخ به سوالی مبنی بر ادعاهای مقامات رژیم صهیونیستی در ارتباط با کشف ذرات هسته‌ای در تورقوزآباد و انتشار برخی از اخبار مبنی بر این‌که آژانس انرژی اتمی به شواهدی در این ارتباط دست پیدا کرده است، اظهار کرد: پرونده موسوم به PMD بسته شده است و صهیونیست‌ها در حال تلاش هستند که این پرونده را بار دیگر باز کنند و ما این موضوع را نمی‌پذیریم و محکوم می‌کنیم."/>
  </head>
  <body>
    <article>
      <h1>سخنگوی وزارت خارجه: فعلا تصمیمی برای خروج از ان‌پی‌تی نداریم/ اروپا برای بدعهدی‌اش پاسخ مناسبی نداده</h1>
      <address>
        <time datetime="2019-11-10T11:23:00+00:00">10 Nov 2019, 11:23</time>
      </address>
      <p>سخنگوی وزارت امور خارجه گفت: فعلا جمهوری اسلامی ایران تصمیمی برای خروج از NPT ندارد و گام‌های ایران برای کاهش تعهدات برجامی‌اش حساب‌شده است. ایران سناریوهای مختلفی را طراحی کرده و براساس مقتضیات زمان و اقدامات طرف مقابل، اقدامات مورد نظر خود را عملیاتی می‌کند. باید به آینده فرصت داد و دید که اوضاع به چه سمتی می‌رود.</p>
      <p>به گزارش ایسنا، سید عباس موسوی در نشست خبری خود در پاسخ به سوالی مبنی بر ادعاهای مقامات رژیم صهیونیستی در ارتباط با کشف ذرات هسته‌ای در تورقوزآباد و انتشار برخی از اخبار مبنی بر این‌که آژانس انرژی اتمی به شواهدی در این ارتباط دست پیدا کرده است، اظهار کرد: پرونده موسوم به PMD بسته شده است و صهیونیست‌ها در حال تلاش هستند که این پرونده را بار دیگر باز کنند و ما این موضوع را نمی‌پذیریم و محکوم می‌کنیم.</p>
      <p>وی ادامه داد: باز کردن پرونده‌ای که بسته شده است با قوانین و مقررات بین‌المللی سازگاری ندارد و این یک تله‌ای است که از سوی صهیونیست‌ها طراحی شده است و ما امیدواریم آژانس بین‌المللی انرژی اتمی هوشیاری لازم را در این زمینه داشته باشد.</p>
      <p>سخنگوی وزارت امور خارجه تاکید کرد: ایران این ادعاها را رد می‌کند و آن را یک تله می‌داند.</p>
      <p>موسوی در بخشی دیگر از صحبت‌های خود در ارتباط با تحولات عراق و نگاه ایران به این موضوع، اظهار کرد: من در مورد مسائل داخلی عراق به ویژه مسائل ریز آن اظهارنظر نمی‌کنم ولی به طور کلی می‌توانم بگویم که این تحولات منشاء داخلی دارد گرچه برخی در خارج از این کشور تلاش دارند که از این تحولات و مسائل سوء‌استفاده کنند.</p>
      <p>سخنگوی وزارت امور خارجه تاکید کرد: ناامنی و بی‌ثباتی در کشورهای منطقه مطلوب جمهوری اسلامی ایران نیست و ما خواهان آرامش و پیشرفت کشورهای منطقه از جمله همسایگان خود هستیم.</p>
      <p>وی در همین چارچوب خاطر نشان کرد: ما معتقد هستیم که کشورهای منطقه دارای دشمنان مشترکی هستند که خواهان ایجاد اختلاف در کشورهای منطقه و بین کشورهای منطقه هستند و امیدواریم که کشورهای منطقه در این زمینه هوشیاری لازم را داشته باشند.</p>
      <p>موسوی همچنین در مورد اخباری که روز گذشته در رسانه‌ها به نقل از حمید بعیدی‌نژاد سفیر ایران در انگلیس مطرح شده مبنی بر این‌که این احتمال وجود دارد که ایران از NPT خارج شود، اظهار کرد: آقای بعیدی‌نژاد روز گذشته توضیحاتی را در مورد صحبت‌های خود ارائه کردند و گفتند که سخنان مطرح شده به این معنا نیست که ایران چنین تصمیمی را اتخاذ کرده یا به این سمت می‌رود بلکه همان‌طور که ایشان اشاره کردند آقای بعیدی‌نژاد طیفی از نظرات مختلف کشور را مطرح کرده بودند.</p>
      <p>سخنگوی وزارت امور خارجه خاطر نشان کرد: فعلا جمهوری اسلامی ایران تصمیمی برای خروج از NPT  ندارد و گام‌های ایران برای کاهش تعهدات برجامی‌اش حساب‌شده است. ایران سناریوهای مختلفی را طراحی کرده و براساس مقتضیات زمان و اقدامات طرف مقابل، اقدامات مورد نظر خود را عملیاتی می‌کند و باید  به آینده فرصت داد و دید که اوضاع به چه سمتی می‌رود.</p>
      <p>موسوی همچنین در مورد اظهارات مطرح شده از سوی رجب طیب اردوغان رییس جمهور ترکیه مبنی بر این‌که این کشور از موضع ایران در ارتباط با حمله ترکیه به شمال سوریه آزرده خاطر شده است، و این‌که او در بخشی از اظهارات خود گفته بود که احتمال دارد اعتراضات در عراق و لبنان به ایران نیز کشیده شود و دست‌هایی در پی ایجاد اختلاف و ناامنی در جهان اسلام هستند، گفت: ما روابط دوستانه‌ای با کشورهای منطقه از جمله ترکیه داریم. روابط دو کشور در اوج خود قرار دارد و هیچ‌گاه روابط دو کشور ایران و ترکیه به خوبی اکنون نبوده است ولی این موضوع دلیل نمی‌شود که ایران از مواضع اصولی خود کوتاه بیاید. ایران مخالف هرگونه مداخله نظامی و نقض تمامیت ارضی کشورها در منطقه است. ضمن این‌که در همان ابتدا نیز اعلام کردیم نگرانی‌های امنیتی ترکیه را در منطقه  درک می‌کنیم و باید به این نگرانی‌ها توجه شود.</p>
      <p>سخنگوی وزارت امور خارجه اظهار کرد: البته برخی اظهارنظرهای غیررسمی نیز در کشور در مورد حمله ترکیه به شمال سوریه داشتیم که اینها مواضع رسمی ایران نیست.</p>
      <p>وی ادامه داد: آقای اردوغان در سخنان خود احتمال گسترش اغتشاشات به دیگر کشورهای منطقه را مطرح کرده بودند که از دید ما این یک هشدار مهم و به جاست، چرا که دست‌های پنهانی هستند که خواستار به آشوب کشیدن کشورهای اسلامی و ایجاد اختلاف بین آنها هستند. آقای اردوغان به درستی این دست‌های پشت پرده را دیدند و هشدار دادند و ما از این موضوع قدردانی می‌کنیم.</p>
      <p>سخنگوی وزارت امور خارجه اضافه کرد: کشورهای منطقه باید آگاه باشند که دشمنان مشترکی دارند و خوب است که کشورهای منطقه نسبت به این موضوع و تلاش‌هایی که این دست‌های پنهان برای ایجاد آشوب در منطقه انجام می‌دهند آگاهی و هوشیاری لازم را داشته باشند.</p>
      <p>موسوی همچنین در مورد آخرین وضعیت اینستکس و این‌که آیا اجرای این سازوکار از دستور کار ایران و کشورهای اروپایی عضو برجام خارج شده است، گفت: سازوکار اینستکس تقریبا آماده و اجرایی شده، ولی آن‌طور که مدنظر ما بوده هنوز عملیاتی نشده است.</p>
      <p>سخنگوی وزارت امور خارجه ادامه داد: اخیرا مسئولان دو شرکت متناظر ایرانی و اروپایی اینستکس با یکدیگر رایزنی و گفت‌وگو داشته‌اند و همان‌طور که اشاره شد این سازوکار آماده است. البته همان‌طور که استحضار دارید  آماده بودن این سازوکار به مقدماتی نیاز دارد که هنوز این مقدمات ایجاد نشده است.</p>
      <p>وی در همین راستا توضیح داد: اینستکس یک ابزار برای اجرایی شدن برخی از طرح‌ها و پیشنهادات است و وقتی این طرح‌ها به نتیجه برسد این ابزار در خدمت اجرای این طرح‌ها خواهد بود.</p>
      <p>موسوی در پاسخ به این سوال که آیا بعد از اجرای گام چهارم همچنان رایزنی‌ها بین ایران و طرف‌های عضو برجام برای اجرای تعهداتشان ادامه دارد، خاطر نشان کرد: تلاش‌ها، رایزنی‌ها و ارسال پیغام‌ها ادامه دارد آنها می‌دانند که ایران در اجرای گام‌های مورد نظر خود در راستای کاهش تعهدات برجامی مصر است و ما هنوز امیدواریم که آنها بخواهند در فرصت دو ماهه‌ای که  بار دیگر به دیپلماسی داده‌ایم به تعهدات خود عمل کنند و بتوانند ایران را قانع کنند که در این توافق همچنان بماند.</p>
      <p>سخنگوی وزارت امور خارجه در پاسخ به این سوال که آیا اطلاعی در مورد پهپادی که اخیرا در ایران ساقط شده دارد و معلوم شده که این پهپاد متعلق به کدام کشور است، تصریح کرد: ارتش جمهوری اسلامی ایران در اطلاعیه‌ای تاکید کرده که در حال بررسی ابعاد مختلف این موضوع است و در حال مطالعه روی قطعات و مختصات آن است تا مشخص شود این پهپاد متعلق به کجاست و به احتمال خیلی قوی به زودی در مورد این موضوع خبررسانی می‌شود.</p>
      <p>وی همچنین در پاسخ به این سوال که آیا مذاکرات ایران و فرانسه در مورد برجام و اجرای پیشنهاد مطرح شده از سوی پاریس در ارتباط با اجرای تعهدات برجامی از سوی کشورهای اروپایی همچنان ادامه دارد یا نه؟ گفت: مذاکرات ما با فرانسوی‌ها ادامه دارد البته موانعی وجود دارد که خود آنها باید این موانع را بررسی و رفع کنند. خواسته ایران اجرای تعهدات مشخص شده از سوی آنهاست. اروپایی‌ها بعد از خروج آمریکا از برجام تعهداتی را برای تامین منافع ایران از برجام ارائه کردند و خواسته ما این است که آنها به تعهدات خود عمل کنند. در اینجا لازم است از دو کشور چین و روسیه که در سیاست‌های اعمالی و اعلانی خود مواضع خوبی در مورد برجام گرفتند و به تعهدات خود تا جایی که امکان داشته عمل کرده‌اند تشکر و قدردانی کنم.</p>
      <p>موسوی همچنین در مورد آخرین وضعیت مسعود سلیمانی دانشمند ایرانی که در آمریکا به اتهام دور زدن تحریم‌های دولت واشنگتن  علیه تهران در زندان به سر می‌برد، اظهار کرد: رایزنی‌ها در مورد وضعیت گروگان‌های ما در ایالات متحده آمریکا و بقیه کشورها از جمله در مورد آقای سلیمانی ادامه دارد، ایران پرونده آنها را رها نکرده تلاش‌ها و فعالیت‌هایی در حال انجام است. یکسری امیدهایی زنده شده است و اجازه بدهید که اقدامات مربوطه در این زمینه انجام شود و سپس در این ارتباط توسط ما و یا دیگر نهادهای مسئول اطلاع‌رسانی لازم خواهد شد.</p>
      <p>سخنگوی وزارت امور خارجه در پاسخ به سوال دیگری در ارتباط با آخرین وضعیت رابرت لوینسون تبعه آمریکایی مفقود شده که بنابر برخی از ادعاها آخرین بار در ایران دیده شده و همچنین ادعای روز گذشته برخی رسانه‌های غربی مبنی بر این‌که ایران اخیرا در نامه‌ای به سازمان ملل اعلام کرده بوده که این تبعه آمریکایی در تهران در دادگاه انقلاب دارای پرونده بوده است، تصریح کرد: براساس آخرین اطلاعاتی که از قوه قضاییه کسب کردیم رابرت لوینسون هیچ پرونده قضایی و کیفری در محاکم قضایی ایران ندارد و اگر بحثی مطرح بوده است بحث مفقود شدن ایشان است. وقتی از ایران خواسته شد که در مورد تعیین وضعیت وی کمک کند ایران به عنوان یک مساله‌ی انسانی پرونده‌ای را برای وی به عنوان یک پرونده مفقودی باز کرد و همان‌طور که اشاره کردم او دارای پرونده کیفری و قضایی در ایران نیست و اگر پرونده‌ای برای وی تشکیل شده پرونده مربوط به مفقود شدن ایشان است.</p>
      <p>موسوی ادامه داد: براساس درخواستی که از ایران شده بود ایران با حسن نیت و برخی مسائل انسان‌دوستانه این موضوع را پیگیری کرد و تاکنون چندین بار در این ارتباط پاسخ داده است که در مورد وضعیت وی اطلاعی ندارد ولی اگر کاری از دست ما بربیاید ایران این کار را انجام می‌دهد البته همان‌طور که گفتم این به معنای داشتن پرونده برای این فرد نیست. اسم ایشان در لیست مفقودین است و اگر کمکی از دست ما برآید در مورد تعیین سرنوشت وی انجام خواهیم داد.</p>
      <p>وی در ادامه اظهارات خود در ارتباط با نامه اخیر رییس جمهور به سران کشورهای حاشیه خلیج فارس از جمله عربستان سعودی در ارتباط با طرح صلح امید گفت: جزییات این طرح که از سوی رییس جمهور در مقر سازمان ملل متحد مطرح شد برای کشورهایی که شامل این طرح می‌شدند ارسال شده، تاکنون شاهد بازخوردها و بازتاب‌های خوبی در مورد این طرح بوده‌ایم. البته این طرح جزییاتی دارد که فعلا نمی‌توانم آن را بگویم ولی همان‌طور که اشاره شد بازتاب‌های خوبی داشته است و این طرح در داخل این کشورها در حال بررسی است و تا آنجایی که اطلاع دارم قرار است بررسی جمعی نیز توسط این کشورها در مورد این طرح انجام شود.</p>
      <p>سخنگوی وزارت امور خارجه همچنین در مورد اجرای گام چهارم از سوی ایران و مباحثی که در این ارتباط مطرح شده است، اظهار کرد: ایران به اندازه کافی به دیپلماسی فرصت داده است. ما یکسال صبر کردیم که اروپایی‌ها به تعهداتی که به ایران در ارتباط با موضوع برجام داده بودند عمل کنند متاسفانه این اقدامات صورت نگرفت و ایران از اردیبهشت‌ماه سال جاری تصمیم گرفت براساس حقوق خود در برجام نسبت به کاهش تعهدات برجامی‌اش اقدام کند.</p>
      <p>موسوی ادامه داد: ایران برای این‌که به دیپلماسی فرصت بدهد تصمیم گرفت که در راستای کاهش تعهدات برجامی خود به یکباره عمل نکند و گام‌های تدریجی در این ارتباط بردارد و تاکنون در این چارچوب عمل کرده است.</p>
      <p>این دیپلمات کشورمان خاطر نشان کرد: ایران تاکنون چهار گام در این زمینه برداشته است ولی همچنان شاهد انجام اقدام عملی از سوی اروپایی‌ها نیستیم و ایران برای توازن‌بخشی به وظایف خود در برجام گام چهارم را برداشت و این گام براساس بندهای پنجم و ششم برجام برداشته شده است.</p>
      <p>سخنگوی وزارت امور خارجه با بیان این‌که برداشتن این گام‌ها نشان داد که ایران در مواضع خود بسیار جدی است و بر روی منافع ملت ما مماشات نمی‌کند و تعارفی در این زمینه ندارد، ادامه داد: این موضوع همچنین نشان داد که وقتی تصمیم سیاسی در کشور گرفته می‌شود کارشناسان و همکاران ما در سازمان انرژی اتمی این آمادگی را دارند که این تصمیمات را عملی کنند و گام‌های لازم را حتی بهتر از گذشته بردارند.</p>
      <p>وی همچنین در مورد برخی مباحث که بعضا از سوی کشورهای اروپایی مطرح شده مبنی بر این‌که احتمالا آنها از مکانیزم اسنپ‌بک استفاده کنند، تاکید کرد: ما بارها گفته‌ایم که آنها حق چنین کاری را ندارند و نمی‌توانند چنین کاری را انجام دهند چرا که اقدامات ایران براساس برجام صورت گرفته و این حق ما بوده است و اگر آنها بخواهند این کار را انجام دهند طیف وسیعی از انتخاب‌ها پیش‌روی ملت ایران است و ما بسته به شرایط تصمیم می‌گیریم که کدام انتخاب را بررسی و اجرایی کنیم.</p>
      <p>موسوی در عین حال اضافه کرد: هنوز دیپلماسی فرصت دارد و ما کار خودمان را انجام می‌دهیم. در دیپلماسی باز است اما همان‌طور که بارها گفته‌ایم ما امید به کسی نبسته‌ایم امیدی به وعده‌های داده شده توسط برخی از کشورها نبسته‌ایم و بر اساس منافع ملی خود عمل می‌کنیم.</p>
      <p>سخنگوی وزارت امور خارجه در پاسخ به سوال دیگری مبنی بر این‌که سخنگوی وزارت خارجه آمریکا برگزاری نمایشگاهی از سوی ایران در مورد حقوق بشر در سازمان ملل را زیر سوال برده بود و این امر با واکنش توییتری شما مواجه شد، گفت:‌ آمریکایی‌ها در جایگاهی نیستند که بخواهند از ایران انتقاد کنند و بهتر است نگاهی به عملکرد خود در زمینه‌ی حقوق بشر بیندازند.</p>
      <p>وی با بیان این‌که نتیجه حقوق بشر آمریکایی تاکنون منجر به کشته و آواره‌شدن تعداد زیادی غیرنظامی و بیگناه در منطقه، انجام کودتا در کشورهای مختلف، سرنگونی هواپیماهای مسافربری، حمله به رنگین پوستان در این کشور و ... شده است، اظهار کرد: از جمله اقدامات ضد حقوق بشری آمریکا انجام کودتای 28 مردادماه در ایران است که این موضوع منجر به نقض حقوق ملت ایران شد و یک دولت قانونی را سرنگون کرد. امروز سالگرد شهادت دکتر حسین فاطمی وزیر امور خارجه دولت دکتر مصدق است و این نشان می‌دهد که مبارزین همواره در برابر اقدامات خصمانه آمریکا ایستاده و آمریکایی‌ها در جایگاهی نیستند که در این ارتباط از ایران انتقاد کنند و بهتر است آنها پیش از صحبت‌ کردن در این ارتباط نگاهی به عملکرد خود داشته باشند.</p>
      <p>سخنگوی وزارت امور خارجه همچنین در بخش دیگری از صحبت‌های خود با تاکید بر این‌که ایران برای بن‌بست شکنی همواره پیشنهاداتی را به طرف‌های عضو برجام داده است ولی به نظر می‌رسد که این آمادگی در طرف‌های مقابل وجود ندارد تاکید کرد: ما نمی‌توانیم معطل دیگران باشیم ما براساس منافع خود عمل می‌کنیم، ولی در دیپلماسی و گفت‌وگو را باز گذاشته‌ایم تا اگر کشوری طرحی دارد آن را در میان بگذارد و ما این پیشنهادها را بررسی می‌کنیم.</p>
      <p>وی ادامه داد: در کنار این‌که این پیشنهادات را بررسی می‌کنیم و به ابتکارات مطرح شده ارج می‌نهیم ولی منافع ایران را فدای برخی پیشنهادات غیرعملی نمی‌کنیم.</p>
      <p>موسوی در پاسخ به این سوال که آقای عراقچی در اظهاراتی گفته‌اند که دست‌های پنهانی برای ایجاد اختلاف بین ایران و کشورهای عربی تلاش می‌کند و آیا این دست‌های پنهان در مورد ارسال طرح ایران به کشورهای حاشیه خلیج فارس مانع‌تراشی کرده و آنچه که آقای عراقچی گفته شامل این موضوع شده، گفت: فکر نمی‌کنم منظور آقای عراقچی مساله‌ای باشد که شما به آن اشاره کردید. نامه آقای رییس جمهور به دست سران کشورها رسیده است و همه آنها به صورت رسمی و غیررسمی به این موضوع واکنش نشان داده‌اند و  قرار است این واکنش‌ها را به صورت جمعی و یا فردی تجمیع کنند.</p>
      <p>سخنگوی وزارت امور خارجه در عین حال اظهار کرد: دیدن دست‌های پنهان در منطقه‌ای که ما در آن زندگی می‌کنیم خیلی کار سختی نیست اتفاقات در منطقه نشان می‌دهد که دست‌های پنهانی جهت ایجاد اختلاف در حال کار هستند و قطعا آنها خیر و صلاح منطقه را نمی‌خواهند.</p>
      <p>موسوی همچنین در این نشست به برگزاری کنفرانس وحدت اسلامی در تهران طی روزهای آینده اشاره کرد و گفت: در این کنفرانس شخصیت‌های مختلف دینی شرکت می‌کنند.</p>
      <p>وی همچنین خبر داد که وزیر امور خارجه روز دوشنبه و سه‌شنبه به قزاقستان سفر خواهد کرد و ضمن دیدار با مقامات عالی‌رتبه قزاقستان در یک اندیشکده در شهر آستانه نیز سخنرانی خواهد کرد و به سوالات شرکت‌ کنندگان در این نشست پاسخ خواهد داد.</p>
      <p>سخنگوی وزارت امور خارجه همچنین در این نشست در پاسخ به سوال دیگری مبنی بر این‌که بعد از اجرای گام چهارم شاهد اظهارنظرهای مختلفی از سوی مقامات اروپایی بودیم از جمله این‌که آقای مکرون اظهارات تندی را در این ارتباط مطرح کردند و از دیگر سو این موضوع بار دیگر مطرح شد که باید در کنار موضوع هسته‌ای در مورد مسائل دیگری نیز با ایران رایزنی شود و اگر توافقی قرار است انجام شود این موضوع باید فراتر از بحث هسته‌ای باشد، تصریح کرد: موضع آقای مکرون و برخی از کشورهای اروپایی برای ایران قابل درک است آنها شاهد جدیت ایران در راستای اجرای کاهش تعهدات برجامی‌اش هستند و از دیگر سو نتوانستند برای بدعهدی خود پاسخ مناسبی را به افکار عمومی خود و ایران ارائه کنند، بنابراین می‌توان گفت این واکنش‌ها قابل درک است اما قطعا قابل پذیرش نیست.</p>
      <p>موسوی ادامه داد: آنها باید به جای نشان دادن این واکنش‌ها، اقدامات عملی انجام دهند پیشنهادات آنها علی‌رغم پیغام و پسغام‌هایی که فرستادند تاکنون به مرحله‌ی عملیاتی نرسیده و این‌که آنها برای انجام تعهدات خود در برجام، موضوعات دیگری را پیش می‌کشند برای ایران قابل قبول نیست.</p>
      <p>سخنگوی وزارت امور خارجه ادامه داد: اگر قرار است برجام نجات پیدا کند راه‌حل آن بازگشت این کشورها به توافق برجام و انجام تعهداتی است که برعهده دارند.</p>
      <p>وی اظهار کرد: هنگامی که برجام منعقد شد ایران اعلام کرد برجام یک نمونه است که ببینیم طرف‌های مقابل چقدر به تعهداتشان پایبند هستند و در راستای اجرای یک توافق چگونه عمل می‌کنند و اکنون می‌بینید که آنها در اجرای این توافق مانده‌اند و آن را اجرا نکردند و این‌که آنها اکنون صحبت از موضوع‌های دیگر می‌کنند قدری غیرمعمول است.</p>
    </article>
  </body>
</html>