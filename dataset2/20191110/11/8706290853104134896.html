<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/683332/anadromika-pentaetias-se-apostratous-apofasi-vomva-tou-elegktikou"/>
    <meta property="og:site_name" content="enikos.gr"/>
    <meta property="article:published_time" content="2019-11-10T11:48:00+00:00"/>
    <meta property="og:title" content="Αναδρομικά πενταετίας σε απόστρατους - Απόφαση &quot;βόμβα&quot; του Ελεγκτικού Συνεδρίου ανοίγει τον δρόμο και για συνταξιούχους του Δημοσίου"/>
    <meta property="og:description" content="Το δικαίωμα σε αναδρομικά 5ετίας για τους απόστρατους έρχεται να αναγνωρίσει ..."/>
  </head>
  <body>
    <article>
      <h1>Αναδρομικά πενταετίας σε απόστρατους - Απόφαση "βόμβα" του Ελεγκτικού Συνεδρίου ανοίγει τον δρόμο και για συνταξιούχους του Δημοσίου</h1>
      <address>
        <time datetime="2019-11-10T11:48:00+00:00">10 Nov 2019, 11:48</time>
      </address>
      <p>Το δικαίωμα σε <a href="http://www.enikos.gr/economy/681587/dikastikes-apofaseis-pilotos-gia-anadromika-syntaxiouchon">αναδρομικά </a>5ετίας για τους απόστρατους έρχεται να αναγνωρίσει απόφαση του Ελεγκτικού Συνεδρίου. Έτσι, σύμφωνα με τον Ελεύθερο Τύπο της Κυριακής, ανοίγει ο δρόμος σε όλους τους <a href="http://www.enikos.gr/economy/682576/ta-dyo-senaria-gia-tin-afxisi-ton-syntaxeon-pote-tha-dothoun-ti-e">συνταξιούχους </a>του Δημοσίου να διεκδικήσουν αναδρομικά «αποζημιωτικού χαρακτήρα» για μία 5ετία αντί 3 ετών που ορίζει ο νόμος.</p>
      <p>Η απόφαση με αριθμό 898/2019 την οποία δημοσιεύει η εφημερίδα, βγήκε από την Ολομέλεια του Ελεγκτικού Συνεδρίου δικαιώνοντας απόστρατο με έντοκη αποζημίωση ύψους 16.429,99 ευρώ από αναδρομικές αυξήσεις για μία 5ετία αντί 3ετία που ορίζει ο νόμος. Η απόφαση βγήκε στις 24 Ιουνίου 2019 αλλά δεν είχε γνωστοποιηθεί μέχρι πριν από λίγες μέρες.</p>
      <p>Παρόμοιες αγωγές που ενδεχομένως να επισπευσθούν και να δικαιωθούν χωρίς χρονοτριβή μετά την απόφαση-σταθμό της Ολομέλειας του Ελεγκτικού Συνεδρίου, είναι σε εκκρεμότητα και αφορούν σύμφωνα με πληροφορίες του Ελεύθερου Τύπου της Κυριακής περίπου άλλους 11.000 απόστρατους, που ήταν ήδη συνταξιούχοι το 2000 και το 2002 και στερήθηκαν τις αυξήσεις που έπρεπε να πάρουν στις συντάξεις τους.</p>
      <p>Τα ποσά που διεκδικούνται από τη λίστα των 11.000 αποστράτων ξεπερνούν τα 2.500 ευρώ. Ήδη, από το Γενικό Λογιστήριο συγκεντρώνονται στοιχεία για το ακριβές ύψος των επιστροφών, πιθανώς με σκοπό την επίλυση του ζητήματος στο επόμενο διάστημα.</p>
      <p>Η απόφαση ανατρέπει το σκηνικό των αναδρομικών σχεδόν για 450.000 συνταξιούχους του Δημοσίου, καθώς ανοίγει ο δρόμος για να διεκδικήσουν με αγωγές στο Ελεγκτικό Συνέδριο αναδρομικά 5ετίας που φτάνουν ως και τα 20.000 ευρώ από μειώσεις συντάξεων που κρίθηκαν ως αντισυνταγμαιτκές, αλλά δεν εφαρμόστηκε η αποκατάσταση των περικοπών σε μετέπειτα νόμους. Το κλειδί είναι να ζητηθούν τα οφειλόμενα αναδρομικά ως αποζημίωση.</p>
      <p>«Η απόφαση της Ολομέλειας του Ελεγκτικού Συνεδρίου είναι ιδιαίτερα σημαντική και αναφορικά με τις αποζημιωτικού χαρακτήρα διεκδικήσεις αναδρομικών των συνταξιούχων του Δημοσίου, στον βαθμό που οριοθετεί το χρονικό πλαίσιο διεκδίκησης μέχρι την 5ετία», αναφέρει στην εφημερίδα ο εργατολόγος και εκδότης του περιοδικού «Νομοθεσία ΙΚΑ», Δημήτρης Μπούρλος,</p>
      <p>Πρακτικά, όλοι όσοι είχαν μειώσεις στις κύριες συντάξεις που κρίθηκαν ως αντισυνταγματικές, όπως η Εισφορά Αλληλεγγύης (ΕΑΣ ή εισφορά υπέρ ΑΚΑΓΕ) και οι μειώσεις των νόμων 4051 και 4093, έχουν πλέον το δικαίωμα να ζητούν αναδρομικά για μία 5ετία ως αποζημίωση επειδή δεν αποκαταστάθηκε η σύνταξή τους με αναδρομικά 3ετίας και ακύρωση των αντισυνταγματικών περικοπών.</p>
      <p>Σύμφωνα με τον Ελεύθερο Τύπο, το σκεπτικό της απόφασης του Ελεγκτικού Συνεδρίου ανατρέπει την τριετία των διεκδικήσεων, καθώς αναγνωρίζεται στην επίμαχη προσφυγή του στρατιωτικού συνταξιούχου ότι από τη στιγμή που στερήθηκε συνταξιοδοτική παροχή, τότε υφίσταται δικαίωμα αποζημίωσης προς αποκατάσταση των αυξήσεων που δεν έλαβε με αναδρομικά 5 ετών και όχι 3 ετών που προβλέπει το άρθρο 60 του συνταξιοδοτικού κώδικα του δημοσίου (εν προκειμένω το ΓΛΚ).</p>
      <p>Αυτό το σκεπτικό, επικράτησε κατά πλειοψηφία στην επίμαχη απόφαση και απορρίφθηκε η ένσταση που είχε κάνει το Δημόσιο ζητώντας να μην ισχύσει η πενταετία, αλλά να εφαρμοστεί η τριετία για την αποκατάσταση της σύνταξης του αποστράτου από τις αναπροσαρμογές που δεν είχε λάβει στο παρελθόν βάσει των νόμων του 2000 και του 2002.</p>
      <p>Όπως αναφέρει ο Ελεύθερος Τύπος, είχε προηγηθεί η αρχική απόφαση του τρίτου τμήματος του Ελεγκτικού Συνεδρίου το 2014 που δικαίωνε τον συνταξιούχο με μια πενταετία αλλά δεν ήταν οριστική γιατί κατά της απόφασης αυτής ασκήθηκε αμέσως αίτηση αναίρεσης (ακύρωσης) από το Δημόσιο. Η αίτηση συζητήθηκε το 2017 σε συνεδρίαση του Ελεγκτικού Συνεδρίου και η οριστική απόφαση δημοσιεύτηκε μόλις τον περασμένο Ιούνιο με ακύρωσης της αίτησης του Δημοσίου και επιστροφή αναδρομικών πενταετίας στον απόστρατο με πόσο 16.429 ευρώ που θα πρέπει να επιστραφεί με τόκο 6% ετησίως από το 2009 που ο συνταξιούχος έκανε την πρώτη αγωγή.</p>
      <p>Το κλειδί δηλαδή της απόφασης είναι ότι δίνει αναδρομικά πενταετίας ως "αποζημίωση" επειδή ο συνταξιούχος δεν πήρε την αναπροσαρμογή στη σύνταξή του με αναδρομικά τριετίας. Ο συνταξιούχος στρατιωτικός ζήτησε με αγωγή του το 2009 να αποζημιωθεί από το Δημόσιο κατά το άρθρο 105 του Εισαγωγικού Νόμου του Αστικού Κώδικα από το 2000 έως το 2005 επειδή στερήθηκε συνταξιοδοτική παροχή, από τις αναπροσαρμογές σύνταξης που δεν έλαβε βάσει των νόμων 2838/2000 και 3016/2002. Με την απόφαση 898/2019 το Ελεγκτικό Συνέδριο ακύρωση την ένσταση του Δημοσίου και έκρινε ότι η αποζημίωση που ζητείται σε περιπτώσεις μη αναπροσαρμογής σύνταξης υπόκειται σε 5ετή παραγραφή, ανεξάρτητα από το αν ο νόμος ορίζει διεκδικήσεις για τα τρία προηγούμενα έτη.</p>
      <related>
        <h4>σχετικά άρθρα</h4>
        <a href="http://www.enikos.gr/economy/683238/syntaxiouchoi-piran-apo-lathos-82-ekat-evro-parapano-se-poious-th%0A%20%20%20%20%0A"/>
        <a href="http://www.enikos.gr/economy/682999/ta-mystika-tou-forologikou-nomoschediou-poso-meionetai-o-foros-ei%0A%20%20%20%20%0A"/>
        <a href="http://www.enikos.gr/economy/682987/alaloum-me-ton-epanypologismo-ton-syntaxeon-chireias-lathi-se-200%0A%20%20%20%20%0A"/>
        <a href="http://www.enikos.gr/economy/682821/prosklisi-se-syntaxiouchous-tis-voreias-evropis-forologika-kinitr%0A%20%20%20%20%0A"/>
        <a href="http://www.enikos.gr/economy/682576/ta-dyo-senaria-gia-tin-afxisi-ton-syntaxeon-pote-tha-dothoun-ti-e%0A%20%20%20%20%0A"/>
        <a href="http://www.enikos.gr/economy/682410/afxanontai-oi-aitiseis-syntaxiodotisis-se-dimosio-deko-kai-trapez%0A%20%20%20%20%0A"/>
        <a href="http://www.enikos.gr/economy/681946/prasino-fos-gia-63000-proslipseis-sto-dimosio-fast-track-plano-gi%0A%20%20%20%20%0A"/>
        <a href="http://www.enikos.gr/economy/681587/dikastikes-apofaseis-pilotos-gia-anadromika-syntaxiouchon%0A%20%20%20%20%0A"/>
        <a href="http://www.enikos.gr/economy/681402/expres-katavoli-gia-to-80-tou-efapax-oi-pente-allages-pou-erchont%0A%20%20%20%20%0A"/>
      </related>
    </article>
  </body>
</html>