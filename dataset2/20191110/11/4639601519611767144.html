<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/germania-merkel-maas-diafonoun-me-makron-gia-to-nato/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T11:53:10+00:00"/>
    <meta property="og:title" content="Γερμανία : Μέρκελ – Μάας διαφωνούν με Μακρόν για το NATO"/>
    <meta property="og:description" content="Πήραν και πάλι σήμερα αποστάσεις από το γάλλο πρόεδρο"/>
  </head>
  <body>
    <article>
      <h1>Γερμανία : Μέρκελ – Μάας διαφωνούν με Μακρόν για το NATO</h1>
      <h2>Πήραν και πάλι σήμερα αποστάσεις από το γάλλο πρόεδρο</h2>
      <address><time datetime="2019-11-10T11:53:10+00:00">10 Nov 2019, 11:53</time> by <a rel="author">ΤοΒΗΜΑ Team</a></address>
      <p>Η γερμανίδα καγκελάριος, Άνγκελα Μέρκελ, και ο υπουργός της επί των Εξωτερικών, Χάικο Μάας, πήραν και πάλι σήμερα αποστάσεις από το γάλλο πρόεδρο, Εμανουέλ Μακρόν, ο οποίος δήλωσε πως το ΝΑΤΟ βρίσκεται σε κατάσταση «εγκεφαλικού θανάτου».</p>
      <p>«Το ΝΑΤΟ, η Ατλαντική Συμμαχία, είναι ο κεντρικός πυλώνας της άμυνάς μας» διαβεβαίωσε η καγκελάριος στο εβδομαδιαίο podcast της, που ήταν αφιερωμένο στην 64η επέτειο του γερμανικού στρατού, της Bundeswehr.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>«Ωστόσο, είναι όλο και περισσότερο σαφές ότι εμείς οι Ευρωπαίοι, τα κράτη-μέλη της ΕΕ στο ΝΑΤΟ, οφείλουμε να αναλάβουμε περισσότερη ευθύνη στο μέλλον» πρόσθεσε, ενώ απόψε θα συναντήσει τον Εμανουέλ Μακρόν για ένα δείπνο στο Βερολίνο, μαζί με τον πρόεδρο της Δημοκρατίας, Φρανκ-Βάλτερ Σταϊνμάιερ.</p>
      <p>«Αυτό σημαίνει πως οφείλουμε να ενισχύσουμε το συντονισμό του ευρωπαϊκού τμήματος του ΝΑΤΟ. Γι’ αυτό υπάρχει η διαρθρωμένη συνεργασία στον τομέα της αμυντικής πολιτικής στην Ευρωπαϊκή Ένωση, αυτό που αποκαλούμε PESCO» (Permanent Structured Cooperation, Μόνιμη Διαρθρωμένη Συνεργασία) πρόσθεσε η Άνγκελα Μέρκελ.</p>
      <p>Ο γερμανός υπουργός Εξωτερικών, Χάικο Μάας, ακολούθησε υποστηρίζοντας σε άρθρο του στο εβδομαδιαίο περιοδικό der Spiegel: «Θέλουμε και έχουμε ανάγκη το ΝΑΤΟ».</p>
      <p>«Θα ήταν λάθος να αφήσουμε το ΝΑΤΟ να αποδυναμωθεί. Χωρίς τις Ηνωμένες Πολιτείες, ούτε η Γερμανία ούτε η Ευρώπη μπορούν να προστατεύσουν αποτελεσματικά τον εαυτό τους» ανέφερε.</p>
      <p>Ο Μάας υποστήριξε την έκκληση του Μακρόν για την ενίσχυση των αμυντικών ικανοτήτων της Ευρώπης. «Γι’ αυτό μαζί με τη Γαλλία εργαζόμαστε σκληρά για να οικοδομήσουμε μια Ευρώπη που να συνεργάζεται πολύ πιο στενά στην πολιτική της ασφάλειας» έγραψε ο Μάας.</p>
      <p>«Ναι, θέλουμε μια ισχυρή και κυρίαρχη Ευρώπη, όμως τη χρειαζόμαστε ως τμήμα ενός ισχυρού ΝΑΤΟ και όχι ως αντικαταστάτη του» τόνισε ο Μάας.</p>
      <p>Ο γερμανός υπουργός Εξωτερικών πρότεινε να δημιουργηθεί ένα Ευρωπαϊκό Συμβούλιο Ασφαλείας, στο οποίο να είναι μέλος και η Βρετανία, ανεξάρτητα από τη σχεδιαζόμενη αποχώρηση του Λονδίνου από την ΕΕ.</p>
      <p>Ο Μάας ανέφερε πως εργάζεται πάνω σε αυτήν την ιδέα μαζί με το γάλλο ομόλογό του, Ζαν-Ιβ Λεντριάν, και πρόσθεσε πως η Γερμανία έχει στόχο να παρουσιάσει ένα πλαίσιο για ένα τέτοιο Ευρωπαϊκό Συμβούλιο Ασφαλείας, όταν αναλάβει την προεδρία της ΕΕ, το δεύτερο εξάμηνο του 2020.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/09/world/makron-gia-teixos-verolinou-na-fanoume-antaksioi-tis-yposxesis-pou-dothike-prin-apo-30-xronia/"/>
        <a href="https://www.tovima.gr/2019/11/07/world/makron-as-kseperasoume-to-tampou-tou-elleimmatos/"/>
        <a href="https://www.tovima.gr/2019/11/07/world/makron-ipa-kai-tourkia-skotosan-to-nato-einai-egkefalika-nekro/"/>
      </related>
    </article>
  </body>
</html>