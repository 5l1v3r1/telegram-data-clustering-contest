<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/modelari-z-lutina-se-chlubi-paradnimi-zeleznicemi-i-letadly-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T11:27:00+00:00"/>
    <meta property="og:title" content="Železnice i letadla. Modeláři z Lutína zvou na parádní výstavu"/>
    <meta property="og:description" content="S pozoruhodnými výsledky titěrné a často mnohaměsíční práce se rozhodli pochlubit veřejnosti malí i velcí modeláři z Lutína. Zmenšeninami železnic, letadel, lodí, automobilů či vojenské techniky zaplnili aulu místní základní školy, kam zvou veřejnost."/>
  </head>
  <body>
    <article>
      <h1>Železnice i letadla. Modeláři z Lutína zvou na parádní výstavu</h1>
      <address><time datetime="2019-11-10T11:27:00+00:00">10 Nov 2019, 11:27</time> by <a rel="author">Daniela Tauberová</a></address>
      <p>Až do nedělního odpoledne jsou zde k vidění nejen papírové modely zhotovené školáky a skládačky z kostek od nejmenších tvůrců, ale i unikátní historické plachetnice.</p>
      <p>„Chtěli jsme ukázat, co naše šikovné děti umí vyrobit z papíru, plastu a dalších materiálů, že nesedí jen u počítače, ale trpělivě skládají dopravní prostředky, různé stavby a řadu jiných věcí, které vidí kolem sebe,“ lákal na přehlídku František Krumpolec z Klubu železničních modelářů Lutín.</p>
      <p>„Někteří za to dokonce sklízejí ocenění na soutěžích, například vloni jsme měli vicemistra České republiky v papírových modelech,“ pyšnil se.</p>
      <figure>
        <img src="https://g.denik.cz/43/33/olomouc-lego-vystava-svet-kostek-stavebnice-2019-0009_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/naval-na-kostky-modely-z-lega-prilakaly-v-olomouci-tisice-lidi-20191103.html">Nával na lego! Modely z kostek přilákaly v Olomouci tisíce lidí Přečíst článek ›</a>
      </aside>
      <p>Na přehlídce jsou k vidění modely od čtyř desítek vystavovatelů.</p>
      <p>„Počet modelů snad ani nelze spočítat,“ rozhlížel se pořadatel po zaplněných stolech auly školy.</p>
      <p>Pochlubit se do Lutína přijeli i olomoučtí lodní modeláři s rozměrnými modely historických plachetnic a modely motorových člunů.</p>
      <p>„Jsou to krásné práce, které jsou ozdobou výstavy,“ chválil kolegy Krumpolec</p>
      <p>Výstava je otevřena v sobotu od 9 do 18 hodin a v neděli od 9 do 15 hodin. Vstupné je 40 korun, děti do 15 let a senioři zaplatí polovinu a rodiny 70 korun.</p>
    </article>
  </body>
</html>