<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/rosija-vistavila-na-mazura-tsirkuljar-zamist-chervonoji-kartki-interpolu-mvs-638986.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T11:45:03+00:00"/>
    <meta property="og:title" content="Росія виставила на Мазура циркуляр, замість червоної картки Інтерполу, – МВС"/>
    <meta property="og:description" content="З огляду на такий механізм оголошення у розшук Росією нашого ветерана, є ознаки зловживання Статутом Інтерполу"/>
  </head>
  <body>
    <article>
      <h1>Росія виставила на Мазура циркуляр, замість червоної картки Інтерполу, – МВС</h1>
      <address>
        <time datetime="2019-11-10T11:45:03+00:00">10 Nov 2019, 11:45</time>
      </address>
      <h4>З огляду на такий механізм оголошення у розшук Росією нашого ветерана, є ознаки зловживання Статутом Інтерполу</h4>
      <p>Для оголошення у розшук ветерана АТО, працівника Офісу уповноваженого Верховної Ради України з прав людини Ігора Мазура Росія виставила не червону картку Інтерполу, а спеціальний циркуляр, розповсюдження якого обмежене і про який могли не знати українські прикордонники та правоохоронці.</p>
      <p>Про це заявив директор департаменту комунікацій МВС України Артем Шевченко на своїй сторінці у <a href="https://www.facebook.com/artem.shevchenko.9?__tn__=lC-R&amp;eid=ARA2CR2rin2lkeF0-4B8Sq2rKLLjBMu61gc4X2yHqAeJQWS9IcoUnkq46M79WvmWnT-utGILu7Zkb4ng&amp;hc_ref=ARST6iN8LmyYVPhA71F5gg68p9-H7oAGa7GKsucwqK3GzNQpiQl5aFdRFczrvS57C30">Facebook</a>.</p>
      <p>«На затриманого у Польщі українського ветерана війни з РФ унсовця Ігора Мазура «Тополю» було виставлено не червону картку Інтерполу, яка одразу впадати в око нашим поліцейським, і прикордонникам під час перетину кордону, а спеціальне циркулярне повідомлення, щось на кшталт оперативного орієнтування про затримання, розповсюдження якого було обмежено певними країнами», – повідомив Шевченко.</p>
      <p>За його словами, з огляду на такий механізм оголошення у розшук Росією нашого ветерана, є ознаки зловживання Статутом Інтерполу.</p>
      <p>Однак, не виключена і спецоперація за участю російської агентури, пише він, пояснюючи, що»період, коли сталися «злочини», за які росіяни хочуть судити «Тополю» охоплює 1994-2000 роки, тобто перша-початок другої чеченських війн.</p>
      <p>«Розслідування» кримінального провадження, за цими фактами датоване у росіян аж 2014 роком, тобто періодом, коли вони вже затримали унсовця Карпюка, якого звинувачували у тому самому. А саме циркулярне орієнтування було надіслане полякам вже 2019 року. Тобто не виключено, що хтось із тих осіб, які могли знати, що Ігор «Тополя» запрошений чи збирається у листопаді їхати у Польщу, дали знати про це росіянам, а ті швидко прислали туди саме таке повідомлення про затримання, яке мінімізовувало обізнаність про це поліцейських українського бюро Інтерполу», – зазначає директор департаменту комунікацій МВС.</p>
      <p>Зважаючи на такі дії Росії, МВС України наполегливо радить тим українським громадянам, зокрема ветеранам війни з РФ, які відчувають ризик бути затриманими у третіх країнах за псевдозвинуваченнями для подальшої видачі у РФ, ретельно та уважно ставитися до планування закордонних подорожей та розповсюдження інформації про них. Необхідні роз’яснення МВС готове надавати.</p>
      <p>Як повідомлялося, уранці 9 листопада у пункті пропуску «Дорогуськ» <a href="https://glavcom.ua/world/observe/u-polshchi-zatrimali-odnogo-z-lideriv-una-unso-638874.html">у Польщі був затриманий за запитом РФ працівник Секретаріату уповноваженого Верховної Ради України з прав людини Ігор Мазур</a>.</p>
      <p>Міністр внутрішніх справ України Арсен <a href="https://glavcom.ua/country/incidents/avakov-vidreaguvav-na-zatrimannja-veterana-mazura-638891.html">Аваков заявив, що Росія вкотре використала Інтерпол для політичних переслідувань</a> громадян України. За його словами, РФ порушила статті 2 і 3 Статуту Інтерполу.</p>
      <p>Мазур був керівником «Правого сектора» Київщини та начальником штабу 24-ї сотні Самооборони Майдану під час Революції гідності. З травня 2014 р. перебував у зоні АТО. У квітні 2015-го став командиром роти, заступником начальника штабу розвідувального батальйону в Секторі «М».</p>
      <p>У листопаді 2016 року, після демобілізації, Мазура призначили заступником голови партії УНА-УНСО.</p>
      <p>Нагадаємо, ветерана АТО Ігора <a href="https://glavcom.ua/country/incidents/mazura-dopravili-do-prokuraturi-mista-holm-638981.html">Мазура доправили до районної прокуратури у Холмі,</a> де вирішуватиметься питання про те, коли відбудеться суд про тимчасове затримання учасника АТО.</p>
      <related>
        <a href="https://glavcom.ua/country/incidents/mazura-dopravili-do-prokuraturi-mista-holm-638981.html"/>
        <a href="https://glavcom.ua/country/politics/patsifistska-propaganda-je-vazhlivoju-skladovoju-protsesu-kapituljatsiji-profesor-losjev-638985.html"/>
        <a href="https://glavcom.ua/country/politics/vitseprem-jer-kuleba-zaklikav-navchitisja-zhiti-z-rosijeju-638972.html"/>
      </related>
    </article>
  </body>
</html>