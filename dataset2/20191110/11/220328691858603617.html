<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/katrin-denov-buntarka-s-kauza-406345.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-10T11:32:00+00:00"/>
    <meta property="og:title" content="Катрин Деньов - бунтарка с кауза"/>
    <meta property="og:description" content="Ледената кралица излезе в принудителен отпуск, за да се възстанови от инсулт"/>
  </head>
  <body>
    <article>
      <h1>Катрин Деньов - бунтарка с кауза</h1>
      <address><time datetime="2019-11-10T11:32:00+00:00">10 Nov 2019, 11:32</time> by <a rel="author">Албена Атанасова</a></address>
      <p>Катрин Деньов, която тези дни влезе в болница заради „сериозно неразположение“, което се оказа инсулт, вероятно се е претоварила на снимачната площадка. Тя е била пред камерите на драмата "De son vivant" на Еманюел Берко, където играе майка на син, болен от рак. За щастие, Деньов няма тежки поражения и се очаква да се възстанови сравнително скоро, въпреки че докторите категорично са й забранили да работи в близките месец-два. По всичко изглежда, че Ледената кралица не е чак толкова студена – възможно е емоциите около сценария и образа да са й дошли в повече. Кинодивата има в кариерата си над 120 роли. От 15 ноември ще я гледаме и в афиша на фестивала, организиран по традиция от Френския институт в рамките на Киномания.</p>
      <p>Деньов, която  редовно дефилира по червените килими като една от най-големите звезди на миналия и този век, напоследък се въздържа да коментира изявите на феминистките движения в Холивуд. Да припомним, че тя е против заклеймяването на флирта и секса. „Не бива бунта срещу  злоупотребата с продуцентска и режисьорска власт да се трансформира в омраза към мъжете и любовта. А голите сцени винаги са ме смущавали – и като актриса, и като зрител“, казва звездата. И отрича своята пословична хладнина. „Просто съм резервирана. Необходимо е, защото живеем във времена на лудост. Всичко започна с аферата „Клинтън“. Защо целият Интернет се занимава с кръшкачите? Къде са правилата?  В пресата отдавна ги няма. Но нима някой спечели от това, че всички знаят всичко за всеки? Човек се интересува от сексуалните приключения на известните – но узнае ли, вече е потресен. А</p>
      <p>в секса няма нищо шокиращо</p>
      <p>Докато не застраши живота на някого, разбира се. Не бива да се сравняват любителите на еротиката с извратеняците, които опипват момичета в метрото“, твърди Деньов. Всъщност това е нейната кауза - да бъде откровена до бруталност. "Изнасилването е престъпление, но не и опитът да съблазниш, да докоснеш коляно, да откраднеш целувка“, каза тя преди време пред „Монд“.</p>
      <p>Катрин е родена на 22 октомври 1943 година в Париж в семейството на актьорите Морис Дорлеак и Рене Симоно.  Дебютира на 13 във филма „Ученички“ като Катрин Дорлеак. За да се различава от кака си Франсоаз,  взима моминското име на майка им – Деньов.  Популярността я връхлита след премиерата на мюзикъла на Жак Деми от 1964-а „Шербурските чадъри“. Но скоро се затваря в себе си, за да потисне неописуемата мъка по Франсоаз – красивата и талантлива нейна по-голяма сестра, на която всички обещават грандиозно бъдеще в киното, загива в катастрофа само на 25.  Дълги години Деньов мълчи за личните си терзания по ръба на пропастта.  Отчаянието след смъртта на Франсоаз никога не я напуска  – тя просто свиква да живее с него.  „Децата ми винаги са ме спасявали от абсолютното страдание, от желанието да абдикирам от живота.  Бях  доста млада,  когато ги родих – и в това е моето щастие.  Те са противоотровата“,  не се колебае  Катрин, която има и внучета.</p>
      <p>Тя е прочута и с факта, че нито един мъж никога не успява да я доминира – нито с емоции, нито със секс, нито с роли. „Откажете брака и ще запазите любовта", убедена е тя.  Както е убедена, че малко мъже се отдават на възвишените чувства. Първата й любов е режисьорът Роже Вадим – тя е едва на 17, а той е на 32. </p>
      <figure>
        <img src="https://scontent.fsof9-1.fna.fbcdn.net/v/t1.15752-9/74900209_526910541222131_8786126748166127616_n.jpg?_nc_cat=100&amp;_nc_oc=AQliwYKOtrm0zGvU5jE9c4-I9PDxDg4aai2TW2BdkeIKzjqzFla2P-1Amvhm19LPnoM&amp;_nc_ht=scontent.fsof9-1.fna&amp;oh=2a050f63b4dbebd4b185824ff16b5728&amp;oe=5E44D2B6"/>
      </figure>
      <p>Катрин бяга от дома на родителите си, за да потъне в обятията на плейбоя с руска кръв, ухаеща на водка. След като ражда сина му Кристиан, Вадим все пак й предлага ръката си, но тя му се изсмива. До края на живота му през 2000-та година подържат приятелски отношения.  Катрин го изпраща в последния му път ръка за ръка с другите му вдовици – Бриджит Бардо, Джейн Фонда, Анита Стройберг, Мари-Кристин Баро. Единственият мъж, чиито пръстен приема, е британският фотограф Дейвид Бейли. Но и с него живее само година, въпреки че официално се развеждат след още шест. „Все пак научих добре английски“, хвали го тя след време. Франсоа Трюфо копнее за нея, но уви – тя никога не дава напразни надежди на мъжа,  с когото спи.  Трюфо умира само на 52, отчаяно домогващ се до обичта й. Когато среща Марчело Мастрояни, той е на 46 – при това зарязан от Фей Дънауей.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/74611550_397901897755947_7939068496275570688_n.jpg?_nc_cat=100&amp;_nc_oc=AQlpAVM2FNQHlcN0Qw5np0xKLc57H5zVkF-UhhqYXcoLLFM6T3JZAbynG1jefHWL31U&amp;_nc_ht=scontent.fsof9-1.fna&amp;oh=959f849d66c993812ccb93e2f08189ae&amp;oe=5E47EBF8"/>
      </figure>
      <p>Много е женен, но обещава на Катрин да се разведе и да минат под венчило, макар че тя е на светлинни години от подобна перспектива. Ражда му Киара, но и това не помага. Ледената Катрин отказва да се отнася към него като към потенциален съпруг, въпреки че му забърква манджи – нещо нечувано за нея.</p>
      <p>Романът й с Жерар Депардийо трае 10 години</p>
      <p>Два остри камъка, които се възпламеняват взаимно.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/72436962_985585188475144_6775777299938672640_n.jpg?_nc_cat=102&amp;_nc_oc=AQlp5P1Y9xR2Y7m0Fyev6LH0mWoQodwj-LvhwrtH8sxJZWki9-e5VLz1LCf3yG0sDN8&amp;_nc_ht=scontent.fsof9-1.fna&amp;oh=c18b4da9e6c2002a9c12c1db8d3a67ef&amp;oe=5E447D15"/>
      </figure>
      <p>След него става двойка с Пиер Лескюр – могъщият президент на телевизионния „Canal+“.  В краката й падат още Клинт Истууд, Джони Холидей, Луис Бунюел.  Пее в дует с Бернадет Лафонт, Малкъм Макларън, Джо Кокър.</p>
      <p>Да припомним, че Деньов беше в София за снимките на „Изток-Запад“ на Режис Верние.  Из нашенската арт гилдия още се носят градски легенди за нейната надменност. „Много студен човек,  до който се стига повече от трудно. Засякохме се покрай "Изток-Запад". Агентът й буквално бдеше да не би някой да наруши личното й пространство и да се приближи до нея на по-малко от 20 метра – мисля, че така беше записано в договора й. Само единият й профил беше разрешен за операторите.  В Париж сме се разминавали няколко пъти в квартала й.  Когато във Франция поздравиш известен човек, той винаги ще ти отвърне и ще се усмихне - но не и Деньов", казва Мария Конакчиева от Френския институт в София.  </p>
      <p> </p>
    </article>
  </body>
</html>