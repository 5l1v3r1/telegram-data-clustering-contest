<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/televizorji-8k-bodo-kmalu-postali-del-nasega-vsakdana.html?RSSc1f5245e01c64d4f7a97666dc98dd7f1"/>
    <meta property="og:site_name" content="Računalniške novice"/>
    <meta property="article:published_time" content="2019-11-10T11:14:00+00:00"/>
    <meta property="og:title" content="Televizorji 8K bodo kmalu postali del našega vsakdana"/>
    <meta property="og:description" content="Na trgu že najdemo nekaj televizijskih zaslonov, ki za prikaz slik ponujajo ločljivost 8K oziroma 7680 x 4320 slikovnih točk. Ti pa bodo kmalu postali cenovno dostopnejši."/>
  </head>
  <body>
    <article>
      <h1>Televizorji 8K bodo kmalu postali del našega vsakdana</h1>
      <address>
        <time datetime="2019-11-10T11:14:00+00:00">10 Nov 2019, 11:14</time>
      </address>
      <p>Na trgu že najdemo nekaj televizijskih zaslonov, ki za prikaz slik ponujajo ločljivost 8K oziroma 7680 x 4320 slikovnih točk. To v praksi pomeni, da televizorji za prikazovanje slik uporabljajo kar 33 milijonov osvetljenih slikovnih točk, kar seveda pripomore h kristalno čistemu prikazu slik. Nedvomno pripomore tudi dejstvo, da pri teh televizorjih ne najdemo osvetljave "od zadaj", kot je to na primer običajno pri klasičnih LED televizorjih, ki posledično nudijo precej manj kakovosten izris slik.</p>
      <p>Kmalu pa bodo televizorji ločljivosti 8K postali del našega vsakdana, saj bodo postali cenovno precej dostopnejši. Zahvale za to bodo šle podjetju MediaTek, saj bo kmalu začel s proizvodnjo procesorja S900, ki bo pričakovano uporabljen za proizvodnjo cenovno dostopnejših televizorjev ločljivosti 8K. Novost bo izdelana s pomočjo 12-nanometrskega procesa FinFET ter bo vključevala procesorska jedra ARM Cortex-A73 ter grafično kartico Mali-G52 s podporo za visoko ločljivost 8K.</p>
      <p>Procesor MediaTek S900 bo seveda podpiral še tehnologijo HDR10+ in zunanjo grafično podporo, kar pomeni, da bo združljiv tudi z drugimi grafičnimi pogoni. Novost bo polno združljiva s standardom HDMI 2.1A, kar pomeni, da se bodo vsebine 4K lahko izrisovale s frekvenco do 120 sličic na sekundo, vsebine 8K pa s 60 sličicami na sekundo. Kombinacija tehnologije MiraVision Pro in AI PQ (Artificial Intelligence Picture Quality) pa bo izboljšala kakovost slike z optimizacijo možnosti, kot so nasičenost barv, svetilnost, ostrina, šum in dinamična kompenzacija gibanja.</p>
      <p>Skupaj s procesorjem S900 bo podjetje MediaTek ponudilo še razvojno programsko opremo NeuroPilot (SDK). Ta bo programerjem omogočila razvoj aplikacij, ki bodo optimizirane za tovrstne pametne televizorje. Prve televizorje ločljivosti 8K s procesorjem MediaTek S900 lahko na trgu pričakujemo že na začetku prihodnjega leta, ti pa naj bi bili v primerjavi z obstoječimi modeli cenovno dostopnejši.</p>
      <figure>
        <iframe src="https://www.youtube.com/embed/iWRpLQDzycc" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.mediatek.com/">Mediatek</a></footer>
    </article>
  </body>
</html>