<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/10/653536/"/>
    <meta property="og:site_name" content="Економічна правда"/>
    <meta property="article:published_time" content="2019-11-10T11:30:00+00:00"/>
    <meta property="og:title" content="СБУ блокувала незаконний експорт деревини на мільйони гривень"/>
    <meta property="og:description" content="Служба безпеки блокувала експорт незаконно вирубаної деревини та попередила завдання мільйонних збитків економіці держави."/>
  </head>
  <body>
    <article>
      <h1>СБУ блокувала незаконний експорт деревини на мільйони гривень</h1>
      <address>
        <time datetime="2019-11-10T11:30:00+00:00">10 Nov 2019, 11:30</time>
      </address>
      <p>Служба безпеки блокувала експорт незаконно вирубаної деревини та попередила завдання мільйонних збитків економіці держави.</p>
      <p>Про це <a href="https://ssu.gov.ua/ua/news/1/category/21/view/6695#.UWidH4Gy.dpbs">повідомляє</a> пресслужба відомства.</p>
      <p>"Зловмисники з Івано-Франківщини та Буковини протягом 2019 року протиправно переправили за кордон понад 2 тисячі кубометрів деревини хвойних порід. Для легалізації незаконно вирубаного лісу вони використовували вкрадені у реальних підприємців або підроблені товарно-транспортні накладні про походження продукції.</p>
      <p>На їх основі виготовлялися сертифікати для оформлення митної документації. Частина деревини вивозилась за кордон поза митним контролем", - йдеться у повідомленні.</p>
      <p>Зазначається, що під час обшуків правоохоронці вилучили документи, підготовлені фігурантами справи для легалізації та вивезення за межі України незаконно зрубаної деревини на суму понад 3 млн гривень.</p>
      <figure>
        <img src="https://eimg.pravda.com/images/doc/a/4/a483b9e-------.jpg"/>
      </figure>
      <p>Кримінальне провадження розпочато за ст. 364-1 ККУ (зловживання повноваженнями службовою особою юридичної особи приватного права незалежно від організаційно-правової форми), тривають слідчі дії.</p>
      <p>Економічна правда</p>
    </article>
  </body>
</html>