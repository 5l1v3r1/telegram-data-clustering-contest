<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/marton-napi-lakoma-inycsiklando-falatok-a-borongos-napokra/186201"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-10T11:00:00+00:00"/>
    <meta property="og:title" content="Márton-napi lakoma – ínycsiklandó falatok a borongós napokra"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Márton-napi lakoma – ínycsiklandó falatok a borongós napokra</mark>
      </h1>
      <address><time datetime="2019-11-10T11:00:00+00:00">10 Nov 2019, 11:00</time> by <a rel="author">Bors</a></address>
      <p>
        <b>A Márton-nappal megkezdődik a vízkeresztig tartó eszem-iszom: űzzük el a sötétséget és a rosszkedvet finom falatokkal! </b>
        <b>A Márton-nappal megkezdődik a vízkeresztig tartó eszem-iszom: űzzük el a sötétséget és a rosszkedvet finom falatokkal!</b>
      </p>
      <p>Leves</p>
      <h3>Almás édesburgonya-leves</h3>
      <figure>
        <img src="http://media.borsonline.hu/cikk/20/191768/gallery-picture/645w/2018223_-almas-edesburgonyaleves-shutterstock-735221407.jpg"/>
        <figcaption>© shutterstock</figcaption>
      </figure>
      <p><b>Hozzávalók</b> (4 adag): <br/>1 ek olaj<br/>1 nagy fej vöröshagyma<br/>2 közepes piros alma<br/>2 közepes sárgarépa<br/>1/2 tk cayenne bors<br/>1/2 tk frissen őrölt fekete bors<br/>1 gerezd zúzott fokhagyma<br/>1 tk hámozott és reszelt friss gyömbér<br/>1 nagy édes burgonya<br/>1 liter zöldségalaplé<br/>10 dkg paradicsompüré<br/>4 ek krémes mogyoróvaj<br/>2 tk méz<br/>6 ek apróra vágott snidling</p>
      <p><b>Elkészítés</b> (50 perc): Egy nagyobb lábosban melegítsük fel az olajat, és pirítsuk meg benne az egyaránt kockára vágott hagymát, almát és sárgarépát, időnként kevergetve, 5-6 percig. Ízesítsük ca­yenne borssal, fekete borssal, fokhagymával, a gyömbérrel, és pirítsuk tovább, még 1-2 percig. Keverjük hozzá a paradicsompürét, a kockára vágott édes burgonyát (batáta), öntsük fel az alaplével és lefedve, lassú tűzön főzzük, míg a batáta megpuhul (kb. 20 perc). Botmixerrel pürésítsük. Adjuk hozzá a mogyoróvajat és a mézet, és lassú tűzön kevergetve melegítsük, míg a mogyoróvaj megolvad. Melegen, snidlinggel megszórva tálaljuk</p>
      <p>Főétel</p>
      <h3>Töltött libanyak</h3>
      <figure>
        <img src="http://media.borsonline.hu/cikk/20/191768/gallery-picture/645w/2018225_toltott-libanyak-shutterstock-514878856.jpg"/>
        <figcaption>© shutterstock</figcaption>
      </figure>
      <p><b>Hozzávalók</b> (4 adag): <br/>4 libanyakbőr<br/>40 dkg darált marhahús<br/>10 dkg mazsola<br/>1 fej vöröshagyma<br/>1 ek curry fűszerkeverék<br/>1 tk só<br/>1 kk őrölt bors<br/>2 ek libazsír</p>
      <p><b>Elkészítés</b> (60 perc): Az apróra vágott hagymát a libazsíron dinszteljük meg, majd szórjuk rá a curryt, a borsot, és vegyük le a tűzről. Keverjük hozzá a marhahúst és a mazsolát, sózzuk meg. A libanyakbőr egyik végét varrjuk be, és töltsük meg a keverékkel, majd varrjuk be a másik végét is. Tegyük őket egy kizsírozott tepsibe, kenjük át őket libazsírral, majd 180 fokra előmelegített sütőben süssük</p>
      <p>Köret</p>
      <h3>Párolt lilakáposzta</h3>
      <figure>
        <img src="http://media.borsonline.hu/cikk/20/191768/gallery-picture/645w/2018221_parolt-lilakaposzta-shutterstock-265617347.jpg"/>
        <figcaption>© shutterstock</figcaption>
      </figure>
      <p><b>Hozzávalók</b> (4 adag): <br/>1 kisebb fej lilakáposzta lereszelve<br/>1 fej hagyma<br/>1 kk köménymag<br/>2 ek cukor<br/>só, olaj<br/>1 dl vörösbor</p>
      <p><b>Elkészítés</b> (30 perc): A felszeletelt hagymát az olajon megpároljuk. Közben hozzáadjuk a köménymagot, és megpirítjuk. Beleöntjük a cukrot, és az olajban hagyjuk karamellizálódni. Beletesszük a káposztát, megsózzuk, aláöntjük a bort és nagyon lassú tűzön, néha óvatosan megkeverve puhára pároljuk. Nagyon vigyázzunk, hogy ne pároljuk túl és a felesleges kevergetéssel össze ne tör­jük a szálakat. <mark><b>TIPP</b></mark>: Alma- vagy birsalmaszeletekkel gazdagítva még finomabb.</p>
      <p>Vegetáriánus megoldás</p>
      <h3>Rizottó sült zöldségekkel</h3>
      <figure>
        <img src="http://media.borsonline.hu/cikk/20/191768/gallery-picture/645w/2018206_rizotto-sult-zoldsegekkel-shutterstock-1381983062.jpg"/>
        <figcaption>© shutterstock</figcaption>
      </figure>
      <p><b>Hozzávalók</b> (4 adag): <br/>20 dkg kerekszemű rizottórizs<br/>5 zöldhagyma fehér része<br/>2,5 dkg vaj<br/>½ dl fehérbor<br/>½ liter zöldség alaplé<br/>5 dkg reszelt parmezán</p>
      <p><b>Zöldségekhez</b>:<br/>15 dkg koktélparadicsom<br/>1 fej fokhagyma<br/>2 ek balzsamecet<br/>1 kk oregánó<br/>1 kk só<br/>2,5 dkg vaj</p>
      <p><b>Elkészítés</b> (50 perc): Az olvasztott vajon pároljuk meg a karikára vágott hagymát, majd adjuk hozzá a fehérbort, és keverjük, míg az alkoholos illat elpárolog. Szórjuk bele a rizst, forgassuk össze, hogy a vajas-hagymás massza bevonja a szemeket, majd az előkészített, forró alaplét merőkanalanként hozzáadagolva, folyamatos keverés mellett készítsük el a rizottót (mindig csak annyi lét adjunk hozzá, amennyi elpárolog, így lesz igazán krémes). A sütőt melegítsük elő 190 fokra. Egy tepsibe szórjuk bele a koktélparadicsomokat és a megtisztított fokhagymagerezdeket. Szórjuk meg sóval és oregánóval, locsoljuk meg a balzsamecettel, és morzsoljuk rá a vajat. 15 percig süssük, közben egyszer forgassuk át. A rizottót a sült zöldségekkel tálaljuk, a tányéron szórjuk meg reszelt parmezánnal.</p>
      <p>
        <b>Desszert</b>
      </p>
      <h3>Csokoládészuflé fehércsokis fagyival</h3>
      <figure>
        <img src="http://media.borsonline.hu/cikk/20/191768/gallery-picture/645w/2018208_csokoladeszufle-feher-csoki-fagyival-shutterstock-784756336.jpg"/>
        <figcaption>© shutterstock</figcaption>
      </figure>
      <p>
        <b>
          <mark>Csokoládészuflé</mark>
        </b>
      </p>
      <p><b>Hozzávalók</b>: <br/>2 tojás<br/>5 dkg vaj<br/>10 dkg étcsokoládé<br/>2 ek cukor<br/>2 ek kakaópor</p>
      <p><b>Elkészítés</b>: A vajat vízgőz fölött felolvasztjuk, majd beleszórjuk az apróra tört csokit, és addig melegítjük, míg homogén masszát nem kapunk. Félretesszük, és langyosra hűtjük. A tojásokat szétválasztjuk. A sárgáját habosra keverjük a cukorral és a kakaóporral, majd hozzáadjuk a langyos csokikrémet. A fehérjéből kemény habot verünk, és ezt összedolgozzuk a csokikrémmel. A tésztát kivajazott formákba kanalazzuk, és 180 fokra előmelegített sütőben 10 perc alatt kész­re sütjük.</p>
      <h3>Fehércsokis fagyi</h3>
      <p><b>Hozzávalók</b>: <br/>4 tojássárgája<br/>6 ek porcukor<br/>200 ml tej<br/>300 ml tejszín enyhén felverve<br/>10 dkg fehércsokoládé-pasztilla</p>
      <p><b>Elkészítés</b>: Először forraljunk fel egy lábosban kétujjnyi vizet a vízfürdőnek. A tojássárgájákat keverjük ki simára a porcukorral, majd adjuk hozzá a tejet és a tejszínt. Amikor a massza teljesen homogén, helyezzük a vízgőz fölé, és lassan kevergetve főzzük, míg besűrűsödik. Akkor potyogtassuk bele a csokoládépasztillákat, és oldjuk fel benne. Levéve a gőzről keverjük lehűlésig, majd öntsük a fagylaltgépbe – így 20 perc alatt elkészül. <mark><b>TIPP</b></mark>: Fagyigép hiányában öntsük műanyag dobozba, és a mélyhűtőben négy óra alatt fagyasszuk meg (félóránként habverővel alaposan dolgozzuk át a masszát, hogy elkerüljük a kristályosodást)!</p>
      <p>
        <b>A nagymama receptfüzetéből</b>
      </p>
      <h3>Knédli</h3>
      <figure>
        <img src="http://media.borsonline.hu/cikk/20/191768/gallery-picture/645w/2018210_knedli-shutterstock-725111455.jpg"/>
        <figcaption>© shutterstock</figcaption>
      </figure>
      <p><b>Hozzávalók</b> (4 adag): <br/>25 dkg finomliszt<br/>1 tk cukor<br/>2 kk instant élesztő<br/>2 dl tej<br/>1 ek napraforgóolaj<br/>1 db tojás<br/>1 tk só</p>
      <p><b>Elkészítés</b> (60 perc): Az élesztőt futtassuk fel a langyos tejben, amelyben előzőleg elkevertük a cukrot. Egy tálba szitáljuk bele a lisztet, üssük a közepébe a tojást, és sózzuk meg. Öntsük a közepébe a felfuttatott élesztőt, és dagasszuk addig, míg rugalmas tésztát kapunk. Egy tálat kenjünk át az olajjal, és ebben kelesszük a duplájára a tésztát – ezt követően újra gyúrjuk át, és formázzunk belőle gombócokat. Helyezzük őket vízgőz fölé egy párolóedénybe, és lefedve, kb. 20 perc alatt készre pároljuk. <mark><b>TIPP</b></mark>: A töltött libanyak és a lilakáposzta mellé is tökéletes.</p>
    </article>
  </body>
</html>