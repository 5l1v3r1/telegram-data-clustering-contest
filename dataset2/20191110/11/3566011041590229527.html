<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545985.html/%D8%B6%D9%88%D8%A7%D8%A8%D8%B7-%D9%88-%D9%85%D9%82%D8%B1%D8%B1%D8%A7%D8%AA-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D8%AC%D8%AF%DB%8C%D8%AF--%D9%87%D9%88%D8%A7%DB%8C-%D8%AA%D9%87%D8%B1%D8%A7%D9%86-%D8%B1%D8%A7-%D8%AF%D8%B1-%D9%BE%D8%A7%DB%8C%DB%8C%D8%B2-%D8%A2%D9%84%D9%88%D8%AF%D9%87-%D8%AA%D8%B1-%DA%A9%D8%B1%D8%AF--%D8%AF%D9%87%D9%86-%DA%A9%D8%AC%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D9%87-%D9%BE%D9%84%DB%8C%D8%B3--%D8%A2%D8%B3%D9%85%D8%A7%D9%86-%D8%AA%D9%87%D8%B1%D8%A7%D9%86-%D8%B1%D8%A7-%D9%86%D8%A7%D8%B1%D9%86%D8%AC%DB%8C-%DA%A9%D8%B1%D8%AF--%D8%A2%D9%85%D8%A7%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:42:00+00:00"/>
    <meta property="og:title" content="ضوابط و مقررات طرح ترافیک جدید، هوای تهران را در پاییز آلوده تر کرد/ دهن کجی شهرداری به پلیس، آسمان تهران را نارنجی کرد +آمار"/>
    <meta property="og:description" content="شاخص کیفیت هوای تهران نشان می‌دهد در روزهای گذشته در پاییز امسال، پایتخت نشینان یک روز هم هوای پاک ندیدند و نسبت به زمان مشابه سال گذشته هوای تهران در شرایط بدی قرار دارد."/>
  </head>
  <body>
    <article>
      <h1>ضوابط و مقررات طرح ترافیک جدید، هوای تهران را در پاییز آلوده تر کرد/ دهن کجی شهرداری به پلیس، آسمان تهران را نارنجی کرد +آمار</h1>
      <h2>دانا گزارش می‌دهد؛</h2>
      <address>
        <time datetime="2019-11-10T11:42:00+00:00">10 Nov 2019, 11:42</time>
      </address>
      <p>شاخص کیفیت هوای تهران نشان می‌دهد در روزهای گذشته در پاییز امسال، پایتخت نشینان یک روز هم هوای پاک ندیدند و نسبت به زمان مشابه سال گذشته هوای تهران در شرایط بدی قرار دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در روزهای پایانی هفته گذشته با وجود تعطیلات آخر هفته شاخص کیفیت هوای تهران از عدد ۱۰۰ عبور کرد و در وضعیت «ناسالم برای گروه‌های حساس» قرار گرفت و به جای روند کاهشی بالاتر رفت؛ در حالی که هوای تهران در سه روز مشابه سال ۹۷، «سالم» بود.</p>
      <p> </p>
      <p>
        <b>پاییز امسال، آلوده تر از پارسال</b>
      </p>
      <p>در ماه مهر و ۱۸ روز ماه آبان سال جاری کیفیت هوای پایتخت شرایط کاملا متفاوتی نسبت به مدت مشابه در سال ۹۷ داشته است. </p>
      <p>روند سه ساله تغییرات کیفیت هوای تهران در ۳ سال ۹۶ تا ۹۸ و طی ۴۸ روز اول نیمسال دوم نشان از پدیده وارونگی هوا در آسمان پایتخت دارد؛ اما برخلاف سال ۹۷ که وضعیت نارنجی در کارنامه آلودگی حذف شد، در دوره مشابه سال ۹۸، وضعیت نارنجی به معنای هوای ناسالم و شرایط غیرقابل تنفس برای سالخورده‌ها و کودکان به آسمان تهران برگشت‌.</p>
      <p>در ۴۸ روز اول نیمه دوم سال ۹۶، تهران یک روز هوای پاک (سبز)، ۳۰ روز هوای سالم(زرد)، ۱۲ روز هوای ناسالم(نارنجی) و یک روز هوای ناسالم برای همه گروه ها(قرمز) داشت.</p>
      <figure>
        <img src="http://www.dana.ir/content/upload/e36df1ae-6527-4a39-b6e8-59615f5929f9.png"/>
      </figure>
      <p>در سال ۹۶ به خاطر شرایط خاص آلودگی هوای تهران روزهای قابل‌توجهی از نیمه دوم سال طی نیمه دوم، مدارس تعطیل یا نیمه تعطیل شد؛  برخلاف سال ۹۷ که هوای تهران شرایط به مراتب بهتری را شاهد بود و آلودگی هوا به میزان قابل‌توجهی کاهش پیدا کرد.</p>
      <p>در ۴۸ روز نخست نیمه دوم سال ۹۷، تهران ۵ روز هوای پاک و ۳۹ روز هوای سالم را تجربه کرد و تعداد روزهای پاک نسبت به مدت مشابه در پیش از آت از یک روز به پنج روز افزایش پیدا کرد و در مقابل، ۱۳ روز وضعیت نارنجی و قرمز که در مدت زمان مشابه در سال ۹۶ وجود داشت، برای همین بازه زمانی در سال ۹۷، از بین رفت و به سالم تبدیل شد.</p>
      <p>با کمال تاسف هوای تهران برخلاف سال ۹۷ بازهم شاهد برگشت آلودگی است و در ۴۸ روز نخست نیمه دوم امسال، پایتخت اصلا روز پاک نداشته است؛ این یعنی اوضاع از سال ۹۶ بدتر است.</p>
      <figure>
        <img src="http://www.dana.ir/content/upload/a274c3e4-86d3-44c2-9e2b-f83cddf2dc27.png"/>
      </figure>
      <p>با شروع پدیده وارونگی هوا و بازگشت آلودگی هوا به آسمان تهران طی در ۴۸ روز اول پاییز و بیشتر شدن روزهای ناسالم برخلاف سال گذشته و نبود روزهای پاک، دولت و شهرداری تهران هنوز نسبت به این اتفاق تلخ واکنش نشان نداده اند نشده‌اند و به دلایلی قابل پیش بینی، قصد موضع گیری هم ندارند.</p>
      <p>طی روزهای گذشته و اعلام هشدار وضعیت نارنجی در تهران و شرایط پیش بینی شده برای هوای تهران در روزهای آینده نشان  از اوضاع غیرعادی و بحرانی متغیرهای ترافیکی دارد.</p>
      <p> </p>
      <p>
        <b>بازهم پای طرح ترافیک در میان است...</b>
      </p>
      <p>هرچند اولین توجیه مدیران شهری برای شرایط اینچنینی شرایط جوی مربوط است؛ خوشبختانه یا متاسفانه شرایط جوی هوای تهران مطابق میل مدیران در روزهای اخیر پایدار بوده است. هرچند در واقعیت این علت تاثیر معناداری بر روی هوای این روزهای تهران نمی تواند داشته باشد نمی‌تواند باشد زیرا دمای هوای تهران در روزهای اخیر تقریبا برابر روزهای مشابه در سال ۹۷ بوده است.</p>
      <p>از دلیل همیشگی اول که بگذریم، تغییر در طرح ترافیک تهران می تواند خودش به عحوان علتی مهم مورد بررسی قرار گیرد.</p>
      <figure>
        <img src="http://www.dana.ir/content/upload/5d3b699e-3a82-4648-a23a-89887120e307.png"/>
      </figure>
      <p>سال گذشته بود که طرح ترافیک با اولین تغییر خودش روبه‌رو شد و شهروندان تهرانی با محدودیت های جدیدی برای ورود به محدوده اصلی ترافیکی شهر روبرو شدند که باعث تغییر رفتار خودرویی شهروندان نیز شد.</p>
      <p>همچنین تدوین طرح اعمال ممنوعیت تردد برای خودروهای دیزلی (کامیون‌ها) فاقد معاینه فنی  که قرار بود با همکاری دولت و پلیس راهور از سرویس کارمندان و خودروهای حامل انواع بار سنگین در شهر اعمال شود؛ در کنار افزایش سختگیری‌ها برای معاینه فنی خودروهای شخصی، سبب کاهش قابل توجه حجم ذرات آلاینده شد که منجر به افزایش روزهای پاک و سالم در پاییز سال گذشته شد خودنمایی شد.</p>
      <p>حالا بر خلاف ادعای معاونت حمل و نقل ترافیک شهرداری تهران با اجرای طرح جدید ترافیک در محدوده زوج و فرد و همچنین توقف بی سروصدای طرح ترافیک دیزلی‌ها، این روزها حال هوای تهران خوب نیست و شاهد افزایش غلظت ذرات معلق با قطر کمتر از ۲.۵ میکرون هستیم که ناشی از افزایش بار ترافیک خودروهای شخصی، تردد خودروهای فاقد معاینه فنی و فاقد استاندارد حداقلی و ادامه تردد خودروهای دیزلی در سطح شهر است.</p>
      <p>هرچند برخی کارشناسان مدیریت شهری، احتمال کاهش کیفیت بنزین عرضه شده در جایگاه‌های سوخت» را با اوضاع آلودگی هوای این روزهای  پایتخت بی‌ارتباط نمی‌دانند، به نظر می رسد شرکت کنترل کیفیت هوای تهران وابسته به شهرداری که همه روزه هم شاخص کیفیت هوا را اعلام می‌کند، احتمال دارد در روزهای آینده یک گزارش رسمی از علت یا علل اصلی بازگشت آلودگی به هوای پایتخت در پاییز امسال-نسبت به پاییز سال گذشته- منتشر کند.</p>
      <p>شاخص کیفیت هوای تهران در حال حاضر  برگرفته از داده‌های ۲۳ دستگاه سنجش آلودگی هوا در نقاط مختلف شهر است که متاسفانه پراکندگی این دستگاه‌ها با توجه به اختلاف شدید تراکم فضاهای مسکونی و میزان تردد خودرو در این نقاط، اصلا مناسب نیست؛ با این وصف به نظر می رسد خیلی نمی شود روی گزارش دقیق این مرکز حساب باز کرد.</p>
      <p>البته باید دید که آیا شهرداری تهران با توجه به گزارش های پلیس راهور ایرادات موجود در طرح جدید ترافیک را خواهد پذیرفت یا با لجبازی خود حال و هوای پایتخت را در روزهای آتی بازهم بدتر خواهد کرد.</p>
      <p> </p>
      <p>
        <b>شهرداری بی توجه به راهکار اصلی مقابله با آلودگی هوا</b>
      </p>
      <p>محسن هاشمی، رئیس شورای شهر تهران با اشاره به افزایش برودت هوا در نیمه دوم سال اظهار داشت: تنها راهکار این مسئله استفاده بیشتر از سیستم حمل ونقل عمومی در این ایام توسط شهروندان است.</p>
      <p>وی با اشاره به انتظار به حق مردم درخصوص رفع کمبودهای ناوگان اتوبوسرانی و مترو در ساعات پیک ترافیکی گفت: در حوزه مترو طی ماه‌های آینده شاهد اضافه شدن ده قطار شامل 70 واگن به ناوگان خواهیم بود که البته این سه قطار تنها چند درصد از نیاز مترو را تامین می‌کند و وضعیت در اتوبوسرانی، به مراتب دشوارتر است.</p>
      <figure>
        <img src="http://www.dana.ir/content/upload/ee1bcb15-96da-4d2a-a3b1-8e77ce8e4ebd.png"/>
      </figure>
      <p>هاشمی افزود: تعداد ناوگان اتوبوسرانی تهران، طی ده سال گذشته از بیش از 7 هزار دستگاه، به جای 30 درصد افزایش مطابق برنامه، به کمتر از شش هزار دستگاه رسیده و عمر آن نیز از 5 سال به 11 سال رسیده است، به نحوی که نیمی از ناوگان فعلی اتوبوسرانی تهران در حال حاضر فرسوده است و روزانه بیش از 300 مورد توقف ناشی از خرابی اتوبوس در تهران رخ می‌دهد که موجب افزایش ترافیک و نارضایتی شهروندان می‌گردد.</p>
      <p>رییس شورای شهر با بیان اینکه این امر باعث شده که طی دهه گذشته استفاده از اتوبوس توسط شهروندان حدود 30 درصد کاهش یابد واز 3.2 میلیون به 2.3 میلیون سفر در روز برسد، ادامه داد: این باعث شد خودروهای شخصی و تاکسی‌های اینترنتی کمبود اتوبوس را جبران کنند که موجب تشدید آلودگی هوا شده است.</p>
      <p>هاشمی از مسئولان در شهرداری تهران و مسئولان دولتی درخواست کرد در چارچوب دستور رییس جمهور برای تامین 19 هزار اتوبوس شهری که 5 هزار دستگاه آن متعلق به تهران است و همچنین تامین 1300 واگن مترو پیگیری‌های خود را افزایش دهند تا وضعیت ترافیکی و آلودگی هوای تهران بحرانی‌تر نشود.</p>
      <p>انتهای پیام/</p>
    </article>
  </body>
</html>