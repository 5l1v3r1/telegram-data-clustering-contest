<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/world/valkania-rama-zaef-kai-voutsits-symfonisan-se-dimiourgia-mias-mikris-sengken/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T11:56:57+00:00"/>
    <meta property="og:title" content="Βαλκάνια : Ράμα, Ζάεφ και Βούτσιτς συμφώνησαν σε δημιουργία μιας «μικρής Σένγκεν»"/>
    <meta property="og:description" content="Σημαντικές αποφάσεις ελήφθησαν κατά τη δεύτερη τριμερή σύνοδο κορυφής Σερβίας – Βόρειας Μακεδονίας – Αλβανίας που πραγματοποιείται στην Οχρίδα"/>
  </head>
  <body>
    <article>
      <h1>Βαλκάνια : Ράμα, Ζάεφ και Βούτσιτς συμφώνησαν σε δημιουργία μιας «μικρής Σένγκεν»</h1>
      <h2>Σημαντικές αποφάσεις ελήφθησαν κατά τη δεύτερη τριμερή σύνοδο κορυφής Σερβίας – Βόρειας Μακεδονίας – Αλβανίας που πραγματοποιείται στην Οχρίδα</h2>
      <address><time datetime="2019-11-10T11:56:57+00:00">10 Nov 2019, 11:56</time> by <a rel="author">ΤοΒΗΜΑ Team</a></address>
      <p>Σημαντικές αποφάσεις ελήφθησαν κατά τη δεύτερη τριμερή σύνοδο κορυφής Σερβίας – Βόρειας Μακεδονίας – Αλβανίας που πραγματοποιείται στην Οχρίδα.</p>
      <p>Κατά την χθεσινοβραδινή συνάντηση του προέδρου της Σερβίας Αλεξάνταρ Βούτσιτς και των πρωθυπουργών της Βόρειας Μακεδονίας και της Αλβανίας Ζόραν Ζάεφ και Έντι Ράμα συμφωνήθηκε η ελεύθερη διακίνηση των πολιτών μεταξύ των τριών αυτών χωρών, η επίσπευση των ελέγχων στα σύνορα για τα ευπαθή εμπορεύματα και η δημιουργία ενιαίου συστήματος στην έκδοση αδειών εργασίας.</p>
      <p>
        <a href="https://www.in.gr/2019/11/10/world/sokolof-o-istorikos-omologise-oti-skotose-kai-diamelise-tin-foititria-tou/">Σοκόλοφ: Ο ιστορικός ομολόγησε ότι σκότωσε και διαμέλισε την φοιτήτρια του</a>
      </p>
      <p>Όπως εξήγησε ο Αλεξάνταρ Βούτσιτς σε συνέντευξη του στην δημόσια τηλεόραση της Σερβίας (RTS), οι πολίτες θα μπορούν να ταξιδεύουν στις τρεις αυτές χώρες μόνο με την αστυνομική ταυτότητα και με απλοποιημένες διαδικασίες.</p>
      <p>Για τα εμπορεύματα συμφωνήθηκε να λειτουργούν στα σύνορα, σε 24ωρη βάση, οι υπηρεσίες κτηνιατρικού και φυτοϋγειονομικού ελέγχου ώστε να μειωθεί σημαντικά ο χρόνος αναμονής των φορτηγών.</p>
      <p>Στο τομέα εργασίας συμφωνήθηκε ότι η άδεια εργασίας που θα εκδίδεται σε μία από τις τρεις χώρες θα ισχύει και στις άλλες δύο χωρίς να γίνεται καμία επιπρόσθετη ενέργεια από τον κάτοχο της, εξήγησε ο Αλ. Βούτσιτς.</p>
      <p>Ο πρόεδρος της Σερβίας ανέφερε ότι οι ηγεσίες των τριών χωρών είναι αποφασισμένες να προχωρήσουν με γοργούς ρυθμούς στην δημιουργία της αποκαλούμενης «μικρής Σένγκεν» και παραμένει ανοιχτή η πρόσκληση για να συμμετάσχουν και άλλες χώρες των Δυτικών Βαλκανίων.</p>
      <p>Ο Βούτσιτς επισήμανε ότι η πρωτοβουλία αυτή έχει την υποστήριξη των ΗΠΑ και αναμένεται να υποστηριχθεί και από τον πρόεδρο της Γαλλίας Εμανουέλ Μακρόν, ο οποίος μέχρι στιγμής δεν έχει εκφράσει την άποψη του.</p>
      <p>Στη δεύτερη σύνοδο της «μικρής Σένγκεν» έστειλαν αντιπροσώπους η Βοσνία-Ερζεγοβίνη και το Μαυροβούνιο ενώ αρνήθηκε να συμμετάσχει ο πρόεδρος του Κοσόβου Χάσιμ Θάτσι δηλώνοντας με ανάρτηση του στο Facebook ότι καμία περιφερειακή συμμαχία δεν μπορεί να υποκαταστήσει την πλήρη ένταξη στους ευρώ-ατλαντικούς θεσμούς.</p>
      <p>Πηγή: ΑΜΠΕ</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>