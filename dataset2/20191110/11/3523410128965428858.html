<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639184/%D8%B1%D9%88%D8%B3%DB%8C%D9%87-%D9%85%D9%85%DA%A9%D9%86-%D8%A7%D8%B3%D8%AA-%D8%B3%D9%87%D9%88%D8%A7-%D8%AC%D9%86%DA%AF-%D8%AC%D9%87%D8%A7%D9%86%DB%8C-%D8%B3%D9%88%D9%85-%D8%B1%D8%A7-%D8%A2%D8%BA%D8%A7%D8%B2-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:12:00+00:00"/>
    <meta property="og:title" content="روسیه ممکن است سهوا جنگ جهانی سوم را آغاز کند"/>
    <meta property="og:description" content="یکی از نظامیان ارشد ارتش انگلیس هشدار داد، رفتار بی‌مهابای روسیه و فقدان احترام آن برای قوانین بین‌المللی، می‌تواند به جنگ جهانی سوم منجر شود."/>
  </head>
  <body>
    <article>
      <h1>
        <a href="https://www.bultannews.com/fa/news/639184/%D8%B1%D9%88%D8%B3%DB%8C%D9%87-%D9%85%D9%85%DA%A9%D9%86-%D8%A7%D8%B3%D8%AA-%D8%B3%D9%87%D9%88%D8%A7-%D8%AC%D9%86%DA%AF-%D8%AC%D9%87%D8%A7%D9%86%DB%8C-%D8%B3%D9%88%D9%85-%D8%B1%D8%A7-%D8%A2%D8%BA%D8%A7%D8%B2-%DA%A9%D9%86%D8%AF">روسیه ممکن است سهوا جنگ جهانی سوم را آغاز کند</a>
      </h1>
      <h2>یکی از نظامیان ارشد ارتش انگلیس هشدار داد، رفتار بی‌مهابای روسیه و فقدان احترام آن برای قوانین بین‌المللی، می‌تواند به جنگ جهانی سوم منجر شود.</h2>
      <address><time datetime="2019-11-10T11:12:00+00:00">10 Nov 2019, 11:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> نیک کارتر</b>، رئیس ستاد ارتش <b>انگلیس</b> در مطلبی برای روزنامه دیلی تلگراف نوشت، صلح با "انواع جدید تسلیحات" نظیر پول، حملات سایبری و تبلیغات سیاسی در معرض تهدید است و این‌ها "گزینه‌هایی برای دستیابی به مزیت و اختلاف‌افکنی" شدند. او اشاره کرد که چطور این "تسلیحات"، جهانی "کم‌ثبات‌تر از هر زمانی در دوران جنگ جهانی دوم" ایجاد کرده است.</p>
      <p>نیک کارتر تاکید کرد: «این تهدیدها به سرعت در حال گسترش، اشاعه و گوناگونی هستند. ماهیت سیاست و جنگ‌افزار به دلیل فراگیر شدن اطلاعات و سرعت تغییر فناوری تغییر کرده است.»</p>
      <p>این مقام نظامی همچنین گفت که<b> روسیه</b> پیش از انتخابات ریاست جمهوری سال ۲۰۲۰ آمریکا در یک کمپین فیسبوک در بخش‌هایی از آفریقا "تاکتیک‌های جدید دروغ‌پراکنی" را آزمایش کرده بود. کارتر نوشت: «من این ایده را مطرح نمی‌کنم که مخالفان ما بخواهند در تعریف سنتی این اصطلاح به جنگ بروند، اما رفتار بی‌پروا و عدم احترام به قوانین بین‌المللی در رابطه با انواع جدید "تسلیحات" خطر تشدید اوضاع را در پی دارد که می‌تواند به سادگی منجر به محاسبات اشتباه غیر عمدی شود.»</p>
      <p>او در ادامه گفت که چطور ترور آرشیدوک فرانتس فردیناند، وارث تاج و تخت پادشاهی اتریش-مجارستان و همسرش موجب شد تا این امپراتوری به صربستان اعلام جنگ کرده و جنگ جهانی اول به راه بیفتد. کارتر این جنگ را نتیجه "محاسبات اشتباه" رهبران اروپایی دانست.</p>
      <p>رئیس ستاد ارتش انگلیس گفت: «کشورهایی نظیر روسیه، چین و ایران در حال قدرتنمایی به روش‌هایی هستند که امنیت و ثبات ما را که از ۱۹۴۵ پای بر جا بوده است، به چالش می‌کشد. این سیستم چندجانبه که این ثبات را ایجاد کرده است، به واکنشی فوری برای حفاظت نیاز دارد.»</p>
    </article>
  </body>
</html>