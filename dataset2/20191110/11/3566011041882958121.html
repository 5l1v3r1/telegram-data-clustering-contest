<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544230.html/%D8%B1%D9%88%D8%A7%D8%A8%D8%B7-%D8%AA%D8%AC%D8%A7%D8%B1%DB%8C-%D8%A8%D8%A7-%D8%B9%D8%B1%D8%A7%D9%82-%D9%85%D9%87%D9%85-%D8%AA%D8%B1-%D8%A7%D8%B3%D8%AA-%DB%8C%D8%A7-%D8%A7%D8%B1%D9%88%D9%BE%D8%A7---%DA%A9%D8%A7%D8%B1%D8%B4%D9%86%D8%A7%D8%B3-%D8%AF%DB%8C%D9%BE%D9%84%D9%85%D8%A7%D8%B3%DB%8C-%D8%A7%D9%82%D8%AA%D8%B5%D8%A7%D8%AF%DB%8C--%D8%A7%D8%B1%D8%B2%D8%B4-%D8%B5%D8%A7%D8%AF%D8%B1%D8%A7%D8%AA-%D8%A7%DB%8C%D8%B1%D8%A7%D9%86-%D8%A8%D9%87-%D8%B9%D8%B1%D8%A7%D9%82-10-%D8%A8%D8%B1%D8%A7%D8%A8%D8%B1-%DA%A9%D9%84-%D8%A7%D8%B1%D9%88%D9%BE%D8%A7%D8%B3%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:45:00+00:00"/>
    <meta property="og:title" content="روابط تجاری با عراق مهم‌تر است یا اروپا؟/ کارشناس دیپلماسی اقتصادی: ارزش صادرات ایران به عراق 10 برابر کل اروپاست!"/>
    <meta property="og:description" content="تجارت 9 میلیارد دلاری ایران و عراق باید سطح بالای روابط دیپلماتیک این دو کشور را به دنبال ­می­داشت، اما تعداد پایین دیدارها وسفرهای نمایندگان وزارت خارجه ایران به عراق نسبت به کشورهای اروپایی حاکی از برنامه ریزی دستگاه دیپلماسی ایران بر اساس منطقی غیر از اقتصاد است."/>
  </head>
  <body>
    <article>
      <h1>روابط تجاری با عراق مهم‌تر است یا اروپا؟/ کارشناس دیپلماسی اقتصادی: ارزش صادرات ایران به عراق 10 برابر کل اروپاست!</h1>
      <h2>در گفتگو با دانا بررسی شد؛</h2>
      <address>
        <time datetime="2019-11-10T11:45:00+00:00">10 Nov 2019, 11:45</time>
      </address>
      <p>تجارت 9 میلیارد دلاری ایران و عراق باید سطح بالای روابط دیپلماتیک این دو کشور را به دنبال ­می­داشت، اما تعداد پایین دیدارها وسفرهای نمایندگان وزارت خارجه ایران به عراق نسبت به کشورهای اروپایی حاکی از برنامه ریزی دستگاه دیپلماسی ایران بر اساس منطقی غیر از اقتصاد است.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ بعد از وضع تحریم‌های جدید علیه ایران و محدودیت های بازرگانی برای کشور، گسترش ارتباطات تجاری با کشورهای همسایه اهمیت ویژه ای پیدا کرد تا جایی که به اعتقاد برخی از کارشناسان ایران می تواند به تنهایی می تواند بازار بزرگی در کشورهای همسایه به خود اختصاص داده و بسیاری از مشکلات اقتصادی کشور برطرف شود.</p>
      <p>یکی از توصیه های اقتصاددانان برای برون رفت از شرایط فعلی اقتصادی کشور افزایش ارتباطات تجاری با کشورهای همسایه است چرا که پتانسیل این کشورها برای برقراری پیمان های دو جانبه مالی بسیار زیاد بوده و این کشورها بازار مناسبی برای کالاهای ایرانی هستند.</p>
      <p>برخی از این کارشناسان معتقدند در صورت تأمین بازارهای مصرفی در کشورهای همسایه، می توان وابستگی به فروش نفت را تا درصد زیادی کاهش داد.</p>
      <p>در همین راستا <b>ابوالفضل کوثری، <b>کارشناس مسائل ایران و عراق </b></b>در گفتگو با خبرنگار <a href="http://www.dana.ir/">شبکه اطلاع رسانی راه دانا</a> اظهار داشت: ایران در شرایط تحریمی باید از ظرفیت اقتصادی کشورهای همسایه به درستی برای بی­ اثر کردن و دور زدن تحریم­ها استفاده کند.</p>
      <p>وی با بیان اینکه دیپلماسی اقتصادی یکی از مهمترین مأموریت­‌های وزارت خارجه ایران است که می‌تواند زمینه را برای حل مشکلات اقتصادی فراهم کند، تصریح کرد: با فعال شدن دستگاه دیپلماسی، ایران می­‌تواند به گسترش روابط اقتصادی خود در منطقه برای فعال کردن ظرفیت­های اقتصادی کشورهای همسایه اقدام کند.</p>
      <p>این کارشناس دیپلماسی اقتصادی در ادامه تأکید کرد: با توجه به اهمیت منافع اقتصادی در تعاملات بین المللی باید دید دستگاه دیپلماسی ایران بر چه مبنایی تعاملات خود با کشورهای مختلف را برنامه ریزی می کند؛ چرا که بدیهی­ ترین مبنا، اقتصاد و درآمد ارزی حاصل ازین تعاملات است.</p>
      <p>کوثری همچنین تصریح کرد: بسیاری از کشورها میزان تعاملات اقتصادی با شرکای خود را به عنوان یک امر مهم و اثرگذار در تعیین سطح روابط سیاسی و منطقه­‌ای لحاظ می­‌کنند. در حالیکه این نکته در برنامه­‌ریزی وزارت خارجه ایران مغفول مانده است.</p>
      <p> </p>
      <p>
        <b>عراق اولویت دستگاه دیپلماسی اقتصادی ایران است یا اروپا !؟</b>
      </p>
      <p>وی ضمن تأکید بر اینکه امروزه عراق با توجه به قرابت­‌های فرهنگی و جغرافیایی، به یکی از مهمترین شریک­‌های تجاری ایران در حوزه صادرات کالا و خدمات تبدیل شده است یادآوری کرد: در سال 97، کشور عراق پس از چین بزرگترین واردکننده محصولات ایرانی بود که از نظر تنوع کالاهای وارداتی، در جایگاه نخست بین کشورهای واردکننده کالاهای ایرانی قرار گرفت.</p>
      <p>این کارشناس دیپلماسی اقتصادی در ادامه افزود: در همین سال حدود 9 میلیارد دلار صادرات با وزن تقریبی 20 میلیون تن به عراق انجام شده است؛ تا جایی که به گفته سرپرست سازمان توسعه تجارت، ایران در سال 97 توانسته است 29 درصد از سهم بازار عراق را در اختیار بگیرد و بازیگر اصلی در تجارت خارجی این کشور باشد.</p>
      <p>کوثری با بیان اینکه می‌توان به هدف 20 میلیارد دلاری تجارت بین ایران و عراق دست یافت خاطرنشان کرد: این حجم از مبادلات تجاری نشان می‌­دهد که عراق بازار بزرگی برای مصرف محصولات ایرانی است. در توافقات اخیر افزایش حجم مبادلات تجاری این دو کشور تا 20 میلیارد دلار، امری است که مسئولان دو کشور بر آن تاکید داشتند.</p>
      <p> </p>
      <p>
        <b>ارزش صادرات ایران به عراق 10 برابر کل اروپاست!</b>
      </p>
      <p>وی در ادامه افزود: در یک مقایسه ساده میتوان فهمید بر اساس آمار ارائه شده از سوی وزارت امور خارجه، جواد ظریف در سال های اخیر بیش از 30 سفر به کشورهای اروپایی داشته و دیدارهای مختلفی را با سران این کشورها برگزار کرده است. از طرفی تعداد سفرهای آقای ظریف برای دیدار با دولتمردان عراقی به تعداد انگشتان دو دست هم نمی­‌رسد.</p>
      <p>این کارشناس دیپلماسی اقتصادی همچنین تصریح کرد: ارزش تجارت ایران با عراق 10 برابر تجارت ایران با کشورهای اتحادیه اروپاست؛ به عبارت دقیق­‌تر در سال گذشته ارزش صادرات ایران به کشورهای اتحادیه اروپا(E28)، یک میلیارد و 72 میلیون ریال بوده که تقریبا یک دهم ارزش صادرات ایران به عراق است. بنابراین در حال حاضر متاسفانه کشوری با این حجم از تبادلات تجاری با ایران در برنامه‌­ریزی وزارت خارجه جایگاه ویژه­‌ای ندارد.</p>
      <p>کوثری در انتها تصریح کرد: دستگاه دیپلماسی ایران حتی اگر صرفا قواعد اقتصادی و کسب منافع بیشتر را مبنای گسترش تعاملات و روابط اقتصادی خود با کشورهای دنیا قرار دهد، باید عراق سهم بیشتری را در تعداد دیدارها و سفرهای آقای ظریف و همکاران اقتصادی او داشته باشد نه کشورهای اروپایی!</p>
      <p> </p>
      <p>انتهای پیام/</p>
    </article>
  </body>
</html>