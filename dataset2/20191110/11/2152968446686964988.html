<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/10/zaev-rama-i-vuchich-syzdava-li-se-mini-shengen-na-balkanite.429129"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T11:46:00+00:00"/>
    <meta property="og:title" content="Заев, Рама и Вучич – създава ли се &quot;мини Шенген&quot; на Балканите?"/>
    <meta property="og:description" content="Албания, Македония и Сърбия се договориха | Dnes.bg"/>
  </head>
  <body>
    <article>
      <h1>Заев, Рама и Вучич – създава ли се "мини Шенген" на Балканите?</h1>
      <h2>Албания, Македония и Сърбия се договориха</h2>
      <address><time datetime="2019-11-10T11:46:00+00:00">10 Nov 2019, 11:46</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Само месец след стартирането на инициативата за създаване на регион без граници пред свободното движение на стоки, хора, услуги и капитали между Македония, Сърбия и Албания, бяха постигнати първите конкретни стъпки в тази посока, пише скопското издание "Република", цитирано от "Фокус".</p>
      <p>Зоран Заев, заедно с албанския си колега Еди Рама и президента на Сърбия Александър Вучич, започнаха официалната работна част от втория ден на срещата за "мини Шенген" в Охрид.</p>
      <p>Според сръбската медия Tanjug, ключовият въпрос за всеки инвеститор е политическата и икономическата стабилност и няма по-добро послание за стабилността на региона от сътрудничеството на страните от Западните Балкани и създаването на единен пазар.</p>
      <p>Смята се, че свободата на движението ще има много ефекти и ще повиши конкурентоспособността на целия регион, който има потенциал от 12 милиона жители.</p>
      <p>Беше договорено да се въведе система, която да позволява пътуване между страните само с лична карта. Освен това лидерите се споразумяха за създаването на общо разрешително за работа. То ще позволява на хората да работят в трите държави без допълнителни процедури.</p>
      <p>Предвижда се също така да се консолидира и формира общ набор от документация, необходима за транзита на стоки в държавите-членки на инициативата, като възможно най-много от нея ще бъде в електронен вариант. Това ще бъде в съответствие със стратегията за цифрово развитие на страните.</p>
      <p>Предвижда се и взаимно признаване на професионалните квалификации в държавите-членки на инициативата и насърчаване на студентския обмен и стартиране на съвместни проекти за научни изследвания и развитие.</p>
      <p>Предвижда се и създаването на същински "мини Шенген", което означава, че чужденците, които идват в Белград, ще могат да пътуват до други държави-членки на инициативата без виза. Сърбия и Албания ще въведат възможността за безвизови пътувания до края на годината.</p>
    </article>
  </body>
</html>