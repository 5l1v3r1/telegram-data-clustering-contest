<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/lyudi-v-l-dnr-ne-viryat-u-mirotvorchi-zdibnosti-zelenskogo-opituvannya-329125_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T11:26:00+00:00"/>
    <meta property="og:title" content="Люди в Л/ДНР не вірять у миротворчі здібності Зеленського — опитування"/>
    <meta property="og:description" content="Населенню ЛНР і ДНР не здаються переконливими миротворчі ініціативи господаря Банкової."/>
  </head>
  <body>
    <article>
      <h1>Люди в Л/ДНР не вірять у миротворчі здібності Зеленського — опитування</h1>
      <h2>Населенню ЛНР і ДНР не здаються переконливими миротворчі ініціативи господаря Банкової.</h2>
      <address>
        <time datetime="2019-11-10T11:26:00+00:00">10 Nov 2019, 11:26</time>
      </address>
      <p>У цілому про Володимира Зеленського дуже хорошої або хорошої думки — 19% (1,9 і 17,2%  відповідно). А швидше поганої або дуже поганої — 78,9% (49,6 і 29,3% відповідно). Цікаво, що ці показники збігаються з оцінкою ставлення до ще одного українського президента — Віктора Януковича, який отримав від співвітчизників 19% лайків і 80% дизлайків. </p>
      <p>Такі дані наводяться в спільному дослідженні Українського інституту майбутнього і <a href="https://dt.ua/">"Дзеркала тижня. Україна"</a>, проведеному за допомогою компанії "Нью Імідж Маркетинг Груп".</p>
      <p>До Зеленського краще не ставляться навіть ті 25% людей, які в ОРДЛО дивляться українське телебачення. Загальний показник тих, хто "дуже хорошої думки" про Зеленського, — 1,9% (серед тих, хто дивиться українське ТБ, — 3,3%; серед тих, хто не дивиться, — 1,3%). "Швидше хорошої думки" — 17,2% (18,6 і 16,8% відповідно). "Швидше поганої думки" — 49,6% (54,3 і 47,8% відповідно). "Дуже поганої думки" про Зеленського — 29,3% опитаних (23,2 і 31,8% відповідно).</p>
      <p>За останні місяці, які Володимир Зеленський пріоритетно присвятив анонсуванню саміту в нормандському форматі та ідеям мирного врегулювання конфлікту на Сході, ставлення до нього у жителів Л/ДНР "сильно покращилося — він робить більше, ніж обіцяв" лише у 2,7%; "трохи покращилося" — у 7,9%; "не змінилося" — у 44,8%; "погіршилося — його дії викликають побоювання" — у 22,9%; "значно погіршилося — він розчарував" — у 20,5%. Іншими словами, спостерігаючи за діями Зеленського в останні місяці — 11% відчули оптимізм, а 43% — відійшли в песимізм.</p>
      <figure>
        <img src="https://image.zn.ua/media/images/614xX/Nov2019/244567.jpg"/>
      </figure>
      <p>У великій Україні багато людей усе ще сповнені очікувань і сподівань від нового очільника держави, який одноособово сформував парламентську більшість і виконавчу владу. У ДНР і ЛНР цей настрій поділяють набагато менше людей. </p>
      <p>Тільки 1,4% опитаних вважають "дуже ймовірним" те, що Зеленському вдасться поліпшити соціально-економічні умови; 13,3% "припускають таку ймовірність". При цьому 85% вважають "малоймовірним" і "дуже малоймовірним" підвищення соціально-економічного рівня президентом. Що ж, у Зеленського буде можливість переконати жителів окупованих територій зусиллями нинішнього складу уряду або того, іншого, який уже пишеться. </p>
      <p>Чи здатен президент України принести мир у регіон? Населенню ЛНР і ДНР не здаються переконливими й миротворчі ініціативи хазяїна Банкової. І тут цю недовіру він з урядом розділити не зможе. Оскільки, як і Петро Порошенко, усі надії в переговорах щодо врегулювання ситуації в Донбасі Зеленський покладає на свою чарівливість, комунікабельність і геній. 1,7% респондентів вважають "дуже ймовірним" той факт, що Володимир Олександрович принесе мир у регіон. 12,5% думають, що це "ймовірно". На сьогодні не пов'язують із Зеленським сподівань на мир у регіоні 59%. А 26,5% категорично відмовляють українському президентові в цій потенції.</p>
      <p>Приблизно так само розподілилися думки тих, хто оцінює, здатність очільника держави провести переговори з Росією. 2,4 і 12,4% вважають, що Володимир Зеленський "дуже ймовірно" і "швидше ймовірно" "успішно проведе переговори з Росією". 61,3% у цьому сильно сумніваються. А 23,8% вважають успіх у переговорах з Путіним "дуже малоймовірним".</p>
      <p>23% опитаних вважають "дуже ймовірним", що "обіцянки Володимира Зеленського в питаннях миру та переговорів з РФ розходяться з реальними діями". Ще 48,6% вважають каверзу "швидше ймовірною". У щирість президента майже повірили 17,9%, а абсолютно повірили 10%. У принципі, сукупні 27,9% — це непоганий результат, але поки що явно недостатній, щоб стати Данко ОРДЛО.</p>
      <p>Дослідження проводилося з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>