<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639201/%D8%B5%D8%A7%D8%AF%D8%B1-%DA%A9%D9%86%D9%86%D8%AF%D9%87-%D8%A7%D9%BE%D9%84-%DA%A9%D8%A7%D8%B1%D8%AA-%D8%A8%D9%87-%D8%AA%D8%A8%D8%B9%DB%8C%D8%B6-%D8%AC%D9%86%D8%B3%DB%8C%D8%AA%DB%8C-%D9%85%D8%AA%D9%87%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T11:44:00+00:00"/>
    <meta property="og:title" content="صادر کننده اپل کارت به تبعیض جنسیتی متهم شد"/>
    <meta property="og:description" content="به نظر می‌رسد که مشکلی جدید گریبان اپل و بانک همکارش «Goldman Sachs» را گرفته است."/>
  </head>
  <body>
    <article>
      <h1>
        <a href="https://www.bultannews.com/fa/news/639201/%D8%B5%D8%A7%D8%AF%D8%B1-%DA%A9%D9%86%D9%86%D8%AF%D9%87-%D8%A7%D9%BE%D9%84-%DA%A9%D8%A7%D8%B1%D8%AA-%D8%A8%D9%87-%D8%AA%D8%A8%D8%B9%DB%8C%D8%B6-%D8%AC%D9%86%D8%B3%DB%8C%D8%AA%DB%8C-%D9%85%D8%AA%D9%87%D9%85-%D8%B4%D8%AF">صادر کننده اپل کارت به تبعیض جنسیتی متهم شد</a>
      </h1>
      <h2>به نظر می‌رسد که مشکلی جدید گریبان اپل و بانک همکارش «Goldman Sachs» را گرفته است.</h2>
      <address><time datetime="2019-11-10T11:44:00+00:00">10 Nov 2019, 11:44</time> by <a rel="author">بولتن نیوز | bultannews.com</a></address>
      <p><b>گروه IT:</b> به نظر می‌رسد که مشکلی جدید گریبان<b> اپل</b> و بانک همکارش<b> «Goldman Sachs»</b> را گرفته است. <b>وزارت خدمات مالی نیویورک</b> قصد دارد از این بانک در رابطه با<b> تبعیض جنسیتی</b> تحقیقاتی به عمل بیاورد.   <br/>به گزارش بولتن نیوز به نقل از دیجیاتو، چندی پیش <b>دیوید هاینمایر هانسون</b> (David Heinemeier Hansson) موسس <b>بیس کمپ</b> (Basecamp)، اپل و بانک Goldman Sachs را متهم به تبعیض جنسیتی کرده است. بر اساس گفته‌های وی،<b> سقف امتیاز اعتبار اپل کارت</b> او<b> ۲۰ برابر بیش‌تر</b> از <b>سقف اعتبار همسرش</b> است، درحالی که امتیاز اعتبار همسر وی، بسیار بیش‌تر از آقای هاینمایر است.<br/><br/><b>امتیاز اعتیار</b> یا<b> Credit Score</b> عددی ۳ رقمی است که بیانگر احتمال پرداخت بدهی هر شخص به بانک است. بانک‌ها با توجه به امتیاز هر شخص، تصمیم می‌گیرند که آیا او واجد شرایط دریافت وام یا اعتبار است یا خیر. در بیش‌تر کشور‌های دنیا، بانک‌ها هر ماه مقدار مشخصی پول داخل کارت هر شخص شارژ می‌کند و آن شخص باید این پول را طی اقساط ماهیانه به بانک پس دهد. میزان پولی هم که هر ماه توسط بانک به هر شخص تخصیص داده می‌شود، همان سقف اعتبارات وی است.</p>
      <figure>
        <img src="https://www.bultannews.com/files/fa/news/1398/8/19/1194702_434.jpg"/>
      </figure>
      <p>آقای هاینمایر پس از این اتفاق، شکایت خود را به <b>پشتیبانی بانک</b> اعلام کرد ولی متاسفانه پاسخ درستی دریافت نکرد. بانک Goldman Sachs هم چندی بعد، سقف امتیازات اعتبار همسر وی را افزایش داد. این اقدام بانک به نظر می‌رسد به دلیل<b> فرار از فشار ناشی از رسانه‌ها</b> باشد و بعید است که کار خاصی در رابطه با این تبعیض جنسیتی انجام داده باشد.<br/><br/>به همین دلیل وزارت خدمات مالی نیویورک قصد دارد که در رابطه با این موضوع تحقیقاتی انجام دهد و از ارائه سرویس برابر به تمامی کاربران این بانک مطمئن شود. همچنین در رابطه با <b>الگوریتم‌‌های بانک Goldman Sachs</b> نیز بررسی‌هایی صورت گرفته تا از سوگیری خواسته یا ناخواسته بانک به جنسیت خاص اطمینان حاصل کند. در همین رابطه بانک Goldman Sachs در بیانیه‌ای گفته است:<br/><br/>    امتیازات اعتباری کاملا بر اساس <b>شایستگی هر فرد</b> تعیین می‌شود و ارتباطی با جنسیت هیچ شخصی ندارد.<br/><br/>با این حال نه بانک Goldman Sachs و نه اپل توضیحی در رابطه با مشکل آقای هاینمایر و همسرش نداده‌اند. با این حال این مشکل پس از به وجود آمدن مشکلات<b> تبعیض نژادی</b> در الگوریتم‌های شرکت خدمات درمانی آمریکا، چندان به نفع وجهه اجتماعی اپل نیست. به خصوص این که این مباحث در این کشور بسیار داغ است و چندی پیش اپل اعلام کرد اپل کارت، موفق‌ترین شروع کارت اعتباری در آمریکا را داشته است.<br/><br/>با این حال باید دید که تبعیض جنسیتی واقعا حقیقت دارد یا تنها به همین یک مورد خلاصه شده و بلاخره مشکلات اپل کارت تمام می‌شود؛ یا این که باید به عنوان<b> چاقو</b> از آن استفاده کنیم؟</p>
    </article>
  </body>
</html>