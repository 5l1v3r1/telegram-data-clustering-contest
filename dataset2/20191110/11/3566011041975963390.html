<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546138.html/%D8%B1%D9%88%D8%AD%D8%A7%D9%86%DB%8C-%D8%AF%D8%B1-%D8%AC%D9%85%D8%B9-%D9%85%D8%B1%D8%AF%D9%85-%DB%8C%D8%B2%D8%AF--%D9%87%D8%B1%DA%A9%D8%B3-%D8%AF%D8%B1-%D8%A7%DB%8C%D9%86-%DA%A9%D8%B4%D9%88%D8%B1-%D8%AF%D8%B3%D8%AA%D8%B4-%D8%A2%D9%84%D9%88%D8%AF%D9%87-%D8%A8%D9%87-%D9%81%D8%B3%D8%A7%D8%AF%D8%A8%D8%A7%D8%B4%D8%AF-%D8%A8%D8%A7%DB%8C%D8%AF-%D8%A8%D8%A7-%D8%A7%D9%88-%D8%A8%D8%B1%D8%AE%D9%88%D8%B1%D8%AF-%D8%B4%D9%88%D8%AF---%D9%88%D9%82%D8%AA%DB%8C-%D8%A8%D8%A7-%D9%81%D8%B3%D8%A7%D8%AF-%D9%85%DB%8C%D9%84%DB%8C%D8%A7%D8%B1%D8%AF%DB%8C-%D8%A8%D8%B1%D8%AE%D9%88%D8%B1%D8%AF-%D9%85%DB%8C-%DA%A9%D9%86%D9%86%D8%AF--%D8%AF%D8%B1%D8%AE%D8%B5%D9%88%D8%B5-%D9%81%D8%B3%D8%A7%D8%AF---%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D9%87%D9%85-%D8%A7%D9%82%D8%AF%D8%A7%D9%85-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T11:45:00+00:00"/>
    <meta property="og:title" content="روحانی در جمع مردم یزد: هرکس در این کشور دستش آلوده به فسادباشد باید با او برخورد شود/ وقتی با فساد میلیاردی برخورد می کنند، درخصوص فساد ۲ میلیارد دلاری هم اقدام کنند"/>
    <meta property="og:description" content="رئیس جمهور در جمع مردم یزد گفت: مردم عزیز یزد فساد دانه درشت ها کجاست؟ چرا به این پول ها رسیدگی نمی کنید؟ اینکه چند نفر را به دادگاه بردند و تبلیغ کردند سر مردم کلاه نمی رود. باید مردم بدانند پولی که از بیت مال رفته کجا ر فته است."/>
  </head>
  <body>
    <article>
      <h1>روحانی در جمع مردم یزد: هرکس در این کشور دستش آلوده به فسادباشد باید با او برخورد شود/ وقتی با فساد میلیاردی برخورد می کنند، درخصوص فساد ۲ میلیارد دلاری هم اقدام کنند</h1>
      <h2>حمله روحانی به قوه قضاییه؛با چند دادگاه سر مردم کلاه نمی رود/</h2>
      <address>
        <time datetime="2019-11-10T11:45:00+00:00">10 Nov 2019, 11:45</time>
      </address>
      <p>رئیس جمهور در جمع مردم یزد گفت: مردم عزیز یزد فساد دانه درشت ها کجاست؟ چرا به این پول ها رسیدگی نمی کنید؟ اینکه چند نفر را به دادگاه بردند و تبلیغ کردند سر مردم کلاه نمی رود. باید مردم بدانند پولی که از بیت مال رفته کجا ر فته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، حسن روحانی رئیس جمهور کشور صبح امروز در جمع مردم یزد بیان داشت: بسیار خوشحالم که خداوند در این هفته مبارک به من توفیق داد تا مردم غیور و عزیز مومن و عالم و فداکار یزد را زیارت کنم. هر موقع به این شهر و دیار آمدم همواره توشه خوبی از محبت و لطف مردم برگرفتم.<br/>وی ادامه داد: اوج انقلاب و حرکت ما در دی ماه سال 56 در قم و سپس در تبریز بود اما از فروردین 57 حرکت و نهضت از یزد و مردم غیور این استان آغاز شد. این دهم فروردین سال 57 بود که قدم به قدم ما را به 22 بهمن نزدیک کرد و انقلاب پیروز شد.<br/><br/>روحانی با بیان اینکه در تمام مراحل بعد از انقلاب از دفاع مقدس گرفته تا سازندگی این کشورهم مردم عزیز یزد در صف مقدم بودند، گفت: هرگز فداکاری تیپ الغدیر را در عملیات های مختلف به ویژه عملیات خیبر که این تیپ و جوانان غیور این سرزمین با سختی ایستادند و جنگیدند، فراموش نمیکنم.</p>
      <p>رئیس جمهور با تبریک هفته وحدت اظهار کرد: این هفته، هفته اتحاد و وحدت است و هفته قرب بیشتر به راه و مسیر پیامبر عظیم الشان اسلام است.</p>
      <p>وی ادامه داد: در آغاز لازم می دانم همدردی خودم و همه مردم عزیزم استان یزد را به مردم آذربایجان شرقی به خاطر زلزله اعلام کنم و از همه دست اندرکاران تشکر کنم که در روزهای سخت مردم در کنار هم و در خط همکاری و تعاون و یاری هم قرار دارند.</p>
      <p>
        <b>*آمار و ارقام اقتصادی  نشان از تلاش افزوده همه مردم است</b>
      </p>
      <p>روحانی عنوان کرد: شما مردم بزرگ، شما مردم مهربان در خط انقلاب هستید. اختلاف و فاصله خواست آمریکا است. نگذاریم خواست آمریکا از حنجره عده ای معدود بلند شود. گرچه آن عده بسیار کم و معدود در کشور هستند اما در عین حال آن گروه کم و کوچک را هم به اسلام و وحدت و پیامبر رحمت دعوت می کنیم.</p>
      <p>وی تاکید کرد: همه ما امروز در یک شرایط تاریخی بسیار مهمی قرار داریم. امروز ما در شرایطی هستیم که در برابر فشار بیگانگان ملت ما یکپارچه ایستاده اند. علیرغم همه تلاش هایی که امریکا و دشمنان ما علیه ملت ما انجام داده اند امروز ملت ما از هر زمان دیگری برای فداکاری نسبت به کشور و دیارشان آماده تر هستند.<br/>رئیس جمهور اظهار کرد: اولین مسئله ای که در اینجا می خواهم بر آن تاکید کنم این است که ما در طول یک سال گذشته در برابر فشار بیگانگان ایستادگی کردیم. روزهای سختی بر مردم ما گذشت در طول سال 97 و 98 فشار اقتصادی بر کشور ما فراوان بود. مردم روزهای سختی را از لحاظ اقتصادی داشتند اما در عین حال ایستادگی و وحدت مردم و تلاش پیگیر مردم امروز ما را به نقطه ای رسانده که به اعتقاد من امریکا مایوس شده است. امریکا امروز به خوبی می داند که روزی است که ملت بزرگ ما در برابر فشار آن ها ایستادگی کرده اند.</p>
      <p>وی اظهار داشت: ما بحمدلله در این ایام به نقطه ای رسیدیم که دشمن را مایوس کرده ایم. آمار و ارقام اقتصادی با ما سخن می گوید. آمار می گوید از ماه اردیبهشت امسال در هر ماه شرایط ما بهتر شده و این روند در ماه های گذشته همچنان پیش روی ما بوده است.<br/>روحانی گفت: اینکه علیرغم فشار دشمن ملت ما می تواند در ماه های اردیبهشت تا مهر فشار تورم را کنترل کند. این به آن معنا است که کارآفرینان، کشاوران، کارگران و مهندسین ما در سراسر کشور تلاششان را افزایش داده اند.<br/>رئیس جمهور بیان کرد: اینکه علیرغم فشارها صادرات غیرنفتی ما رونق دارد به معنی تلاش و کوشش در این عرصه  است. همه مردم در این مسیر حرکت کرده اند.<br/>روحانی ادامه داد: ما امروز اگر در این کشور برای آبادانی کشور تلاشمان را افزایش دهیم و بتوانیم در برابر دنیا در زمینه علم و دانش و فعال کردن شرکت های دانش بنیان شاهد تحول بزرگ در کشور باشیم می توانیم دشمنان را منکوب کنیم.</p>
      <p>وی تصریح کرد: تلاش و فعالیت همه ما در مبارزه با فساد است. دولت در سه لایحه مهم راه های اساسی مبارزه با فساد را روشن کرده و دو لایحه آن را به مجلس داده است.<br/>روحانی بیان داشت: مهم ترین مسئله برای مبارزه با فساد شفافیت است و همه مردم و مسئولین و دستگاه ها باید با شفافیت کاری را که می کنند برای مردم تشریح کنند. فعالیت و درآمد شرکت ها باید کاملا روشن باشد. باید مشخص شود از بودجه بیت المال چه چیزی را مصرف کرده اند، برای آبادانی کشور چه کار کرده اند.</p>
      <p>وی اضافه کرد: لایحه شفافیت یکی از لوایح مهمی است که دولت  به مجلس ارائه داده و امیدواریم نمایندگان مجلس در آینده نزدیک بتوانند این لایجه را به تصویب برسانند. لایجه دومی که مهم است لایجه مبارزه با فساد است که آن هم به مجلس داده شده و لایجه سوم لایحه تعارض منافع است و آن هم در دولت در حال بررسی است.</p>
      <p>روحانی بیان داشت: همه ما باید با شفافیت و عزمی راسخ با فساد در این جامعه مبارزه کنیم. هر کس در این کشور دستش آلوده به فساد باشد باید با او برخورد شود. ما در این زمینه نباید حزب و  جناحی را بشناسیم. همه مردم و همه جناح ها خواستار مبارزه با فساد به صورت شفاف هستند.</p>
      <p> </p>
      <p>
        <b>*اولتیماتوم عصبانی رییس جمهور به قوه قضاییه!</b>
      </p>
      <p>رئیس جمهور اضافه کرد:من از قوه قضائیه می خواهم حالا که با فسادهای میلیونی و میلیاردی برخورد می کند، مبارزه با فساد میلیارد دلاری را هم برای مردم توضیح بدهد. اینکه هنوز بعد از چند سال برای ما روشن نیست آقایی که دو میلیارد و هفتصد میلیون پول این مردم را خورد و او را دستیگر کردند و حکم اعدام برای او صادر کردند، این پول کجا رفت؟ چه کسانی مسئول هستند؟ چرا آن هایی که در این پرونده نقش داشتند برای مردم توضیح داده نمی شود. این پول نفت و پول خزانه و پول بیت المال بوده است.<br/>روحانی بیان داشت: من از همه مسئولین و ارگان ها می خواهم دو میلیارد دلار پولی که به حلقوم آمریکا رفت و دولت قبل وقت داشت از حلقوم آمریکا در بیاورد، اما دست روی دست گذاشت و تا امروز خبری نشده است.</p>
      <p>وی گفت: مردم می خواهند پرونده نهصد و چهل و هفت میلیون دلاری را برای مردم توضیح دهند و باید حسابرسی شود.<br/>روحانی بیان داشت: من از آن نهادهایی که بیش از هفتصد میلون دلار بدهکارند از دستگاه ها می خواهم که به مردم توضیح دهند و وزیر نفت و رئیس بانک مرکزی را مسئول می کنم تا برای مردم توضیح دهند. دستگاه های نظارتی را مسئول می کنم تا برای مردم توضیح دهند.</p>
      <p>رئیس جمهور اظهار داشت: مردم عزیز یزد فساد دانه درشت ها کجاست؟ چرا به این پول ها رسیدگی نمی کنید؟ اینکه چند نفر را به دادگاه بردند و تبلیغ کردند سر مردم کلاه نمی رود. باید مردم بدانند پولی که از بیت مال رفته کجا ر فته است.</p>
      <p>وی درخواست کرد: قضات و دادستان های شریف ما نترسند. این پول ها باید به مردم توضیح داده شود و الا من در استان های مختلف این رقم ها را اعلام می کنم.<br/>وی ابراز داشت:الان می خواهم در کنار این بحث ها دو خبر خوش هم به شما بدهم. اولین اینکه کارگران شرکت نفت ملی ایران در بخش اکتشاف شرکت نفت ایران در تلاش های چند ساله خودشان و به ویژه از سال 95 تا هفته گذشته به یک میدان جدید نفتی بزرگ دست یافته اند، که این خبر را من امروز به ملت ایران اعلام می کنم. این هدیه کوچک دولت و وزارت نفت به ملت بزرگ ایران است. ما یک میدان نفتی به اندازه 53 میلیارد بشکه نفت کشف کردیم.</p>
      <p>روحانی ادامه داد: این در یک میدان نفتی بزرگ است که از بستان آغاز می شود و تا نزدیک امیدیه ادامه دارد و این 80 متر عمق دارد. این نشان این است که ما کشور ثروتمندی داریم.</p>
      <p>وی گفت: به کاخ سفید اعلام می کنیم در ایامی که فروش نفت ایران را تحریم کردید و فشار آورید کارگران و مهندسین ما توانستند یک مخزن بزرگ نفتی کشف کنند.</p>
      <p>روحانی افزود: مهم در این میدان نفتی ضریب بازیافت است و اینجاست که دانش حرف می زند. ما باید از فناوری های پیشرفته جهان استفاده کنیم. هر کجای دنیا باشیم باید از علم استفاده کنیم. ما باید با علم و دانش مردم را ثروتمند کنیم و راه و مسیر درست آینده را مشخص کنیم.</p>
      <p>روحانی در بخش دیگری از سخنان خود ابراز داشت: یک عده از آدم هایی که کمی بداخلاق هستند در طول ماه های گذشته در برخی روزنامه ها بیان کردند که این دولت در سال 97 با ارز 4200 تومانی 18 میلیارد دلار را بر باد داد. من به رئیس بانک مرکزی دستور دادم تمام پول هایی که در شش ماه سال گذشته داده شده فهرست کند و اعلام کند و به همه مردم خبر بدهد.</p>
      <p> </p>
      <p>
        <b>*در این دولت یک دلار هم گم نخواهد شد!</b>
      </p>
      <p>رئیس جمهور ادامه داد: امروز بانک مرکزی ما این آمار را منتشر کرده از این 18 میلیارد پارسال هفت و سه دهم میلیارد کالای اساسی وارد شده مانند ذرت و کنجاله و موارد دارویی و پزشکی، 12 میلیارد دلار کالاهای دیگر وارد شده که لیست همه آن ها مشخص است و تمام اینها جز  مقدار کمی یعنی حدود یک میلیارد دولار،  تسویه حساب شده است.<br/>روحانی بیان داشت: ملت بزرگ یزد، مردم بزرگ ایران بدانید در این دولت یک ریال، یک دلار گم نخواهد شد در دوران دیگر بود که میلیاردها گم شد و هنوز پیدا نکردیم لذا راه را اشتباه نرویم.<br/>وی اضافه کرد: مردم یزد شما چند سرمایه بزرگ دارید که خداوند به شما داده، به مردم دیگر هم داده، اما اینجا معروف است. شما مردم با استعدادی هستید، کنکور ما شهادت می دهد 26 سال است شما در کنکور اول هستید. سخت کوشی مردم یزد جزء ذات مردم مردم یزد است و قنات های یزد حکایت سخت کوشی مردم یزد دارد.</p>
      <p> </p>
      <p>
        <b>*آب یزد تا سی سال آینده تامین شده است</b>
      </p>
      <p>رئیس جمهور گفت: این ملت، ملت بزرگی، است ملت فداکاری است. اما برای این استان دو کار بزرگ باید انجام شود و من امروز در این سفر برای شما اعلام می کنم. یک مسئله آب است، چه آب صنعتی و کشاورزی و چه آب اشامیدنی، من اینجا اعلام می کنم در شورای عالی آب تصویب کردیم آب آشامیدنی 30 سال آینده یزد تامین است.تمام جزئیات این مصوبات روشن است که از کدام حوزه آبریز آب آشامیدنی یزد تا 30 سال آینده تامین خواهد شد.<br/>وی ادامه داد: آب جنوب شیرین سازی خواهد شد و به عمق فلات قاره و یزد و کرمان و سایر مناطق خواهد رسید. ان شاالله سال آینده 20 میلیون از این آب وارد این سرزمین می شود.<br/>روحانی اظهار کرد: در شورای عالی آب تمام نیازمندی های صنعت و کشاورزی از خلیج فارس و دریای عمان تامین شده و امروز هر سرمایه گذاری می تواند برای اجرای رساندن آب عمان به یزد سرمایه گذاری کند.<br/>رئیس جمهورادامه داد: من مطمئنم اگر آب کافی به یزد برسد در صنعت، کشاورزی و گردشگری که شما جزء نمونه ها هستید چرا که شهر شما شهر ثبت شده یونسکو است. مردم دنیا را به این شهر جذب می کنید. باید بیکاری را ریشه کن کنیم با اب باید بیکاری را ریشه کن کنیم. شما جزء استان های پیشتاز در زمینه کشت های گلخانه ای هستید.<br/>وی بیان داشت: اعتبارات لازم برای تکمیل راه آهن یزد به اقلید پیش بینی شده است و امیدواریم تا پایان سال اینده این راه آهن تکمیل شود و موجب تحول و رونق شود.<br/>روحانی اذعان داشت: در سفر قبلی قول دادیم 46 طرح  به مبلغ 970 میلیارد تومان اجراکنیم، ما بیشتر از این اعتبارات را پرداخت کردیم، ما 1000 میلیارد تومان پرداخت کردیم اما همه پروژه ها تکمیل نشده است.<br/>وی ادامه داد: در این سفر بیش از هزار میلیارد تومان به این استان اختصاص دادیم و در شورای اداری برای مردم اعلام خواهیم کرد.</p>
      <p>رئیس جمهور گفت: امروز من برای افتتاح دو طرح بزرگ در چادرملو و همچنین دو طرح صنعتی بزرگ در یزد آمده ام.<br/>روحانی بیان داشت: اینجا دیارعلمایی مثل آیت الله شیخ عبدالکریم حائری یزدی، مرحوم آیت الله محقق داماد، مرحوم آیت الله مرتضی حائری  که استاد من بودند است. من به روح شهید آیت الله صدوقی عزیز و همچنین فرزند گرامی اش شیخ محمدعلی صدوقی دوست چندین ده ساله ام و به روح بلند آیت الله سید روح الله خاتمی عالم روشن ضمیر درود می فرستیم.</p>
      <p>انتهای پیام/</p>
    </article>
  </body>
</html>