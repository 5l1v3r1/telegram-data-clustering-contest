<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818194.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T15:45:00+00:00"/>
    <meta property="og:title" content="صف‌بندی اصلاح‌طلبان و اصولگرایان برای انتخابات مجلس/ سرلیست‌های احتمالی در تهران چه افرادی خواهند بود؟"/>
    <meta property="og:description" content=" به گزارش الف،"/>
  </head>
  <body>
    <article>
      <h1>صف‌بندی اصلاح‌طلبان و اصولگرایان برای انتخابات مجلس/ سرلیست‌های احتمالی در تهران چه افرادی خواهند بود؟</h1>
      <address>
        <time datetime="2019-11-10T15:45:00+00:00">10 Nov 2019, 15:45</time>
      </address>
      <p>در حالی که کمتر از یک ماه تا زمان آغاز ثبت نام نامزدهای انتخابات برای مجلس یازدهم باقی مانده صف بندی های سیاسی در حال آشکار شدن است. در حال حاضر جریان اصولگرا در پی ائتلاف حداکثری و اصلاح طلبان نیز مشغول طراحی سازوکاری برای چگونگی گزینش نامزدها و تهیه لیست می باشند.</p>
      <p><b> به گزارش الف،</b> بر اساس تقویم انتخابات مجلس یازدهم، ثبت نام داوطلبان برای نمایندگی از دهم آذر به مدت یک هفته  آغاز می شود.  انتخابات مجلس شورای اسلامی دوم اسفندماه برگزار می شود. </p>
      <p>جریانات و جناح های سیاسی کشور از ماه های قبل مشغول رایزنی و تدارک سازوکارهایی برای نیل به اجماع و تهیه فهرست واحد بوده اند؛ البته در نهایت این که تا چه میزان اشتراک نظر پیدا کنند و بر روی یک فهرست توافق کنند مشخص نیست.  این موضوع به معنای این نیز نیست که تمامی گروه ها و تشکل های سیاسی یک جریان وارد فرایند رایزنی جهت اجماع شده اند بلکه بعضاً مشاهده می شود که برخی گروه های سیاسی یا افراد نیز به صورت منفرد و جداگانه مشغول زمینه سازی برای حضور در انتخابات هستند.</p>
      <p>
        <b>اصولگرایان، دغدغه فهرست واحد و جبهه پایداری</b>
      </p>
      <p>اصولگرایان برای ارائه فهرست واحد در انتخابات اسفندماه، شورای ائتلاف جریان انقلاب را تشکیل داده اند. شورایی که هفته گذشته محسن پیرهادی، چهره نزدیک به محمدباقر قالیباف را به عنوان سخنگوی خود انتخاب کرد. غلامعلی حداد عادل نیز به عنوان رئیس این شورا فعالیت می کند.</p>
      <p>در این بین سرانجام جبهه پایداری مشخص نیست و این که بالاخره آیا آنها به اصولگرایان می پیوندند یا نه در هاله ای از ابهام قرار دارد. در این باره پرویز سروری، یکی از فعالان اصولگرا و از اعضای شورای ائتلاف در اوائل آبان ماه گفته بود: «صحبت‌های خوبی با دوستان پایداری انجام‌شده و ما با توجه به شناختی که از اعضای پایداری داریم، انتظارمان این است که این جبهه، شورای ائتلاف را در تشکیل مجلسی کارآمد همراهی کند، لذا ما امیدوار به استفاده از ظرفیت همه گروه‌های درون انقلاب از جمله جبهه پایداری هستیم.»</p>
      <p>برخی معتقدند جبهه پایداری در پی آن است که با اضافه شدن دقیقه نود به جمع اصولگرایان از قدرت چانه زنی برای قرار دادن نامزدهای بیشتری در لیست اصولگرایان برخوردار شود. برخی فعالان سیاسی نیز از احتمال ارائه فهرست جداگانه توسط پایداری ها خبر داده اند.  از زاویه دید جبهه پایداری در انتخابات ترجیح نامزد اصلح به صالح مقبول حتماً باید حکمفرما باشد. این استراتژی موجب شده در بسیاری از انتخابات اخیر اصولگرایان با مشکل تفرق و عدم اجماع روبه رو شوند.</p>
      <p>مهدی چمران، عضو شورای ائتلاف جریان‌های انقلاب چند روز قبل با اشاره به فعالیت‌های اخیر شورای ائتلاف برای وحدت حداکثری گفت: «راهبرد اساسی شورای ائتلاف، وحدت در جبهه نیروهای انقلاب بوده و هست و بر همین اساس ما تلاش داریم از همه گروه‌ها و جریان‌های انقلاب برای وحدت حداکثری در آستانه انتخابات مجلس شورای اسلامی استفاده کنیم.»</p>
      <p>وی درباره جبهه پایداری و موضع این جبهه برای پیوستن به شورای ائتلاف نیز گفت: «ما گفت‌وگوهای خوبی با اعضای جبهه پایداری داشتیم و این گفت‌وگوها برای پیوستن جبهه پایداری به شورای ائتلاف ادامه دارد». چمران گفت: امیدوار هستیم که دوستان جبهه پایداری در مسیر وحدت، شورای ائتلاف را همراهی کنند.</p>
      <p>موضوع دیگری که در روزها و هفته های اخیر گمانه زنی های فراوانی درباره آن مطرح شده بحث انتخاب سرلیست اصولگراها در تهران است که از چهره های مختلفی نام برده می شود. از جمله این افراد می توان به محمدباقر قالیباف، حداد عادل، سعید جلیلی و ... اشاره کرد. </p>
      <p>اتفاق مهم دیگری که در جبهه اصولگرایی رخ داده بحث نامزد شدن علیرضا زاکانی از شهر قم است. در این ارتباط دو روز قبل فهرست اصولگرایان برای شهر قم منتشر شد. فهرستی که در آن نام امیرآبادی فراهانی، ذوالنوری و علیرضا زاکانی بود و همانند مجلس نهم نام علی لاریجانی، رئیس مجلس در این فهرست به چشم نمی‌خورد.</p>
      <p>احمد امیرآبادی درباره حذف نام علی لاریجانی از لیست اصولگرایان در قم اظهار داشت: در روند انتخاب فهرست سه نفره، شورای اصولگرایان قم هیچ رزومه‌ای از علی لاریجانی نخواسته و آقای لاریجانی هم رزومه‌ای را به شورا ارائه نکردند.</p>
      <figure>
        <img src="https://www.alef.ir/files/archive/originals/2019/45/158711.jpg"/>
      </figure>
      <p>ایلنا در این باره نوشت: طبق شنیده ها از یک منبع موثق، علی لاریجانی نماینده مردم قم و رئیس مجلس شورای اسلامی، اخیرا در جمع برخی از فعالان سیاسی نزدیک به خود در شهر قم اعلام کرده که دیگر کاندیدای انتخابات نمایندگی مجلس شورای اسلامی نمی شود و تا کنون هرچه در توان داشته برای کشور بکار گرفته است.</p>
      <p>محمد مهاجری، چهره رسانه ای نزدیک به رئیس مجلس شورای اسلامی نیز در مصاحبه با ایسنا این خبر را تائید می کند و می گوید: اطلاع دارم که علی لاریجانی از یک سال پیش به نزدیکان خود اعلام کرده است که نامزد انتخابات مجلس یازدهم از هیچ حوزه‌ای نخواهد شد.</p>
      <p>البته هنوز نمی توان با قاطعیت گفت که علی لاریجانی در انتخابات اسفندماه نامزد نخواهد شد. دیروز خبرگزاری تسنیم در این باره نوشته بود: برخی گمانه‌زنی‌ها حاکی از حضور وی از حوزه انتخابیه ساری و تهران است و برخی نیز احتمال می‌‌دهند وی این بار از حضور در مجلس انصراف دهد تا بخت خود را برای 1400 بیازماید. </p>
      <p>
        <b>«سرا»ی اصلاح طلبان؛ سازوکاری دموکراتیک یا خانه ای روی آب</b>
      </p>
      <p>از اردوگاه اصلاح طلبان نیز بعد از مدت ها که اخباری درباره چگونگی واکنش نسبت به انتخابات مجلس شورای اسلامی وجود داشت اینک اخباری درباره طرح جدید آنها شنیده می شود. اصلاح طلبان اوائل آبان ماه از تدوین طرح جدید خود در شورای عالی سیاست گذاری اصلاح طلبان خبر داند. طرح آنها با عنوان «سامانه رای سنجی اصلاح طلبان» یا «سرا» است که با هدف میدان دادن به بدنه اصلاح طلبان برای انتخاب لیست نهایی است. اگر چه برخی معتقد بودند این طرح بروز شده جمنای اصولگرایان در انتخابات ریاست جمهوری 96 است اما تا اینجای کار، سرا موجب تشتت و تفرقه بین اصلاح طلبان شده است.</p>
      <p> بر اساس گفته های اصلاح طلبان قرار است با راه اندازی یک وب سایت اینترنتی، طرفداران آنها در سراسر کشور بتوانند با رای گیری لیست نامزدها را در شهرهای مختلف تعیین کنند.</p>
      <p>اما این سازوکار با مخالفت جدی دو حزب کارگزاران و اعتماد ملی مواجه شده است. روزنامه سازندگی از مخالفت احزاب کارگزاران سازندگی ، حزب اسلامی کار، حزب اعتمادملی و ادوار تحکیم وحدت نام برده است.</p>
      <p>غلامحسین کرباسچی، دبیرکل حزب کارگزاران سازندگی در این باره می گوید: تأکید دوستان روی «بدنه اجتماعی» است. سئوال این است که منظور چه کسانی هستند؟ مردمی که رای‌های‌شان را همیشه به سبد اصلاحات می‌اندازند «بدنه اجتماعی» است، یا اینکه قرار است عده‌ای گزینش و اسامی مشخصی در سامانه‌ای معرفی شوند و بگویند اینها بدنه اجتماعی اصلاحات است و از مردم بخواهند به فرد یا افرادی که این بدنه اجتماعی خودساخته انتخاب می‌کنند رأی بدهند؟ </p>
      <p>کرباسچی در توییتر نیز نوشت: بدنه اجتماعی اصلاحات از پایین به بالا شکل می‌گیرد، نه از بالا به پایین! چه کسی حق دارد بدنه اجتماعی اصلاحات را انتخاب کند؟ آنان باید ما را انتخاب کنند یا ما آنان را؟!.. ‏آن چه انتخابات را معنادار می‌کند و به مردم رغبت رای دادن می‌بخشد، نتیجه رای دادن است و نه مناسک آن... </p>
      <p>اما اسماعیل گرامی مقدم، سخنگوی حزب اعتمادملی انتقادات تندتری را نسبت به سرا بیان می کند. گرامی مقدم می گوید: «اینکه فکر کنیم با چنین طرح‌هایی مردم و بدنه اجتماعی دوباره برای انتخاب یک لیست قرار است به اصلاح طلبان اعتماد کنند و در صحنه حاضر شوند باید بگویم این طور نیست. به صراحت عرض می کنم کل انگیزه موجود پشت این طرح این است که بتوانند لیست را به نوعی سازماندهی کنند تا افراد خاص خودشان خروجی آن باشند.»</p>
      <p>در واکنش به این سخنان، جواد امام، عضو شورای سیاست‌گذاری اصلاح‌طلبان ضمن دفاع از طرح سرا با بیان اینکه این طرح مورد موافقت رهبر جریان اصلاحات هم قرار خواهد گرفت معتقد است که منتقدان نقدشان غیرمنصفانه است و می‌خواهند ذهن و فضای ذهنی جامعه را منحرف کنند.</p>
      <p>البته فعلاً اعلام نشده قرار است سرلیست اصلاح طلبان در تهران چگونه انتخاب شود. در روزهای اخیر صحبت هایی از سرلیست شدن مصطفی هاشمی طبا، شهیندخت مولاوردی، سیدحسن قاضی‌زاده هاشمی، علی مطهری، پزشکیان و ... در رسانه ها مطرح شده بود. در این بین حضور محمدرضا عارف در انتخابات در هاله ای از ابهام قرار دارد. به نظر می رسد در بین اصلاح طلبان عده ای به شدت مخالف حضور وی در انتخابات هستند. </p>
      <p>البته فارغ از سرلیست و سازوکار برای تعیین نامزدها، اصلاح طلبان با مشکل اساسی تر به نام عملکرد دولت و فراکسیون امید روبه رو هستند که مشخص نیست قرار است چه پاسخی به آن داشته باشند تا بدنه رای آنها ترغیب به رای دادن به لیست نهایی آنها شود.</p>
    </article>
  </body>
</html>