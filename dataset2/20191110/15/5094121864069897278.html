<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/most-inteligence-komunisti-zeleznice-branicky-szdc-zdvoukolejeni-vlaky-20191110.html"/>
    <meta property="og:site_name" content="Deník.cz"/>
    <meta property="article:published_time" content="2019-11-10T15:30:00+00:00"/>
    <meta property="og:title" content="„Most Inteligence“ neměl být nikdy oslavován. Bude mít (znovu) dvě koleje?"/>
    <meta property="og:description" content="Železniční most přes Vltavu v Braníku se označoval jako „most Inteligence“. V době komunistického teroru v padesátých letech minulého století na jeho stavbě v dělnických profesích totiž pracovalo mnoho právníků, lékařů či učitelů. Když však 30. května 1964 došlo ke zprovoznění Branického mostu, bylo to bez fanfár i bez účasti soudruhů z KSČ. Správa železniční dopravní cesty (SŽDC) nyní uvažuje, že tudy po skoro šedesáti letech povede jedna z důležitých vlakových spojek v metropoli."/>
  </head>
  <body>
    <article>
      <h1>„Most Inteligence“ neměl být nikdy oslavován. Bude mít (znovu) dvě koleje?</h1>
      <address><time datetime="2019-11-10T15:30:00+00:00">10 Nov 2019, 15:30</time> by <a rel="author">Michael Bereň</a></address>
      <p>Tento přes 900 metrů dlouhý most – ať už mu budeme říkat jakkoliv – nesl v době svého vzniku několik přívlastků s předponou nej-, byl třeba nejdelším dvoukolejným železobetonovým mostem v Evropě. I když toto prvenství se dá zpochybnit, neboť druhá kolej na něm sice položena byla, ale vlaky po ní nikdy nejezdily. </p>
      <p><b>Kesonová nemoc</b><br/>Při stavbě kvůli požadavkům armády měl mít most hloubkové založení ve vltavském dně, proto byla (vůbec poprvé v Československu) použita technologie kesonového zakládání, což byl ovšem hazard se zdravím i životem dělníků. Ti pracovali pod vodou v hloubce až 30 metrů uzavření uvnitř dutého betonového kvádru (kesonu). Hrozila jim tedy takzvaná kesonová nemoc, kterou znají potápěči pod pojmem dekompresní. </p>
      <p>Po Praze se dokonce tradovalo, že se ona „inteligence“, která most stavěla, komunistům pomstila tím, že ho úmyslně postavila příliš úzký. Mluvilo se i o různých jiných sabotážích jako symbolická odveta za totalitu.</p>
      <p>Skutečný důvod byl však spíše technického rázu. Při stavbě navazujícího tunelu na Malou Chuchlí se totiž zjistilo, že kvůli silurské vápence nejsou vhodné pro belgickou tunelovací metodu a dvoukolejný tunel by se mohl zřítit.</p>
      <p>Podle historiků právě výstavbu i dokončení Branického mostu (oficiální název dostal až v roce 1969) provázela „totální bezkoncepčnost, která charakterizovala dobu.“</p>
      <figure>
        <img src="https://g.denik.cz/63/4b/f201208020637701_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/jak-jsme-zili-v-ceskoslovensku-branik-ctvrt-divadla-sklep-i-dvou-mostu-20180119.html">Jak jsme žili v Československu: Braník čtvrť divadla Sklep i dvou mostů Přečíst článek ›</a>
      </aside>
      <p>„Byl stavěn jako třináctý z tehdy stojících pražských mostů přes Vltavu. Nikdy se o něm nemělo mluvit, neměl být nikdy oslavován,“ připomínal režisér Martin Štol v dokumentu Pomník inteligenci. Podle článku na webu České televize provoz zahájil skromně motorový vůz „Kredenc“ s přívěsným vozem, archiv zrovna neoplývá dobovými materiály zachycující tuto událost.</p>
      <h3>Most odnikud nikam</h3>
      <p>Inženýři i někteří současní architekti „most Inteligence“ opěvují. Konstrukce se sice povedla, jenže využití komunisté nenašli. Plány na železniční obchvat Prahy pro nákladní dopravu z roku 1920 se nerealizovaly. Branický most zprvu vedl vlastně odnikud nikam, protože ještě neexistovaly navazující železniční tratě.</p>
      <figure>
        <img src="https://g.denik.cz/63/b8/branicky-most-2_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/praha-4-chce-zridit-novou-cyklostezku-pres-branicky-most-20160730.html">Praha 4 chce zřídit novou cyklostezku přes Branický most Přečíst článek ›</a>
      </aside>
      <p>Po jedné koleji dosud jezdí jen nákladní vlaky, které se dostanou z Radotína přes Krč a seřaďovací nádraží Praha-Vršovice a dále směrem do Malešic. Cstující se po mostě projedou v případě výluk nebo jízdách vypravených při speciálních příležitostech. </p>
      <p>SŽDC už v únoru potvrdila, že nová dvojkolejná trať v úseku od Branického mostu až po odbočku Spořilov v Praze je nově na seznamu plánovaných projektů. Podle webu Zdopravy.cz už státní instituce vypsala veřejnou zakázku na zpracování záměru projektu i dokumentace pro stavební povolení na celou akci. Odhadovaná cena projektových prací je 84 milionů korun.</p>
      <h3>Přestupní terminál v Krči</h3>
      <p>Podle mluvčího SŽDC Marka Illiaše by měla být nově vybudována také odbočka Závodiště, která propojí tuto trať se spojením nádraží Praha-Smíchov s Černošicemi a Radotínem, která se má rovněž modernizovat.</p>
      <figure>
        <img src="https://g.denik.cz/63/ab/zeleznicni-most01_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/zeleznicni-most-ma-byt-cerveny-a-trikolejny-na-vytoni-je-v-planu-zastavka-20190208.html">Železniční most má být červený a tříkolejný. Na Výtoni je v plánu zastávka Přečíst článek ›</a>
      </aside>
      <p>„Stavba souvisí se zkapacitněním trati pro budoucí tangenciální linku S71 (z Radotína do Běchovic), bude rovněž řešit modernizaci stanice Praha-Krč pro možnost vybudování nového přestupního terminálu metro D nebo vlak. Trať je důležitá i pro odklony vlaků při výlukové činnosti v pražském železničním uzlu, například během připravované rekonstrukce výtoňského železničního mostu,“ řekl letos v únoru Mojmír Nejezchleb, náměstek generálního ředitele SŽDC pro modernizaci dráhy. Zatím poslední úpravou na této trati bylo vybudování zastávky u stanice metra Kačerov.</p>
      <p>Kromě toho by projekt měl pomoci i zlepšení průjezdu nákladní dopravy pražským uzlem. Některé cargo společnosti však proti záměru pražského magistrátu přes „most Inteligence,“ vést i jednu z příměstských vlakových linek protestovaly. Bály se totiž omezení kapacity na této trase. SŽDC plánuje zahájit stavbu do roku 2024.</p>
      <figure>
        <img src="https://g.denik.cz/63/1b/praha-vlakove-nadrazi-praha-vrsovice-5-duben-14_denik-150-3x2.jpg"/>
      </figure>
      <aside>
        <a href="https://prazsky.denik.cz/z-regionu/vlaky-do-prahy-jsou-preplnene-pomohou-super-dlouhe-soupravy-20191012.html">Vlaky do Prahy jsou přeplněné. Pomohou super dlouhé soupravy? Přečíst článek ›</a>
      </aside>
    </article>
  </body>
</html>