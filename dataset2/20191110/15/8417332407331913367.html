<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/fotball/Far-sin-forste-start-siden-mai-Slik-stiller-Ranheim-i-skjebnekampen-mot-Mjondalen-282592b.html"/>
    <meta property="og:site_name" content="adressa.no"/>
    <meta property="article:published_time" content="2019-11-10T15:55:20+00:00"/>
    <meta property="og:title" content="Får sin første start siden mai: Slik stiller Ranheim i skjebnekampen mot Mjøndalen"/>
    <meta property="og:description" content="Adriá Mateo Lopez er tilbake i startelleveren for første gang på et halvt år."/>
  </head>
  <body>
    <article>
      <h1>Får sin første start siden mai: Slik stiller Ranheim i skjebnekampen mot Mjøndalen</h1>
      <address><time datetime="2019-11-10T15:55:20+00:00">10 Nov 2019, 15:55</time> by <a rel="author">Even Berthelsen,Sigurd L. Hernes</a></address>
      <p>Adriá Mateo Lopez er tilbake i startelleveren for første gang på et halvt år.</p>
      <aside><a href="https://www.adressa.no/100Sport/fotball/javascript:void(0);">Del denne artikkelen på Facebook</a> <a href="https://www.adressa.no/100Sport/fotball/javascript:void(0);">Del denne artikkelen på Twitter</a> <a href="https://www.adressa.no/100Sport/fotball/javascript:void(0);">Del denne artikkelen på e-post</a></aside>
      <p>Kampen for tilværelsen er det som beskriver Ranheim best om dagen. Trønderne ligger dønn sist på tabellen, men søndag møter de laget som ligger på plassen over.</p>
      <p>Mjøndalen har like mange poeng, men bedre målforskjell. For begge lagene er det to poeng opp til Strømsgodset på kvalikplass, og fire poeng opp til trygg plass.</p>
      <h3>Flere endringer</h3>
      <p>Med tre kamper igjen å spille av sesongen kan dette være kampen som avgjør lagenes videre skjebne i Eliteserien.</p>
      <p>Og Ranheim-trener Svein Maalen har gjort flere endringer på laget som skal spille på Consto Arena i Mjøndalen søndag klokken 18:00.</p>
      <p>På midtbanen kommer Ranheims spanjol Adriá Mateo Lopez inn. Det er første gang han er i startelleveren siden kampen mot Vålerenga i mai.</p>
      <p>Mot Tromsø for to uker siden fikk han fire minutter på banen da Ranheim tapte 4–2.</p>
      <figure>
        <img src="https://vertical.snd.no/images/511d0765-82e4-4c9d-9ecb-d97ec75eec10?fit=crop&amp;q=80&amp;w=680"/>
        <figcaption>TILBAKE: Ranheim-keeper Even Barli er tilbake etter hodeskaden.  Foto: Håkon Mosvold Larsen</figcaption>
      </figure>
      <h3>Barli tilbake</h3>
      <p>Inn kommer også Ranheims ubestridte førstekeeper Even Barli. Etter en kamp på sidelinjen på grunn av en hodeskade han pådro seg mot Viking i cupen, er han tilbake på banen.</p>
      <p>Andrekeeper Magnus Lenes, som gjorde en god figur mot Stabæk forrige helg, er dermed tilbake på benken.</p>
      <p>På benken befinner også superveteran Øyvind Storflor seg. Olaus Skarsem går inn på høyrekanten.</p>
      <p>I det motsatte oppgjøret i Ranheimsfjæra endte det 1–1. Da var det Michael Karlsen som scoret for trønderne, men han er ikke med til Buskerud. Karlsen soner karantene for gule kort.</p>
      <h3>Disse starter mot Mjøndalen:</h3>
      <p>Even Barli – Jørgen Olsen Øveraas, Daniel Kvande, Ivar Furu, Torbjørn Heggem – Adriá Mateo Lopez, Magnus Blakstad, Mads Reginiussen – Olaus Skarsem, Vegard Erlien og Mushaga Bakenga.</p>
      <p><b>Reserver:</b> Magnus Lenes, Aleksander Foosnæs, Erlend Sørhøy, Eirik Valla Dønnem, Øyvind Storflor og Ola Solbakken.</p>
    </article>
  </body>
</html>