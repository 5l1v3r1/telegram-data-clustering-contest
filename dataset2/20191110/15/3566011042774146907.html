<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546217.html/---%D8%AF%D8%B1%D8%B5%D8%AF-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%D8%B4%D9%87%D8%B1%D8%B3%D8%AA%D8%A7%D9%86-%D8%A8%D8%B1%D9%88%D8%AC%D8%B1%D8%AF-%D8%AA%D8%AE%D8%B5%DB%8C%D8%B5-%DB%8C%D8%A7%D9%81%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:41:00+00:00"/>
    <meta property="og:title" content="۳۲ درصد اعتبارات شهرستان بروجرد تخصیص یافت"/>
    <meta property="og:description" content="فرماندار بروجرد گفت: تاکنون 32 درصد اعتبارات شهرستان بروجرد تخصیص داده شده است."/>
  </head>
  <body>
    <article>
      <h1>۳۲ درصد اعتبارات شهرستان بروجرد تخصیص یافت</h1>
      <h2>مدیر توزیع برق بروجرد:</h2>
      <address>
        <time datetime="2019-11-10T15:41:00+00:00">10 Nov 2019, 15:41</time>
      </address>
      <p>فرماندار بروجرد گفت: تاکنون 32 درصد اعتبارات شهرستان بروجرد تخصیص داده شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1422">سفیر افلاک،</a> عبدالرحیم رحیمی ظهر امروز در جلسه شورای اداری که در فرمانداری برگزار شد اظهار داشت: تاکنون ۳۲ درصد از اعتبارات بروجرد تخصیص یافته اما از تخصیص اعتبارات راضی نیستیم.</p>
      <p>وی افزود: مدیران ادارات موظف هستند با مدیران کل هماهنگ کنند و مبادله نامه را به فرمانداری تحویل دهند تا میزان دقیق تخصیص اعتبارات مشخص شود.</p>
      <p>فرماندار بروجرد با اشاره به سال رونق تولید عنوان کرد: امسال که سال رونق تولید نامگذاری شده باید همه تلاش‌ها برای حمایت از تولیدکننده و کارگر صورت گیرد که در این راستا بین دانشگاه و صنعت ارتباطی برقرار شده و دانشجویان فنی رشته‌ها در برخی از قسمت‌ها صنایع را همراهی و کمک کردند .</p>
      <p>وی بیان کرد: باید تلاش کرد تا ارتباط بین دانشگاه و صنعت تقویت شود چرا که این امر در رونق تولید و تولید ملی نقش بسیار مهمی دارد.</p>
      <p>رحیمی با تاکید بر اینکه باید آمادگی لازم برای بارش‌های امسال داشته باشیم گفت: اگر سیلاب فروردین ماه دوباره تکرار شود و مشکلی رخ دهد بهانه‌ای از کسی پذیرفته نیست و ضروری است تا قبل از بارش‌های زمستانی دستگاه‌ها نسبت به رفع مشکلات اقدام کنند.</p>
      <p>فرماندار بروجرد تصریح کرد: امسال لایروبی‌های لازم انجام شده و اگر این امر در سال قبل انجام می‌شد بسیاری از خسارت‌هایی که در سیلاب ایجاد شد، رخ نمی داد.</p>
      <p>وی با اشاره به مشکلات تعاونی‌ها گفت: ضروری است تا برنامه‌ریزی لازم صورت گیرد و تکلیف تعاونی‌ها و تعهدشان مشخص شود تا مشکلاتی در بخش‌های مختلف ایجاد نشود.</p>
      <p>رحیمی خاطر نشان کرد: متاسفانه برخی از تعاونی‌ها پاسخگو نبوده و باید پاسخگو باشیم که تعیین تکلیف تعاونی‌ها امری مهم و ضروری است.</p>
      <p>فرماندار بروجرد از پرداخت ۱۰ درصد خسارت بخش کشاورزی خبر داد و افزود: اولویت پرداخت خسارت‌ها به زیر ساخت‌ها، راه‌ها، مسکن و سپس کشاورزی بود که تاکنون ۱۰ درصد خسارت‌ها پرداخت شده است.</p>
      <p>انتهای پیام/</p>
    </article>
  </body>
</html>