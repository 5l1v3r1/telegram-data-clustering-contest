<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546253.html/%D9%86%D8%B5%D8%A8-%DA%A9%D8%A7%D8%B1%D8%AA-%D8%AE%D9%88%D8%A7%D9%86-%D8%A8%D8%B1-%D9%85%DB%8C%D8%B2%D8%A7%D9%86-%D9%85%D8%A7%D9%84%DB%8C%D8%A7%D8%AA-%D9%BE%D8%B2%D8%B4%DA%A9%D8%A7%D9%86-%D8%AA%D8%A7%D8%AB%DB%8C%D8%B1%DB%8C-%D9%86%D8%AF%D8%A7%D8%B1%D8%AF--%D8%A8%D8%B1%D8%AE%D9%88%D8%B1%D8%AF-%D8%A8%D8%A7-90-%D9%BE%D8%B2%D8%B4%DA%A9-%D9%85%D8%AA%D8%AE%D9%84%D9%81"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:44:00+00:00"/>
    <meta property="og:title" content="نصب کارت‌خوان بر میزان مالیات پزشکان تاثیری ندارد/ برخورد با 90 پزشک متخلف"/>
    <meta property="og:description" content="علی بیرجندی نژاد گفت: نصب کارت‌خوان و اتصال آن به سامانه اداره مالیات تأثیر چندانی بر میزان مالیات آن ها ندارد زیرا اداره مالیات و دارایی از راه‌های گوناگونی می تواند میزان درآمدهای پزشکان را محاسبه کند."/>
  </head>
  <body>
    <article>
      <h1>نصب کارت‌خوان بر میزان مالیات پزشکان تاثیری ندارد/ برخورد با 90 پزشک متخلف</h1>
      <h2>رئیس سازمان نظام پزشکی مشهد:</h2>
      <address>
        <time datetime="2019-11-10T15:44:00+00:00">10 Nov 2019, 15:44</time>
      </address>
      <p>علی بیرجندی نژاد گفت: نصب کارت‌خوان و اتصال آن به سامانه اداره مالیات تأثیر چندانی بر میزان مالیات آن ها ندارد زیرا اداره مالیات و دارایی از راه‌های گوناگونی می تواند میزان درآمدهای پزشکان را محاسبه کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ علی بیرجندی نژاد، رئیس سازمان نظام پزشکی مشهد ظهر امروز در نشستی با اصحاب رسانه که در سازمان نظام پزشکی مشهد برگزار شد اظهار کرد: هم‌اکنون اغلب پزشکان در مشهد از کارت‌خوان برای دریافت مبلغ ویزیت استفاده می‌کنند و مشکل اصلی ما پیش از این نحوه نصب دستگاه کارت‌خوان نبوده است و مشکل اصلی در اتصال کارت‌خوان پزشکان به سامانه اداره مالیات بوده است که در این زمینه درخواست آموزش داشتیم.</p>
      <p>وی در خصوص ممانعت و عدم تمایل پزشکان به اتصال کارت‌خوان‌های خود به سامانه مالیاتی کشور، گفت: واکنش پیشین جامعه پزشکی ناشی از مستثنا کردن آن‌ها از دیگر صنوف جهت پرداخت مالیات و گسترش آن در فضای مجازی بود اما اکنون با ابلاغ مصوبه مجلس شورای اسلامی در خصوص پرداخت مالیات، تمامی سامانه‌های فروشگاهی ملزم به اتصال کارت‌خوان‌های خود به اداره مالیات شده‌اند.</p>
      <p>
        <b>نصب کارت‌خوان بر میزان مالیات پزشکان تاثیری ندارد</b>
      </p>
      <p>رئیس سازمان نظام پزشکی مشهد ادامه داد: متأسفانه به دلیل شایعات ایجاد شده در فضای مجازی بسیاری از همکاران بنده بر این باور بودند که در صورتی که از کارت‌خوان در مطب‌های خود استفاده نکنند مالیات آن‌ها کاهش می‌یابد اما این باور اشتباهی است زیرا نصب کارت‌خوان و اتصال آن به سامانه اداره مالیات تأثیر چندانی بر میزان مالیات آنان ندارد بنابراین اداره مالیات و دارایی از راه‌های گوناگونی می تواند میزان درآمدهای پزشکان را محاسبه کند.</p>
      <p>بیرجندی نژاد با بیان اینکه 90 درصد میزان مالیات‌های اخذ شده از پزشکان از منابع غیر از کارت‌خوان‌های مطلب‌ها بوده است، یادآور شد: در ابتدا تمامی پزشکان برای دریافت پروانه طبابت باید در اداره مالیات پرونده مالیاتی ایجاد کنند و پس‌ازآن ما اقدام به صدور پروانه طبابت می‌کنیم از این رو ادعایی تحت عنوان فرار مالیاتی پزشکان به‌هیچ‌وجه صحت ندارد و تنها شایعاتی است که در فضای مجازی منتشر شده است.</p>
      <p>
        <b>برخورد با 90 پزشک متخلف</b>
      </p>
      <p>وی در پاسخ به خبرنگار صبح توس پیرامون میزان شکایات مردم در خصوص عدم استفاده از کارت‌خوان توسط پزشکان و ضرورت تصویب قانون مالیات تصاعدی برای پزشکان گفت: از ابتدای سال تا کنون حدود 90 شکایت در خصوص عدم نصب کارت‌خوان در مطب‌ها به نظام پزشکی مشهد گزارش شده است که ما تمامی موارد را بررسی و با افراد خاطی برخورد شده است.</p>
      <p>رئیس سازمان نظام پزشکی مشهد در پاسخ به دیگر سؤال خبرنگار صبح توس اظهار کرد: قانون مالیات تصاعدی در بسیاری از کشورهای جهان در حال اجراست بدین صورت که چنانچه فردی از یک میزان تعیین شده بیشتر کار کند باید مالیات چند برابری پرداخت کند اما این قانون مختص پزشکان نیست و تمام صنوف ملزم به رعایت آن هستند.</p>
      <p>بیرجندی نژاد خاطرنشان کرد: این قانون به دلیل اینکه افراد زمان بیشتری را با خانواده خود بگذرانند و از طرفی ثروت میان اعضای یک صنف به طور عادلانه تقسیم شود در کشورهای خارجی در حال اجرا است و در صورتی که این قانون برای تمام صنوف اجرایی شود ما نیز در جامعه پزشکی از آن استقبال می‌کنیم.</p>
      <p>
        <b>ضرورت تمرکز زدایی مطب‌ها از خیابان پرستار مشهد</b>
      </p>
      <p>وی در ادامه نشست با خبرنگاران گفت: ۸۰ درصد مطب‌ها و مراکز درمانی مشهد در خیابان پرستار و پیرامون آن قرارگرفته‌اند که از نظر پدافند غیر عامل بسیار خطرناک است و ما راه‌حل‌های فراوانی را جهت تمرکز زدایی مطلب‌ها ارائه داده‌ایم که متأسفانه هنوز اجرایی نشده‌اند.</p>
      <p>رئیس سازمان نظام پزشکی مشهد بیان کرد: اولین مشکل ما استقرار دو بیمارستان بزرگ امام رضا(ع) و قائم(عج) در همین محدوده از شهر است که عمده‌ترین علت تمرکز مطب‌ها و مراکز درمان پزشکی در این منطقه از شهر مشهد هستند لذا ابتدا بخش دولتی باید با انتقال بیمارستان‌های خود زمینه ایجاد کلونی‌های پزشکی دیگر را ایجاد کند.</p>
      <p>بیرجندی نژاد ادامه داد: اختصاص زمین برای ایجاد کلونی‌های پزشکی و درمانی در مناطق مختلف مشهد و ایجاد توقفگاه‌های طبقاتی خودرو می‌تواند از دیگر راه‌حل‌هایی برای تمرکز زدایی مطب‌ها از خیابان پرستار مشهد باشد.</p>
      <p>انتهای پیام/</p>
    </article>
  </body>
</html>