<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/opinions/stamatiste-na-pisteyete-ratsistikous-mythous/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T15:55:15+00:00"/>
    <meta property="og:title" content="Σταματήστε να πιστεύετε ρατσιστικούς μύθους"/>
    <meta property="og:description" content="Οι αντιδράσεις στα όσα έγραψε ο Αλεξανδρής έδειξαν πόσο διαδεδομένοι είναι οι ρατσιστικοί μύθοι"/>
  </head>
  <body>
    <article>
      <h1>Σταματήστε να πιστεύετε ρατσιστικούς μύθους</h1>
      <h2>Οι αντιδράσεις στα όσα έγραψε ο Αλεξανδρής έδειξαν πόσο διαδεδομένοι είναι οι ρατσιστικοί μύθοι</h2>
      <address><time datetime="2019-11-10T15:55:15+00:00">10 Nov 2019, 15:55</time> by <a rel="author">Χαραλαμπόπουλος Λευτέρης</a></address>
      <p>Ο ρατσισμός στηρίζεται στους μύθους.</p>
      <p>Στηρίζεται σε απόψεις που παρουσιάζονται σαν αυτονόητες ενώ έχουν τόση σχέση με την πραγματικότητα όσο και οι θεωρίες της «επίπεδης γης».</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Μόνο που οι οπαδοί της «επίπεδης γης» είναι ακίνδυνοι και γραφικοί.</p>
      <p>Όσοι πιστεύουν τους ρατσιστικούς μύθους μπορεί να γίνουν επικίνδυνοι.</p>
      <p>Και δεν υπάρχει τίποτα πιο θανατηφόρο και τρομακτικό από έναν ρατσιστικό μύθο που γίνεται κρατική πολιτική.</p>
      <p>6 εκατομμύρια θύματα του Ολοκαυτώματος το θυμίζουν με τον πιο οδυνηρό τρόπο.</p>
      <p>Γιατί ο αντισημιτισμός στηριζόταν σε απίστευτα ρατσιστικά μυθεύματα για τους Εβραίους.</p>
      <p>Που δεν είχαν καμιά σχέση με την πραγματικότητα.</p>
      <p>Όμως, έγιναν κρατική πολιτική και οδήγησαν στα εργοστάσια θανάτου του Τρίτου Ράιχ.</p>
      <p>Γι’ αυτό και σήμερα πρέπει να σταματήσουν να μιλάμε με μύθους, πριν τα πράγματα γίνουν επικίνδυνα.</p>
      <p>Έχουμε και λέμε:</p>
      <p>Οι μετανάστες και οι πρόσφυγες δεν αποτελούν «εισβολείς».</p>
      <p>Φτωχοί και κατατρεγμένοι άνθρωποι είναι και ψάχνουν να βρουν μια καλύτερη μοίρα και να αποφύγουν τη φτώχεια και τον πόλεμο, που συχνά οφείλονται στις πολιτικές της Δύσης.</p>
      <p>Οι μετανάστες και οι πρόσφυγες δεν είναι τζιχαντιστές.</p>
      <p>Αντίθετα, θέλουν να φύγουν από περιοχές που έγιναν επικίνδυνες επειδή δρουν εκεί τζιχαντιστές.</p>
      <p>Δεν υπάρχει κάποια παγκόσμια συνωμοσία να εξισλαμιστεί η Ευρώπη.</p>
      <p>Μουσουλμάνοι στην Ευρώπη υπάρχουν για αιώνες και ένα τεράστιο μέρος του παγκόσμιου πληθυσμού το Ισλάμ ασπάζεται, με τους πιο διαφορετικούς τρόπους ζωής.</p>
      <p>Δεν παίρνουν οι μετανάστες και οι πρόσφυγες επιδόματα που δεν παίρνουν οι έλληνες.</p>
      <p>Υπάρχουν ειδικά κονδύλια της ΕΕ και άλλων διεθνών οργανισμών που αφορούν ακριβώς την έκτακτη βοήθεια σε ανθρώπους που είναι σε κίνδυνο ή δύσκολη θέση.</p>
      <p>Όχι μόνο δεν «πληρώνει» κανείς τους μετανάστες και τους πρόσφυγες, αλλά στην πραγματικότητα μιλάμε για ανθρώπους που έχουν δώσει μια περιουσία στους διακινητές για να μπορέσουν να ξεφύγουν από τον πόλεμο και τη φτώχεια.</p>
      <p>Δεν φταίνε οι μετανάστες και οι πρόσφυγες για τα προβλήματα του ΕΣΥ.</p>
      <p>Έχουν πρόσβαση στις υπηρεσίες υγείας, όπως έχουν όλοι όσοι κατοικούν σε αυτή τη χώρα γιατί η πρόσβαση σε υπηρεσίες υγείας είναι ένα καθολικό ανθρώπινο δικαίωμα.</p>
      <p>Υπηρεσίες υγείας έχουν ανάγκη όλοι και όχι μόνο οι γηγενείς.</p>
      <p>Δεν φέρνουν οι μετανάστες και οι πρόσφυγες εγκληματικότητα.</p>
      <p>Οι ίδιοι είναι θύματα εγκληματιών που τους παίρνουν μια περιουσία για να τους περάσουν από τα σύνορα, είτε με μια τρύπια βάρκα είτε με ένα κοντέινερ στο οποίο κινδυνεύουν να πεθάνουν από ασφυξία.</p>
      <p>Να το πούμε απλά: οι μετανάστες και οι πρόσφυγες είναι άνθρωποι.</p>
      <p>Έχουν το ίδιο δικαίωμα στη ζωή και την αξιοπρέπεια.</p>
      <p>Μπορούμε να συζητήσουμε το ένα ή το άλλο μέτρο για το προσφυγικό ή το μεταναστευτικό. Αλλά η αφετηρία πρέπει να είναι πάντα μία: είναι άνθρωποι.</p>
      <p>Η γη δεν είναι επίπεδη.</p>
      <p>Και δεν υπάρχει πιο ηλίθιο πράγμα από το να είναι κανείς ρατσιστής.</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>