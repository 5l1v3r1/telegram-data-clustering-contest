<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546184.html/%D9%85%D8%B1%D8%B2%D8%A8%D8%A7%D9%86%D8%A7%D9%86-%D8%B1%D8%A8%D9%88%D8%AF%D9%87-%D8%B4%D8%AF%D9%87-%D8%AF%D8%B1-%D8%B3%D9%84%D8%A7%D9%85%D8%AA-%DA%A9%D8%A7%D9%85%D9%84-%D9%87%D8%B3%D8%AA%D9%86%D8%AF--%D9%81%D8%B1%DB%8C%D8%A8-%D8%AE%D9%88%D8%B1%D8%AF%DA%AF%D8%A7%D9%86-%D9%88-%D8%A7%D8%B4%D8%B1%D8%A7%D8%B1-%D8%AA%D8%A7-%D8%AF%DB%8C%D8%B1-%D9%86%D8%B4%D8%AF%D9%87-%D8%A8%D9%87-%DA%A9%D8%B4%D9%88%D8%B1-%D8%A8%D8%A7%D8%B2%DA%AF%D8%B1%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:46:00+00:00"/>
    <meta property="og:title" content="مرزبانان ربوده شده در سلامت کامل هستند/ فریب خوردگان و اشرار تا دیر نشده به کشور بازگردند"/>
    <meta property="og:description" content="فرمانده مرزبانی کشور گفت: مرزبانان ربوده شده در سلامت کامل هستند اما هنوز هیچ زمان مشخصی برای آزادی آنها تعیین نشده ولی با تمام توان تلاش می کنیم تا این همرزمان و فرزندان انقلاب را به کشور بازگردانیم."/>
  </head>
  <body>
    <article>
      <h1>مرزبانان ربوده شده در سلامت کامل هستند/ فریب خوردگان و اشرار تا دیر نشده به کشور بازگردند</h1>
      <h2>فرمانده مرزبانی کشور:</h2>
      <address>
        <time datetime="2019-11-10T15:46:00+00:00">10 Nov 2019, 15:46</time>
      </address>
      <p>فرمانده مرزبانی کشور گفت: مرزبانان ربوده شده در سلامت کامل هستند اما هنوز هیچ زمان مشخصی برای آزادی آنها تعیین نشده ولی با تمام توان تلاش می کنیم تا این همرزمان و فرزندان انقلاب را به کشور بازگردانیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار قاسم رضایی که به زاهدان سفر کرده بود در گفتگو با <a href="http://asrehamoon.ir/">عصرهامون </a>ضمن تبریک هفته وحدت به مردم سیستان وبلوچستان گفت: در مقوله وحدت در ایران اسلامی اصلاً موضوع شیعه و سنی مطرح نیست و همه مردم ما یکپارچه هستند و برای اعتلای نظام و انقلاب تلاش می کنند اما دشمنان قصد دارند تا با به راه انداختن مواردی همچون شیعه و سنی اختلاف افکنی کرده و از این فضای تشنج آمیز برای خود ماهی گیری کنند.<br/> <br/>وی افزود: سیستان وبلوچستان نماد وحدت است و مردم این استان در روابط اجتماعی کوچکترین مشکلی ندارند و همین تفاهم و برادری حلال مشکلات منطقه است کما اینکه تا امروز نیز با همین رویه پیش رفته اند و شاهد امنیت پایدار در منطقه هستیم.<br/> <br/>وی ادامه داد: تعاملات اجتماعی، رفت و آمدهای خانوادگی و بعضاً سنت های حسنه ازدواجی که میان شیعه و سنی در سیستان وبلوچستان اتفاق می افتد این استان را به پیشانی وحدت کشور تبدیل کرده و آنچه در برخی رسانه های خارجی شنیده می شود تنها ساخته و پرداخته ذهن مسموم و پلید خودشان است اما در واقعیت هیچ اختلاف و تفرقه ای میان این مردم وجود ندارد.<br/> <br/>وی تاکید کرد: به برکت همین وحدت، برادر و همدلی است که مرزهای سیستان وبلوچستان در تمام نقاط آن ایمن می باشد و سرمایه گذاران بخش خصوصی می توانند با آرامش خاطر و بدون استرس در این استان فعالیت اقتصادی انجام دهند و این باور را داشته باشند که مردم استان بهترین مرزداران کشور هستند و هرگز اجازه تعرض نیروی خارجی را نمی دهند.<br/> <br/>به گفته رضایی؛ در سیستان وبلوچستان کارهای عمرانی واقتصادی زیادی انجام شده اما به دلیل سبقه تاریخی عقب ماندگی ها نیازمند هستیم تا سطح خدمات رسانی و تامین زیرساخت ها افزایش یابد کمااینکه شاهد هستیم دولت نیز اموری مانند گازرسانی در این استان را تسریع بخشیده است.<br/> <br/>فرمانده مرزبانی کشور شهروندان این استان را مردمانی نجیب، غیور و فهیم دانست که در راه مرزبانی از ایران اسلامی در پهنه هزار و600 کیلومتری استان رشادت های زیادی از خود نشان داده اند.<br/> <br/>وی خطاب به برخی افرادی که فریب خورده و در دام گروهک های مخالف افتاده اند گفت: تا دیر نشده به کشور خود بازگردید و بدایند راهی را که در پیش گرفته اید شایسته نیست و دست از شرارت بردارید تا از رافت اسلامی نیز برخوردار شوید.</p>
      <p>سردار رضایی تاکید کرد: تاکنون و براساس اطلاعات موجود، مرزبانان ربوده شده در سلامت کامل هستند اما هنوز هیچ زمان مشخصی برای آزادی آنها تعیین نشده ولی با تمام توان تلاش می کنیم تا این همرزمان و فرزندان انقلاب را به کشور بازگردانیم.</p>
      <p> انتهای پیام/</p>
    </article>
  </body>
</html>