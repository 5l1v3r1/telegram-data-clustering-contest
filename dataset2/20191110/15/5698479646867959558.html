<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/dozens-of-people-in-india-have-been-detained-on-suspicion-of-publishing-inflammatory-socia"/>
    <meta property="og:site_name" content="euronews"/>
    <meta property="article:published_time" content="2019-11-10T15:22:03+00:00"/>
    <meta property="og:title" content="بازداشت ده‌ها نفر در پی اعلام رای دیوان عالی هند در پرونده مسجد بابری"/>
    <meta property="og:description" content="مسلمانان ۱۴ درصد جمعیت یک میلیارد و سیصد میلیون نفری هند را تشکیل می‌دهند."/>
  </head>
  <body>
    <article>
      <h1>بازداشت ده‌ها نفر در پی اعلام رای دیوان عالی هند در پرونده مسجد بابری</h1>
      <address><time datetime="2019-11-10T15:22:03+00:00">10 Nov 2019, 15:22</time> by <a rel="author">یورونیوز فارسی </a></address>
      <p>پلیس هند ده‌ها نفر از شهروندان این کشور را به ظن انتشار مطالب تحریک‌آمیز در شبکه‌های اجتماعی و برنامه ریزی برای آتش‌بازی در پی صدور رای به نفع هندو‌ها در قضیه مسجد بابری، بازداشت کرد.</p>
      <p>دیوان عالی هند روز شنبه با صدور رای در یکی از جنجالی‌ترین پرونده‌های این کشور به هندوها اجازه داد تا جای مسجد تخریب شده بابری در شهر ایودیا، یک معبد بسازند.</p>
      <p>دعوای میان مسلمانان و هندوها در بخش فیض آباد ایالت اوتار پرادش به سال ۱۹۹۲ باز می‌گردد؛ زمانی که هندوها با حمله به مسجد بابری (متعلق به قرن شانزدهم میلادی) آن را تخریب کردند. در جریان ناآرمی‌های ناشی از این اختلاف قومی-مذهبی دست‌کم ۲هزار نفر جان خود را از دست دادند. عمده قربانیان این بحران کم‌سابقه در تاریخ هند، مسلمان بودند.</p>
      <p>به گزارش خبرگزاری رویترز دست‌کم ۳۷ نفر در ایالت اوتار پرادش، جایی که شهر ایودیا در آن واقع است بازداشت شده‌اند. یک نفر دیگر هم به اتهام انتشار کامنت‌های نامتناسب در شبکه‌های اجتماعی در شهر لکهنو بازداشت شده است.</p>
      <p>یکی از فرماندهان پلیس ایالت لکهنو روز شنبه و پس از صدور رای دیوان عالی از هموطنانش خواست تا از شبکه‌های اجتماعی سوءاستفاده نکنند. این در حالی است که در همین روز و ساعاتی پیش از صدور رای دادگاه، هزاران مامور پلیس و نیروی شبه‌نظامی به شهر ایودیا اعزام شدند. دولت از هندوها خواسته است تا از برگزاری جشن‌ در مکان‌های عمومی اجتناب کنند.</p>
      <p>
        <b>بیشتر بخوانید:</b>
        <a href="https://farsi.euronews.com/2018/02/07/muslim-man-ordered-to-say-jai-shri-ram-refused-and-slapped-by-a-hindu-young-man">سیلی‌ جوان هندو به مرد مسلمانی که از ادای جمله مقدس سر باز زد</a>
      </p>
      <p>با وجود جدایی پاکستان (با جمعیت اکثرا مسلمان) از هند در زمان استقلال این کشور از استعمار بریتانیا در سال ۱۹۴۷، اختلاف میان مسلمانان و هندوها همچنان یکی از چالش‌های جامعه چندفرهنگی هند به شمار می‌رود. مسلمانان ۱۴ درصد جمعیت یک میلیارد و سیصد میلیون نفری هند را تشکیل می‌دهند.</p>
    </article>
  </body>
</html>