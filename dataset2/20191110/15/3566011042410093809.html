<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546228.html/%D8%AF%D9%87%DB%8C%D8%A7%D8%B1%DB%8C-%D9%87%D8%A7-%D9%85%D8%AF%DB%8C%D8%B1%DB%8C%D8%AA-%D9%BE%D8%B3%D9%85%D8%A7%D9%86%D8%AF-%D8%B2%D8%A8%D8%A7%D9%84%D9%87-%D8%AF%D8%B1-%D8%B1%D9%88%D8%B3%D8%AA%D8%A7%D9%87%D8%A7-%D8%B1%D8%A7-%D8%AC%D8%AF%DB%8C-%D8%A8%DA%AF%DB%8C%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:40:00+00:00"/>
    <meta property="og:title" content="دهیاری‌ها مدیریت پسماند زباله در روستاها را جدی بگیرند"/>
    <meta property="og:description" content="بخشدار دالخانی رامسر گفت: تاکید ما به دهیاری‌ها خصوصا روستاهای واقع در حاشیه جاده های اصلی این است که با حساسیت بیشتری به جمع آوری زباله ها از دامن طبیعت و کنار جاده اقدام کنند."/>
  </head>
  <body>
    <article>
      <h1>دهیاری‌ها مدیریت پسماند زباله در روستاها را جدی بگیرند</h1>
      <h2>بخشدار دالخانی رامسر:</h2>
      <address>
        <time datetime="2019-11-10T15:40:00+00:00">10 Nov 2019, 15:40</time>
      </address>
      <p>بخشدار دالخانی رامسر گفت: تاکید ما به دهیاری‌ها خصوصا روستاهای واقع در حاشیه جاده های اصلی این است که با حساسیت بیشتری به جمع آوری زباله ها از دامن طبیعت و کنار جاده اقدام کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ احمد علیزاده در گفت‌وگو با خبرنگار <a href="http://www.bloghnews.com/">بلاغ</a> با بیان اینکه توجه به حوزه پسماند و زباله از مهم ترین برنامه های اولویت دار بخش دالخانی است اظهار کرد: آموزش مهم ترین مولفه در اجرای صحیح طرح تفکیک زباله از مبدا است.<br/><br/>وی افزود: معضل و مشکل زباله باید به نحوی درست مدیریت و حل و فصل شده و بحث زباله تولیدی روستاها هم باید مورد بررسی دقیق قرار گیرد.<br/><br/>بخشدار دالخانی رامسر با اشاره به اینکه با آموزش درست می‌توان از تولید حجم زیادی از زباله جلوگیری کرد تصریح کرد: تاکید ما به دهیاری‌ها خصوصا روستاهای واقع در حاشیه جاده های اصلی این است که با حساسیت بیشتری به جمع آوری زباله ها از دامن طبیعت و کنار جاده اقدام کنند.<br/><br/>این مسئول افزود: باید اول معضل زباله را بشناسیم تا درست تصمیم گیری کنیم و معتقد هستم که زباله روستا نباید از آنجا بیرون بیاید و حدود 70 تا 75 درصد از زباله های تولیدی روستاها قابل برگشت به طبیعت و تجزیه پذیر هستند.<br/><br/>علیزاده گفت: معتقد هستم در حوزه روستایی زباله نباید جمع آوری شود و  اگر زباله در مبدا تفکیک شود اصلا چیزی برای جمع آوری باقی نمی ماند چرا که در روستا بیشتر زباله های تولیدی به طبیعت برمیگردد و استفاده دام و مرغ و خروس و کود می شود.<br/><br/>وی خاطر نشان کرد: بخشداری دالخانی با انتخاب مسئول امور پسماند که خانم منصوره شعبانی مدیریت آن واحد را برعهده دارد توانسته در مدت کوتاه با آموزش تفکیک زباله و اقدامات زیرساختی حجم زباله روستاهای این بخش را کاهش دهد و در حفاظت از محیط زیست پیشگام باشد.<br/><br/>بخشدار دالخانی رامسر در تشریح اقدامات این بخش گفت: آغاز به کار بخشداری با کوچ بخشی از مردم به ییلاقات همزمان بود که در این راستا بخش اعظم کارها در مناطق ییلاقی صورت گرفت.<br/><br/>این مسئول افزود: انتخاب و نشست های مداوم با رابطین پسماند هر روستا و واگذاری کارها به مردم عاملی مهم در موفقیت تفکیک زباله از مبدا در بخش دالخانی است.<br/><br/>علیزاده گفت: یکی از مهم ترین اقدامات این بخش در ماه محرم بود که با توجه به ایجاد ایستگاه های صلواتی و پخش غذاهای نذری همه ساله شاهد حجم زیاد زباله بخصوص ظروف پلاستیکی بودیم که خوشبختانه سال جاری با اقدامات و برنامه ریزی و اطلاع رسانی این مهم کاهش یافت.<br/><br/>وی در تشریح این اقدام تصریح کرد: اکثر مساجد روستاهای این بخش از جمله چالکرود، کلایه بن ، شستا ، چهل شهیدان و ... برای پخش نذری مساجد با شعار "نه به ظروف یکبارمصرف" با تهیه ظروف گیاهی و بشقاب های خانگی نسبت به توزیع غذا اقدام کردند.<br/><br/>بخشدار دالخانی رامسر افزود: در تعدادی از ایستگاه های صلواتی منطقه در ایام محرم نیز لیوان های گیاهی و شیشه ای جایگزین لیوان های پلاستیکی شد.<br/><br/>این مسئول در تشریح اقدامات مسئول پسماند بخش گفت: جلسه با رابطین آسباسر ، ایجاد ساک نان پارچه ای و غیرپلاستیکی توسط رابطین گالشمحله، نشست با رابطین شستا ، برگزاری جلسات کوچه به کوچه در روستای شستا و ... از جمله اقدامات اخیر بود.<br/><br/>علیزاده افزود: طرح های ابتکاری پاکسازی سبدها ، رنگ آمیزی یکپارچه سبدهای زباله ، نصب برچسب های طرح تفکیک‌زباله بر روی سبدها، پاکسازی مداوم‌ روستاها ، دیوارنگاری و دیوارنویسی در دوروستای حامی طرح اربکله و گاولیماک نیز از دیگر اقدامات بود.<br/><br/>رئیس شورای اسلامی بخش دالخانی نیز  گفت: هدف از اجرای طرح تفکیک زباله تغییر نوع نگاه و نگرش شهروندان در نحوه برخورد با پسماند، کاهش آلودگی‌های ناشی از تولید زباله و حفظ محیط زیست، صرفه‌جویی در هزینه‌های جمع‌آوری پسماند از اهداف اجرایی طرح تفکیک زباله از مبدأ است.<br/><br/>انوشیروان خلعتبری با اشاره به این که ارتقای سطح آگاهی مردم نقش اساسی در روند مدیریت و تفکیک پسماند دارد، افزود: تفکیک زباله از مبدا و مدیریت صحیح پسماند یکی از شاخص های عمده روستای سالم و پاک بوده و اجرای این پروژه گامی در راستای تحقق این مهم می باشد.<br/><br/>وی با تاکید بر ضرورت و اهمیت جداسازی زباله‌‌های خشک و تر گفت: اجرای طرح تفکیک زباله از مبدا امروز یک ضرورت اجتناب ناپذیر است.<br/><br/>انتهای پیام/</p>
    </article>
  </body>
</html>