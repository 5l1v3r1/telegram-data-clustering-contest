<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819124.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T15:59:00+00:00"/>
    <meta property="og:title" content="قیمت سهام آرامکو به زودی اعلام می‌شود"/>
    <meta property="og:description" content="به گزارش ایسنا، بروشور ۶۵۸ صفحه ای آرامکو یک هفته پس از این که این شرکت رسما برنامه فروش سهام در بازار بورس داخلی را اعلام کرد، منتشر شد."/>
  </head>
  <body>
    <article>
      <h1>قیمت سهام آرامکو به زودی اعلام می‌شود</h1>
      <address>
        <time datetime="2019-11-10T15:59:00+00:00">10 Nov 2019, 15:59</time>
      </address>
      <p>شرکت آرامکوی سعودی که بزرگترین شرکت نفتی جهان است در اقدام دیگری در مسیر عرضه اولیه عمومی سهام خود، اعلام کرد قیمت نهایی سهام این شرکت در پنجم دسامبر اعلام شده و معامله آن در اواسط ماه میلادی آینده آغاز می‌شود.</p>
      <p>به گزارش ایسنا، بروشور ۶۵۸ صفحه ای آرامکو یک هفته پس از این که این شرکت رسما برنامه فروش سهام در بازار بورس داخلی را اعلام کرد، منتشر شد.</p>
      <p>ممکن است آرامکو رکورد بزرگترین عرضه اولیه عمومی سهام جهان را به نام خود ثبت کند و از رکورد قبلی ۲۲ میلیارد دلار فروش شرکت تجارت الکترونیکی چینی علی بابا در یک روز در سال ۲۰۱۴، فراتر رود. اما سرمایه گذاران احتمالا ارزش آرامکو را ۱.۵ تریلیون دلار ارزش گذاری می‌کنند که کمتر از دو تریلیون دلار مورد نظر دولتمردان سعودی خواهد بود. محمد بن سلمان، ولیعهد عربستان سعودی زمانی که در سال ۲۰۱۶ برنامه فروش سهام آرامکو را اعلام کرد، گفته بود این شرکت حدود دو تریلیون دلار ارزش خواهد داشت و عرضه سهام تا سال ۲۰۱۷ انجام می‌گیرد و سهام این شرکت علاوه بر بازار داخلی، در بازارهای بین المللی مانند نیویورک، لندن یا نیویورک معامله خواهد شد. شرکت تحقیقاتی برن اشتاین در وال استریت، ارزش آرامکو را ۱.۲ تا ۱.۵ تریلیون دلار تخمین زده است.</p>
      <p>در سند منتشره به میزان سهامی که آرامکو خواهد فروخت اشاره نشده است. در حالی که گفته شده ۰.۵ درصد سهام آرامکو برای سرمایه گذاری شخصی اختصاص داده شده است اما میزان در نظر گرفته شده برای سرمایه گذاران موسسه‌ای که ممکن است شامل شرکتهای نفت از چین و کشورهای دیگر باشند، به توافق شاهزاده محمد بن سلمان و مشاورانش با آنها بستگی دارد.</p>
      <p>بر اساس گزارش نیویورک تایمز، اکنون نگرانیهای عمیقی درباره این که تا چه میزان منافع سرمایه گذاران جدید در این شرکت حمایت خواهد شد، وجود دارد. با توجه به این که میزان اندکی از سهام آرامکو در بورس عرضه می‌شود، دولت سعودی همچنان بزرگترین سهامدار آرامکو خواهد بود.</p>
      <p>عرضه سهام آرامکو در سه سال گذشته چندین بار بر سر پیچیدگی آماده سازی فاینانس و عملیاتش که مدتها محرمانه نگه داشته شده بود، به تاخیر افتاد. و در حالی که محمد بن سلمان تمایل داشت معامله سهام آرامکو علاوه بر بازار داخلی، در یک بازار سهام برجسته‌تر انجام گیرد. به نظر می‌رسد فعلا چنین برنامه‌ای از دستور خارج شده است.</p>
    </article>
  </body>
</html>