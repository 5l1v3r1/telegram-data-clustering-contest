<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546268.html/%D8%AA%D8%A7-%D8%B3%D8%A7%D9%84------%D8%AF%D8%A7%D8%B1%D8%A7%DB%8C-%D8%B3%D9%87-%D9%87%D8%B2%D8%A7%D8%B1-%D9%85%DA%AF%D8%A7%D9%88%D8%A7%D8%AA-%D8%A8%D8%B1%D9%82-%D9%87%D8%B3%D8%AA%D9%87-%D8%A7%DB%8C-%D8%AE%D9%88%D8%A7%D9%87%DB%8C%D9%85-%D8%A8%D9%88%D8%AF--%D9%86%DB%8C%D8%B1%D9%88%DA%AF%D8%A7%D9%87-%D8%A8%D9%88%D8%B4%D9%87%D8%B1-%D8%B3%D8%A7%D9%84%D8%A7%D9%86%D9%87-----%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%B5%D8%B1%D9%81%D9%87-%D8%AC%D9%88%DB%8C%DB%8C-%D8%A8%D8%B1%D8%A7%DB%8C-%DA%A9%D8%B4%D9%88%D8%B1-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:59:00+00:00"/>
    <meta property="og:title" content="تا سال ۱۴۰۶ دارای سه هزار مگاوات برق هسته‌ای خواهیم بود/ نیروگاه بوشهر سالانه ۶۶۰ میلیون دلار صرفه جویی برای کشور دارد"/>
    <meta property="og:description" content="رئیس سازمان انرژی اتمی گفت: تا سال ۱۴۰۶ دارای سه هزار مگاوات برق هسته ای خواهیم بود."/>
  </head>
  <body>
    <article>
      <h1>تا سال ۱۴۰۶ دارای سه هزار مگاوات برق هسته‌ای خواهیم بود/ نیروگاه بوشهر سالانه ۶۶۰ میلیون دلار صرفه جویی برای کشور دارد</h1>
      <h2>صالحی:</h2>
      <address>
        <time datetime="2019-11-10T15:59:00+00:00">10 Nov 2019, 15:59</time>
      </address>
      <p>رئیس سازمان انرژی اتمی گفت: تا سال ۱۴۰۶ دارای سه هزار مگاوات برق هسته ای خواهیم بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی اکبر صالحی معاون رئیس جمهور و رئیس سازمان انرژی اتمی امروز (یکشنبه) در مراسم عملیات بتن ریزی واحد دوم نیروگاه اتمی بوشهر طی سخنانی یاد و خاطره مرحوم احمدیان معاون فقید سازمان انرژی اتمی و مدیر عامل شرکت تولید و توسعه انرژی اتمی را گرامی داشت و به فرمایشات رهبر معظم انقلاب درباره انرژی هسته ای و تأکید ایشان بر اینکه باید در یک افق نسبتا میان مدت برخوردار از ۲۰ هزار مگاوات نیروگاه هسته ای باشیم، پرداخت.</p>
      <p>رئیس سازمان انرژی اتمی با اشاره به فرمایش مقام معظم رهبری مبنی بر اینکه صنعت هسته ای می تواند در مجموعه صنایع کشور ایجاد کند و اینکه این صنعت می تواند بالقوه منشأ اقتدار باشد، اضافه کرد: یکی از  دلایلی که با چالش جدی با دشمنان انقلاب روبرو هستیم که می خواهند این منشأ اقتدار را از ما بگیرند.   صالحی انرژی هسته ای را جزو انرژی های پاک برشمرد و اضافه کرد: هر هزار مگاوات نیروگاه هسته ای مانع انتشار هفت میلیون تن آلاینده یا گازهای گلخانه ای می شود و در افقی تا ۱۴۰۶ دارای سه هزار مگاوات برق هسته ای خواهیم بود که مانع انتشار بیش از ۲۱ میلیون تن گازهای آلاینده خواهد شد.     وی گفت که نیروگاه بوشهر سالانه ۶۶۰ میلیون دلار صرفه جویی برای کشور دارد.    صالحی از نمایندگان مجلس شورای اسلامی حاضر در این مراسم قدردانی کرد و افزود: نمایندگان مجلس قول دادند در بودجه سال آینده در این زمینه (نیروگاه بوشهر) توجه جدی بشود.   رئیس سازمان انرژی اتمی خاطرنشان کرد: امیدواریم قدر و منزلت این فناوری و صنعت هم به اعتبار تأمین برق و هم بخش اقتدارآفرین آن حفظ شود.   صالحی با بیان اینکه طول و عمر هر نیروگاه هسته ای قریب به ۶۰ سال است و می تواند بیشتر شود، خاطرنشان کرد: هر نیروگاه ۵ میلیارد دلار هزینه می برد و در ظرف شش سال می تواند هزینه اولیه را برگرداند.   وی گفت: در نیروگاه بوشهر یک در فاصله شش سال توانستیم به جایی برسیم که بهره برداری از نیروگاه را کاملا بومی کنیم. سالانه برای تعمیرات، نصب تجهیزات تعویضی عمدتا توسط متخصصان ایرانی انجام می شود و قریب دو هزار کارشناس، نیروهای بهره بردار و پشتیبان در این نیروگاه کار می کنند. الان یکی از کشورهای حوزه خلیج فارس که قرار بوده دو سال پیش نیروگاه هسته ای را راه اندازی کند بهره برداران بومی است   صالحی افزود: ایران این آمادگی دارد که در ارتباط با کشورهای حوزه خلیج فارس که رویکرد جدیدی در استفاده از انرژی هسته ای پیش گرفته اند، همکاری های علمی و انتقال تجارب خود به آنها هستیم.   رئیس سازمان انرژی اتمی بیان کرد: نیروگاه بوشهر از امنیت و ایمنی کامل برخوردار است. امنیت آنها توسط نیروهای نظامی و ایمنی آن تحت نظارت ارگان های بین المللی مثل وانو و اوزارت است که از مسائل ایمنی نیروگاه بازدید و توصیه های لازم را می کنند و اطمینان خاطر نسبت به ایمن بودن نیروگاه می دهند.   صالحی افزود: بعد از اینکه برجام در سال ۱۳۹۴ اجرایی شد، در سال ۱۳۹۵ قرارداد نیروگاه دو و سه تنفیذ شد، اظهار داشت: بیش از سه میلیون متر مکعب در این فاصله دو سال و اندی خاک برداری شده است.  از نظر برنامه ریزی در پروژه عقب نیستیم و مطابق برنامه جلو می رویم و امیدواریم راکتور دوم در سال ۱۴۰۴ و سوم ۱۴۰۶ مورد بهره برداری قرار بگیرند.    صالحی خاطرنشان کرد: بیش از ۹۰ درصد پیمانکارانی که اینجا مشغول به کار هستند، ایرانی هستند. کل کارهای ساختمانی و زیرساختی توسط پیمانکاران ایرانی انجام می شود و اگر این ۲۲ میلیارد کیلووات ساعت می توانیم برق تولید و همچنین صرفه جویی نفت خواهیم داشت و از آلاینده ها جلوگیری کنیم.   وی بیان کرد: جا دارد از روسیه تشکر کنم. در دو برهه تاریخی در خاطره و ذهن تاریخ ما ثبت شده است و آن زمانی که می خواستیم صنعتی و برخوردار از کارخانه ذوب آهن شویم با اینکه آن زمان در مدار کشورهای غربی بودیم، روس ها اولین کارخانه ذوب آهن را به ما دادند و دروازه ورود به صنعتی شدن با کمک روسیه بود و همچنین دروازه ورود به تکنولوژی و فناوری های پیشرفته از طریق روسیه بود که نیروگاه بوشهر نماد این همکاری صمیمانه است. جا دارد از ملت و دولت روسیه برای این همکاری ها تشکر کنیم.   صالحی خاطرنشان کرد: کارهای فراوان دیگری با روس ها در عرصه علمی داریم از جمله در تولید ایزوتوپ های پایدار که به خوبی این روند پیش می رود.   «محمود جعفری» مجری طرح نیروگاه اتمی بوشهر نیز طی سخنانی در این مراسم به تشریح فعالیت های انجام شده در واحدهای دو و سه نیروگاه بوشهر پرداخت و افزود: نیروگاه دوم دارای توان حرارتی سه هزار و ۱۲ و عمر مفید این نیروگاه ۶۰ سال و قابل افزایش خواهد بود. قرارداد احداث این واحدها سال ۹۳ امضا و در سال ۹۵ تنفیذ و بهمن ۹۵ تحویل پیمانکار شد. براساس برنامه ریزی صورت گرفته برای واحد سه در سال ۱۴۰۰ بتن ریزی خواهیم داشت و سال ۱۴۰۴ برای تحویل واحد دو و سال ۱۴۰۶ نیز زمان تحویل واحد سه خواهد بود.   منبع: فارس</p>
    </article>
  </body>
</html>