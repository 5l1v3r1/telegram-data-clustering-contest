<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546250.html/%D9%87%DB%8C%D8%A6%D8%AA-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B3%D8%AA%D8%A7%D9%86-%D8%B3%D9%85%D9%86%D8%A7%D9%86--%D8%A8%D8%AF%D9%88%D9%86-%DB%8C%DA%A9-%D8%B3%D8%A7%D9%84%D9%86-%D8%A7%D8%AE%D8%AA%D8%B5%D8%A7%D8%B5%DB%8C--%D9%86%D8%AF%D8%A7%D8%B4%D8%AA%D9%86-%D8%A7%D8%B7%D9%84%D8%A7%D8%B9%D8%A7%D8%AA-%D9%84%D8%A7%D8%B2%D9%85--%D8%B9%D8%A7%D9%85%D9%84-%D9%86%D8%A8%D9%88%D8%AF-%D9%88%D8%B1%D8%B2%D8%B4%DA%A9%D8%A7%D8%B1-%D8%AF%D8%B1-%D8%B1%D8%B4%D8%AA%D9%87-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T15:43:00+00:00"/>
    <meta property="og:title" content="هیئت وزنه‌برداری استان سمنان، بدون یک سالن اختصاصی/ نداشتن اطلاعات لازم، عامل نبود ورزشکار در رشته وزنه برداری است"/>
    <meta property="og:description" content="رئیس هیئت وزنه برداری استان سمنان نداشتن اطلاعات لازم خانواده ها در خصوص رشته وزنه برداری را از عامل نبود ورزشکار دانست و گفت: هیئت وزنه برداری حتی یک سالن ورزشی در سطح استان ندارد."/>
  </head>
  <body>
    <article>
      <h1>هیئت وزنه‌برداری استان سمنان، بدون یک سالن اختصاصی/ نداشتن اطلاعات لازم، عامل نبود ورزشکار در رشته وزنه برداری است</h1>
      <h2>رئیس هیئت وزنه برداری استان:</h2>
      <address>
        <time datetime="2019-11-10T15:43:00+00:00">10 Nov 2019, 15:43</time>
      </address>
      <p>رئیس هیئت وزنه برداری استان سمنان نداشتن اطلاعات لازم خانواده ها در خصوص رشته وزنه برداری را از عامل نبود ورزشکار دانست و گفت: هیئت وزنه برداری حتی یک سالن ورزشی در سطح استان ندارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اسماعیل باقری رئیس هیئت وزنه برداری استان سمنان در گفتگو با خبرنگار <a href="http://meraatnews.com/">مرآت</a>، از فعالیت 100 وزنه بردار در سطح استان خبر داد و گفت: رشته ورزشی وزنه برداری ویژه خواهران در شهرستان سمنان در آینده راه اندازی می شود.</p>
      <p>رئیس هیئت وزنه برداری استان سمنان با بیان اینکه 20 خواهر وزنه بردار در شهرستان مهدیشهر مشغول فعالیت هستند، افزود: در مسابقات کشوری سالجاری خواهر وزنه بردار مهدیشهری حائز مقام سوم شد.</p>
      <p>باقری نداشتن هیئت ورزشی وزنه برداری در سطح شهرستان ها را از مهم ترین مشکلات این هیئت دانست و عنوان کرد: در سطح استان سه شهرستان گرمسار، شاهرود و مهدیشهر دارای هیئت ورزشی وزنه برداری هستند.</p>
      <p>وی ادامه داد: متاسفانه هیئت وزنه برداری استان مکانی مستقر در مرکز استان ندارد که این امر خود یک معظل بزرگ به حساب می آید.</p>
      <p>رئیس هیئت وزنه برداری استان سمنان مطرح کرد: در یک ماه گذشته مسابقات استعدادیابی منطقه ای ویژه نوجوانان پسر در مشهد با هدف دانش افزایی و استعداد سنجی نوجوانان در رشته وزنه برداری برگزار شد.</p>
      <p>باقری از برگزاری دو مسابقه برای پیشکسوتان و بزرگسالان در سطح استان خبر داد و عنوان کرد: به دلیل کمبود امکانات و اعتبار لازم استان سمنان قادر به میزبانی مسابقات کشوری نخواهد بود.</p>
      <p>رئیس هیئت وزنه برداری استان سمنان تجهیز نبودن و نداشتن امکانات لازم برای تمرین و مسابقات را مهم ترین مشکل وزنه برداران سمنانی دانست و افزود: هیئت وزنه برداری حتی یک سالن ورزشی در سطح استان ندارد.</p>
      <p>باقری تصریح کرد: برای ساخت یک سالن ورزشی در استان برنامه ریزی های لازم انجام شده و زیرساخت آن در حال تکمیل است.</p>
      <p>وی نداشتن اطلاعات لازم خانواده ها در خصوص رشته وزنه برداری را از عامل نبود ورزشکار در این رشته عنوان کرد و گفت: برگزاری برنامه های استعدادیابی در مدارس سطح استان موجب افزایش تعداد ورزشکار در رشته وزنه برداری می شود.</p>
      <p>رئیس هیئت وزنه برداری استان سمنان مطرح کرد: وزنه برداران رده پیشکستوتان و بزرگسالان در سطح کشور به مقام های بالایی دست یافتند.</p>
      <p>باقری اذعان کرد: در سطح استان بالغ بر 8 مربی و 20 داور در این رشته ورزشی مشغول فعالیت هستند که برخی از این افراد برای مسابقات کشوری اعزام می شوند.</p>
      <p>انتهای پیام/</p>
    </article>
  </body>
</html>