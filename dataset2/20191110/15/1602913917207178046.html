<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/vrancea-barbat-sanctionat-dupa-ce-a-sunat-la-112-si-a-anuntat-ca-nu-este-lasat-sa-voteze-18563790"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T15:43:07+00:00"/>
    <meta property="og:title" content="Vrancea: Bărbat sancţionat după ce a sunat la 112 şi a anunţat că nu este lăsat să voteze"/>
    <meta property="og:description" content="Un bărbat a fost sancţionat cu avertisment de poliţişti pentru că a sunat, duminică, la numărul unic de urgenţă 112 unde a anunţat că nu a fost lăsat să voteze. Anchetatorii au stabilit că acesta intenţiona să voteze la o altă secţie decât cea la care era arondat."/>
  </head>
  <body>
    <article>
      <h1>Vrancea: Bărbat sancţionat după ce a sunat la 112 şi a anunţat că nu este lăsat să voteze</h1>
      <address>
        <time datetime="2019-11-10T15:43:07+00:00">10 Nov 2019, 15:43</time>
      </address>
      <p>Un bărbat a fost sancţionat cu avertisment de poliţişti pentru că a sunat, duminică, la numărul unic de urgenţă 112 unde a anunţat că nu a fost lăsat să voteze. Anchetatorii au stabilit că acesta intenţiona să voteze la o altă secţie decât cea la care era arondat.</p>
      <p>Potrivit reprezentanţilor Poliţiei Vrancea, bărbatul a sunat la 112 şi a anunţat faptul că s-a prezentat la o secţie de votare din municipiul Focşani, unde ar fi fost împiedicat de membrii comisiei să îşi exercite acest drept.</p>
      <p>În urma verificărilor efectuate, s-a stabilit faptul că cel în cauză are domiciliul în Focşani, însă s-a prezentat pentru a vota la altă secţie de votare decât cea la care este arondat, solicitând să voteze pe lista suplimentară, fapt ce contravine prevederilor legale în vigoare.</p>
      <p>Poliţiştii l-au sancţionat pe bărbat cu avertisment pentru că a sunat în mod nejustificat la 112, după ce acesta a recunoscut faptul că nu cunoaşte prevederile legii. În final, persoana a fost îndrumată să voteze la secţia la care este arondată.</p>
    </article>
  </body>
</html>