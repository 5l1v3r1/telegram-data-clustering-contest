<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/beroe/arda-se-vyrna-kym-pobedite-sled-vtori-uspeh-sreshtu-beroe-prez-sezona-1404828.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T15:37:00+00:00"/>
    <meta property="og:title" content="Арда се върна към победите след втори успех срещу Берое през сезона"/>
    <meta property="og:description" content="Отборът на Арда Кърджали спечели срещу Берое с 1:0 в мач от 16-тия кръг на Efbet лига Единственото попадение в мача реализира Радослав Василев от дузпа в 42-рата минута"/>
  </head>
  <body>
    <article>
      <h1>Арда се върна към победите след втори успех срещу Берое през сезона</h1>
      <address><time datetime="2019-11-10T15:37:00+00:00">10 Nov 2019, 15:37</time> by <a rel="author">Sportlive.bg</a></address>
      <p>Отборът на <a href="https://www.sportlive.bg/tags/72920">Арда Кърджали</a> спечели срещу Берое с 1:0 в мач от 16-тия кръг на <a href="https://www.sportlive.bg/tags/71090">Efbet лига</a>. Единственото попадение в мача реализира Радослав Василев от дузпа в 42-рата минута. В края на срещата Мартин Камбуров имаше шанс да изравни резултата от бялата точка, но прати топката в аут. Това бе първа победа на Арда в последните 5 кръга. Загубата пък бе втора поредна за старозагорци.</p>
      <p>Отборът на Димитър Димитров – Херо започна по-силно мача, като дори стигна до попадение в 16-тата минута, което обаче впоследствие бе отменено. Мартин Камбуров, отбеляза след центриране, но впоследствие се оказа, че Ахмед Тоуба докосва топката от положение на засада и голът бе отменен. Двата тима продължиха да си разменят атаки през първата част, като с пропуски пред двете врати се отчетоха Рубен Бригидо и Радослав Василев. В 40-тата минута Арда получи правото да изпълни дузпа, след като съдията Владимир Вълков видя нарушение на Александър Василев срещу Деян Лозев. Зад топката застана голмайсторът на тима от Кърджали Радослав Василев и не сбърка срещу Душан Перниш – 0:1!</p>
      <p>През второто полувреме домакините натиснаха в търсене на изравнителен гол. В 60-тата минута Камбуров стреля от пряк свободен, но топката премина покрай вратата. Последваха нови опасности от страна на <a href="https://www.sportlive.bg/tags/1075">Берое</a>, като Вандерсон имаше две чудесни положения за отбелязване, но не успя да преодолее Караджов. В крайна сметка в 80-тата минута играчите на Херо получиха дузпа за шпагат на капитана на Арда Пламен Крумов в краката на Мартин Камбуров. Именно Камбуров застана зад топката, но прати кълбото в аут. Това бе трета дузпа, която опонент на Арда пропуска срещу тима от Кърджали през този сезон. В края на мача пропуски за Берое направиха Камбуров, Бригидо и Тоуба. Илиша Сам пък имаше възможност да вкара второ попадение за Арда, но не успя.</p>
      <p>Така Арда се завърна на 6-тото място в класирането с 26 точки. Берое заема 8-мата позиция в подреждането с точка по-малко. В следващия кръг играчите на Стамен Белчев са домакини на закъсалия Витоша, докато старозагорци гостуват на Дунав в Русе.</p>
      <p>
        <i>А кой футболист на Берое може да премине в Левски, <a href="https://www.sportlive.bg/bgfootball/levski/Levski-si-nabelqza-igrach-na-Beroe-1391635.html">вижте тук</a>. </i>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Nastavnikyt-na-Ludogorec-Mozhehme-da-vkarame-pone-5-gola-na-Beroe-1391152.html"/>
        <a href="https://www.sportlive.bg/bgfootball/ludogorec/Ludogorec-se-nuzhdaeshe-ot-obrat-sreshtu-Beroe-za-osmiq-si-poreden-uspeh-v-Pyrva-liga-1391147.html"/>
        <a href="https://www.sportlive.bg/bgfootball/bgfootballother/Dunav-(Ruse)-prebori-Arda-za-pyrva-pobeda-v-poslednite-7-kryga-1382322.html"/>
        <a href="https://www.sportlive.bg/bgfootball/bgfootballother/Razlichnite-futbolni-nagradi-naj-umen-naj-poetichno-ime-naj-shtastliva-baba-i-oshte!-757934.html"/>
        <a href="https://www.sportlive.bg/bgfootball/bgfootballother/Stamen-Belchev-e-s-ultimatum-za-uvolnenie-1404568.html"/>
      </related>
    </article>
  </body>
</html>