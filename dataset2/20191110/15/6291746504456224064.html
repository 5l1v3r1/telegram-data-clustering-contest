<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/10/malta-libia-accordo-segreto/"/>
    <meta property="og:site_name" content="Il Post"/>
    <meta property="article:published_time" content="2019-11-10T15:38:03+00:00"/>
    <meta property="og:title" content="L’accordo segreto fra Malta e la “Guardia costiera” libica"/>
    <meta property="og:description" content="Il Times of Malta sostiene che l'esercito maltese si «coordini» con le milizie libiche per respingere i migranti, non è chiaro in cambio di cosa"/>
  </head>
  <body>
    <article>
      <h1>L’accordo segreto fra Malta e la “Guardia costiera” libica</h1>
      <h2>Il Times of Malta sostiene che l'esercito maltese si «coordini» con le milizie libiche per respingere i migranti, non è chiaro in cambio di cosa</h2>
      <address>
        <time datetime="2019-11-10T15:38:03+00:00">10 Nov 2019, 15:38</time>
      </address>
      <p>Il giornale <i>Times of Malta </i><a href="https://timesofmalta.com/articles/view/exposed-maltas-secret-migrant-deal-with-libya.748800">ha pubblicato </a>un articolo in cui sostiene che il governo maltese abbia stretto un accordo con la <a href="https://www.ilpost.it/2017/08/26/guardia-costiera-libica/">cosiddetta</a> Guardia costiera libica per «coordinarsi», cioè permettere che le milizie che compongono la Guardia costiera intercettino e riportino in Libia i migranti diretti verso Malta. Il governo maltese non ha commentato nel merito le accuse, che se confermate sarebbero piuttosto gravi: di fatto il governo maltese – come del resto quello italiano, grazie a un accordo <a href="https://www.ilpost.it/2017/09/27/critiche-italia-libia-migranti/">stretto due anni fa</a> – ha affidato ad alcune milizie il compito di respingere dei potenziali richiedenti asilo in Libia, un paese dove sono sottoposti a violenze e torture sistematiche.</p>
      <p>Il <i>Times of Malta</i> scrive che l’accordo è di “mutua cooperazione” e che a mediare l’accordo sarebbe stato Neville Gafà, un <a href="https://timesofmalta.com/articles/view/neville-gafa-again-refuses-to-explain-his-role-in-delegation-to-libya.716592">controverso funzionario</a> descritto come vicino al primo ministro maltese Joseph Muscat. L’articolo non specifica cosa abbiano promesso le autorità maltesi ai libici in cambio della loro cooperazione.</p>
      <p>Il <i>Times of Malta</i> parla anche di un incontro, tenuto il 18 giugno, a cui tra gli altri avrebbero partecipato Gafà, il vice primo ministro libico Ahmed Maiteeq e il colonnello maltese Clinton O’Neill, che si occupa di intelligence per le forze armate maltesi. Il giornale mostra anche <a href="https://timesofmalta.com/articles/view/exposed-maltas-secret-migrant-deal-with-libya.748800">una foto</a> in cui Gafà, Maiteeq e O’Neill sono insieme in una stanza. Aggiunge poi che Gafà, il cui tipo di collaborazione con Muscat non è molto chiaro, in passato è stato accusato di corruzione per questioni collegate a dei <a href="https://timesofmalta.com/articles/view/medical-visas-witness-claims-gafa-offered-him-200000-to-not-testify.745521">visti irregolarmente concessi</a> a cittadini libici.</p>
      <p>I termini dell’accordo sono stati spiegati al <i>Times of Malta</i> da una fonte anonima: «Quando c’è una barca che si avvicina alle acque maltesi, le forze armate maltesi si coordinano con i libici, che recuperano [i migranti] e li riportano in Libia prima che possano entrare nelle acque maltesi, diventando così responsabilità nostra [cioè di Malta]». La fonte anonima ha detto di ritenere giusto l’accordo e che è servito a evitare che Malta diventasse «strapiena di migranti». La stessa fonte ha giustificato l’accordo citando quello stretto fra Italia e autorità libiche.</p>
      <p>Negli ultimi due anni il flusso di partenze dalla Libia verso Malta era aumentato per via della politica dei cosiddetti “porti chiusi” promossa dal ministro dell’Interno Matteo Salvini: diverse navi delle ong e altre imbarcazioni che avevano soccorso migranti nei pressi delle coste libiche avevano iniziato a sbarcare a Malta perché non veniva garantita loro la disponibilità dei porti italiani. Non è chiaro, come sembra dai termini dell’accordo fra Malta e Libia, se anche le imbarcazioni dei migranti avessero iniziato a fare rotta più spesso verso Malta che verso l’Italia.</p>
      <p>Il governo di Malta <a href="https://www.reuters.com/article/us-europe-migrants-malta-idUSKBN1XK0B7?utm_campaign=trueAnthem:+Trending+Content&amp;utm_medium=trueAnthem&amp;utm_source=twitter">ha commentato</a> l’articolo dicendo che è normale tenere incontri bilaterali con altri paesi e che Malta agisce sempre rispettando le leggi e gli accordi internazionali.</p>
      <related>
        <h4>Articoli Correlati</h4>
        <a href="https://www.ilpost.it/2019/11/10/centrali-fusione-nucleare/"/>
        <a href="https://www.ilpost.it/2019/11/09/urbanismo-tattico/"/>
        <a href="https://www.ilpost.it/2019/11/10/mekong-fiume-dighe-cina/"/>
      </related>
    </article>
  </body>
</html>