<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/baklengsmal-satte-en-stokk-i-united-sa-vaknet-de-rode/71802505"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T15:55:11+00:00"/>
    <meta property="og:title" content="Baklengsmål satte en støkk i United. Så våknet de røde"/>
    <meta property="og:description" content="Ole Gunnar Solskjær og Manchester United fikk til slutt små problemer mot Brighton."/>
  </head>
  <body>
    <article>
      <h1>Baklengsmål satte en støkk i United. Så våknet de røde</h1>
      <h2>Ole Gunnar Solskjær og Manchester United fikk til slutt små problemer mot Brighton.</h2>
      <address><time datetime="2019-11-10T15:55:11+00:00">10 Nov 2019, 15:55</time> by <a rel="author">Christian M. Hugsted (I England)</a></address>
      <p>
        <b>Manchester United - Brighton 3-1 (2-0)</b>
      </p>
      <p>MANCHESTER (Dagbladet): Ole Gunnar Solskjær og Manchester United håpet på en bedre avslutning før landslagspausen enn det mannskapet hadde før forrige avbrekk, da det ble tap i Newcastle.</p>
      <p>I ukene som fulgte etter 0-1-tapet på St. James' Park begynte det smått å brenne under føttene til nordmannen, med stadig flere kritiske røster i engelsk presse.</p>
      <p>
        <b>Nå går United inn i landslagspausen med en mye bedre følelse, etter fem seire og en uavgjort på de seks siste kampene.</b>
      </p>
      <p>- Det er det beste vi har gjort denne sesongen. Du kan se tilbake på Chelsea-kampen, men i dag, reaksjonen etter baklengsmålet var fantastisk. Jeg aner ikke hvordan vi ikke endte opp med å score fem, seks, sju mål, sier Solskjær på pressekonferansen etter kampen.</p>
      <p>- Hvis ikke dette gir spillerne selvtillit, så vet jeg ikke hva jeg skal fortelle dem, sier han videre.</p>
      <p>For første gang siden serieåpningen mot Chelsea scoret de røde to mål eller mer i ligaen. Og selv om seieren aldri virket skikkelig truet, satte bortelaget en støkk i United etter en snau time.</p>
      <p>Samtidig var det den scoringen som fikk United til å våkne opp fra dvalen. Etterpå skapte Solskjærs mannskap sjanser på løpende bånd. Seieren burde vært mye større.</p>
      <p>- Vi var litt nervøse da de scoret og det var godt å score igjen på kontring. Men vi kunne også scoret sju eller åtte mål, sier Daniel James ifølge <a href="https://www.bbc.com/sport/live/football/50091670">BBC</a>.</p>
      <p>United gikk fra en 14. plass til sjuendeplass etter seieren - et bilde på hvor jevnt det er i Premier League.</p>
      <p>- Tabellen betyr egentlig ikke så mye i øyeblikket, vi må fortsette å forbedre oss og vinne kamper og se hvor det tar oss, sier Solskjær etter kampen.</p>
      <h4>Kampfakta:</h4>
      <p>Manchester United - Brighton 3-1 (2-0)</p>
      <p>MÅL: Periera (17) - Pröpper (selvmål 19) - Rashford (66) - Dunk (64)</p>
      <h3>To raske mål</h3>
      <p>Solskjær gjorde bare én endring fra tapet mot Bournemouth, og den var tvunget. Unggutten Brandon Williams (19) startet sin første ligakamp som følge av Ashley Youngs suspensjon.</p>
      <p>Lokalavisa Manchester Evening News gjorde et poeng ut av at Solskjær vraket spillere som Juan Mata og Mason Greenwood, etter gode forestillingen mot Partizan. Og at han derfor la «mer press på seg selv».</p>
      <p>Det var ingen grunn til uro.</p>
      <p>For de røde kunne ikke bedt om en bedre start på Old Trafford, med to scoringer i løpet av tre minutter. Den første scoringen var av det heldige slaget.</p>
      <p>
        <b>Andreas Pereira drev framover med ballen og spilte den rett i en motspiller, likevel ble det en perfekt pasning til Anthony Martial ute til venstre. Pereira fikk ballen tilbake i returrommet, tok noen steg, og dunket den mot mål. Ballen gikk via et Brighton-bein og i nettet.</b>
      </p>
      <figure>
        <img src="https://dbstatic.no/71802932.jpg?imageId=71802932&amp;width=512&amp;height=308"/>
        <figcaption><b>2-0:</b> Scott McTominay jubler etter Uniteds andre scoring. Vis mer</figcaption>
      </figure>
      <p>Den andre scoringen kom etter en dødball. Ballen landet til slutt hos Scott McTominay på fem meter, som fikk pirket ballen i mål via Davy Pröpper.</p>
      <p>VAR måtte i aksjon for å se om det var en hands på Harry Maguire i forkant av scoringen, og etter lang ventetid konkluderte videodommerne med at scoringen skulle godkjennes. Publikum svarte med en lang pipekonsert under ventetiden.</p>
      <h3>Kjempebom</h3>
      <p>Solskjær var usedvanlig aktiv på sidelinja før hvilen, og var stadig framme med beskjeder til egne spillere. Han reagerte også på dommerne da Marcus Rashford fikk gult kort for en takling.</p>
      <p>Williams fikk nok hjertet i halsen da VAR sjekket om 19-åringen skulle få det røde kortet etter en stempling i brystet, men backen fikk til slutt det gule kortet.</p>
      <p>
        <b>United kunne fort økt ledelsen da Fred fyrte av fra distanse, men skuddet ble fomlet i egen tverrligger av keeper Mathew Ryan. I stedet scoret plutselig Brighton.</b>
      </p>
      <p>Lewis Dunk raget høyest på en corner, og stanget inn reduseringen etter pasningen fra Pascal Gross. Bortelaget var imidlertid ikke lenge i himmelen.</p>
      <p>Martial ble spilt gjennom på løp og stoppet opp i boksen, før han sendte kula tilbake til Rashford. Spissen fikk god tid, la ballen til rette, og hamret ballen via tverrligger og i mål.</p>
      <p>Like etterpå burde Rashford scoret sitt andre mål for kvelden, men spissen klarte å bomme på åpent mål etter fin forarbeid av Daniel James i forkant. En kjempemiss.</p>
      <p>Rashford bommet på flere store sjanser, og var tydelig irritert med seg selv da han ble byttet ut minuttet før slutt.</p>
      <p>- Heldigvis ledet vi allerede 3-1 da han bommet, sier James om lagkameraten.</p>
      <p>Det fikk heldigvis for United ikke betydning for resultatet.</p>
      <p>P.S. Scott McTominay gikk av banen med skade på overtid. Det var tydelig at midtbanespilleren hadde det vondt. Det så ut til å være et overtråkk.</p>
    </article>
  </body>
</html>