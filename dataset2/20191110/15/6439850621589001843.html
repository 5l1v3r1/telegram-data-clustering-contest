<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459976/%E0%A6%A6%E0%A6%B2-%E0%A6%AD%E0%A6%BE%E0%A6%B0%E0%A7%80-%E0%A6%95%E0%A6%B0%E0%A6%BE%E0%A6%B0-%E0%A6%A6%E0%A6%B0%E0%A6%95%E0%A6%BE%E0%A6%B0-%E0%A6%A8%E0%A7%87%E0%A6%87-%E0%A6%AC%E0%A6%BF%E0%A6%A4%E0%A6%B0%E0%A7%8D%E0%A6%95%E0%A6%BF%E0%A6%A4%E0%A6%B0%E0%A6%BE-%E0%A6%AC%E0%A6%BE%E0%A6%A6"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T15:43:00+00:00"/>
    <meta property="og:title" content="দল ভারী করার দরকার নেই, বিতর্কিতরা বাদ যাবে : সেতুমন্ত্রী"/>
    <meta property="og:description" content="অনলাইন রিপোর্টার ॥ শেখ হাসিনার শুদ্ধি অভিযানের প্রেক্ষাপটে দলের যে কোনো শাখার বিতর্কিত ব্যক্তিদের বাদ দেওয়ার নির্দেশ দিয়েছেন দলটির সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। রবিবার কেন্দ্রীয় নেতাদের সঙ্গে সিরাজগঞ্জ জেলা আওয়ামী লীগের নেতাদের এক মতবিনিময় সভায় তিনি এ নির্দেশ দেন। ওবায়দুল কাদের ..."/>
  </head>
  <body>
    <article>
      <h1>দল ভারী করার দরকার নেই, বিতর্কিতরা বাদ যাবে : সেতুমন্ত্রী</h1>
      <address>
        <time datetime="2019-11-10T15:43:00+00:00">10 Nov 2019, 15:43</time>
      </address>
      <figure>
        <img src="http://www.dailyjanakantha.com/files/201911/1573404212_40.png"/>
      </figure>
      <p>অনলাইন রিপোর্টার ॥ শেখ হাসিনার শুদ্ধি অভিযানের প্রেক্ষাপটে দলের যে কোনো শাখার বিতর্কিত ব্যক্তিদের বাদ দেওয়ার নির্দেশ দিয়েছেন দলটির সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।</p>
      <p>রবিবার কেন্দ্রীয় নেতাদের সঙ্গে সিরাজগঞ্জ জেলা আওয়ামী লীগের নেতাদের এক মতবিনিময় সভায় তিনি এ নির্দেশ দেন। ওবায়দুল কাদের বলেন, আমাদের দল ভারী করার দরকার নেই। দলের বিতর্কিত ও খারাপ ব্যক্তিদের সব কমিটি থেকে বাদ দিতে হবে।</p>
      <p>তিনি বলেন, আমাদের দল অনেক বড়, ভেতরে অনেক সমস্যা রয়েছে। কিন্তু, নেত্রীর আহ্বানে সাড়া দিয়ে দলের মধ্যে যদি কোনো সমস্যা থাকে, তা আমরা সমাধান করবো। এ কারণে শুদ্ধি অভিযানের সঙ্গে অসামঞ্জস্যপূর্ণ বিতর্কিত ব্যক্তিদের দল থেকে বাদ দিতে হবে। দল করতে হলে নিয়ম মানতেই হবে। নিয়মের বাইরে গেলে সে যে-ই হোক ক্ষমা করা হবে না। নেত্রীর নির্দেশ মতো সবাইকে চলতে হবে।</p>
      <p>ভারতের বাবরি মসজিদ প্রসঙ্গে সাংবাদিকদের এক প্রশ্নের উত্তরে সেতুমন্ত্রী বলেন, বাবরি মসজিদের ব্যাপারে আমাদের স্পষ্ট বক্তব্য হলো, এটি ভারতের উচ্চ আদালতের রায়, যা তাদের দেশের অভ্যন্তরীণ বিষয়। কোনো দেশের অভ্যন্তরীণ বিষয়ে নাক গলানোর প্রয়োজন আমরা মনে করি না। ঘূর্ণিঝড় মোকাবিলা নিয়ে বিএনপির অভিযোগ প্রসঙ্গে তিনি বলেন, ঘূর্ণিঝড় আঘাতই করলো না।</p>
      <p>আমাদের এই ভূখণ্ডে আসার আগে দুর্বল হয়ে গেছে। সারাদেশে কোথাও কোনো ক্ষয়ক্ষতির খবর আমরা পাইনি। জান-মালের কোনো ক্ষতির খবরও আসেনি। অথচ এর মধ্যেই মির্জা ফখরুল বলে দিয়েছেন, সরকার ব্যর্থ। এর আগেও বাজেট ঘোষণার আগেই তারা বলেছিল এটা গরিবমারা বাজেট। বঙ্গবন্ধু অ্যাভিনিউয়ে আওয়ামী লীগের কেন্দ্রীয় কার্যালয়ে এ মতবিনিময় সভা অনুষ্ঠিত হয়। এতে সভাপতিত্ব করেন আওয়ামী লীগের সভাপতিমণ্ডলীর সদস্য মোহাম্মদ নাসিম।</p>
      <p>নাসিম বলেন, ঘূর্ণিঝড় বুলবুলের বিষয়ে সরকারের সব ধরনের প্রস্তুতি রয়েছে এবং প্রধানমন্ত্রী শেখ হাসিনা সরাসরি তা পর্যবেক্ষণ করছেন। শেখ হাসিনার নেতৃত্বে মানবসৃষ্ট দুর্যোগসহ সব ধরনের দুর্যোগ মোকাবিলা করবে আওয়ামী লীগ।</p>
      <p>সভায় উপস্থিত ছিলেন আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক ও নৌপরিবহন প্রতিমন্ত্রী খালিদ মাহমুদ চৌধুরী, উপ-দপ্তর সম্পাদক ব্যারিস্টার বিপ্লব বড়ুয়া, সিরাজগঞ্জ জেলা আওয়ামী লীগের সভাপতি আব্দুল লতিফ বিশ্বাস, ভারপ্রাপ্ত সাধারণ সম্পাদক হাবিবে মিল্লাতসহ জেলার নেতারা।</p>
    </article>
  </body>
</html>