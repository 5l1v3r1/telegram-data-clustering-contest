<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639259/%D8%A7%D8%B8%D9%87%D8%A7%D8%B1%D8%A7%D8%AA-%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%AF%D8%B1-%D9%85%D8%B1%D8%A7%D8%B3%D9%85-%D8%A7%D9%81%D8%AA%D8%AA%D8%A7%D8%AD-%D8%B3%D9%88%D9%85%DB%8C%D9%86-%D8%AF%D9%88%D8%B1%D9%87-%D8%A2%D9%85%D9%88%D8%B2%D8%B4-%D8%AA%D8%B3%D9%87%DB%8C%D9%84-%DA%AF%D8%B1%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%A8%D9%86%DB%8C%D8%A7%D8%AF-%D8%A8%D8%B1%DA%A9%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T15:48:00+00:00"/>
    <meta property="og:title" content="اظهارات وزیر اقتصاد در مراسم افتتاح سومین دوره آموزش تسهیل گران اقتصادی- اجتماعی بنیاد برکت"/>
    <meta property="og:description" content="شواهد نشانگر آن است كه اقتصاد كشور روند رو به بهبودي دارد، به نحوي كه رشد اقتصادی بدون نفت در بهار امسال ۰.۴ درصد بوده است."/>
  </head>
  <body>
    <article>
      <h1>
        <a href="https://www.bultannews.com/fa/news/639259/%D8%A7%D8%B8%D9%87%D8%A7%D8%B1%D8%A7%D8%AA-%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%AF%D8%B1-%D9%85%D8%B1%D8%A7%D8%B3%D9%85-%D8%A7%D9%81%D8%AA%D8%AA%D8%A7%D8%AD-%D8%B3%D9%88%D9%85%DB%8C%D9%86-%D8%AF%D9%88%D8%B1%D9%87-%D8%A2%D9%85%D9%88%D8%B2%D8%B4-%D8%AA%D8%B3%D9%87%DB%8C%D9%84-%DA%AF%D8%B1%D8%A7%D9%86-%D8%A7%D9%82%D8%AA%D8%B5%D8%A7%D8%AF%DB%8C-%D8%A7%D8%AC%D8%AA%D9%85%D8%A7%D8%B9%DB%8C-%D8%A8%D9%86%DB%8C%D8%A7%D8%AF-%D8%A8%D8%B1%DA%A9%D8%AA">اظهارات وزیر اقتصاد در مراسم افتتاح سومین دوره آموزش تسهیل گران اقتصادی- اجتماعی بنیاد برکت</a>
      </h1>
      <h2>شواهد نشانگر آن است كه اقتصاد كشور روند رو به بهبودي دارد، به نحوي كه رشد اقتصادی بدون نفت در بهار امسال ۰.۴ درصد بوده است.</h2>
      <address><time datetime="2019-11-10T15:48:00+00:00">10 Nov 2019, 15:48</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> وزیر امور اقتصادی و دارایی با اشاره به روش هاي مختلف <b>محروميت زدايي</b>، اظهار داشت: از ديدگاه نظري و در عمل، استراتژي<b> توانمند سازی</b> اقتصادی مردم با ايجاد درآمد پايدار ، براي رفع محروميت بهتر از حمايت هاي كالايي و نقدي است.</p>
      <p> </p>
      <p> </p>
      <p><b>به گزارش بولتن نیوز</b> به نقل از شادا، دکتر فرهاد دژپسند طی سخنانی در آیین افتتاح سومین دوره آموزش تسهیل گران اقتصادی- اجتماعی بنیاد برکت وابسته به <b>ستاد اجرایی فرمان امام (ره)</b> با تقدیر از اقدامات این بنیاد در آموزش و توانمند سازی اقشار مختلف مردم به ویژه در استان های محروم برای راه اندای کسب و کارهای محلی و اشتغالزایی تصریح کرد: دشمن احساس کرد مردم از نظر معیشت در فشار هستند و اگر شرایط سخت تر شود، شکاف میان دولت و ملت شکل گرفته و نظام، توان مدیریت آن را نخواهد داشت.</p>
      <p>دژپسند با بیان اینکه "برای مقابله با دشمن، باید دقیقا همان بخشی را که او نشانه رفته، هدف بگیریم" گفت: بخش مورد نظر دشمن، معیشت مردم است اما چگونه باید به مردم کمک کرد؟ بدیهی است، از طریق برداشت از خزانه و دادن پول نقد به مردم به عنوان یک مسکن، نتیجه مطلوب حاصل نمی شود بلکه باید به سمت توانمندسازي اقشار مختلف مردم و ايجاد درآمد پايدار براي آنان، حرکت کنیم.</p>
      <p>وي افزود: در توانمندسازي اقتصادي اقشار مختلف مردم، تلاش ها بايد معطوف به دادن اعتماد به نفس و آموزش چگونگی استفاده از داشته ها و سرمایه های موجود به آنان باشد.</p>
      <p>وزیر اقتصاد تصریح کرد: امروز مفهوم توانمند سازی قدری متفاوت شده و تنها محدود به تامین مالی نیست بلکه تامین ابزار تولید نیز ارزش زیادی یافته است.</p>
      <p>دژپسند آموزش استفاده بهینه از منابع در اختیار و روش های کاربرد منابع را از جمله اصول توانمند سازی متقاضیان شروع کسب و کار های محلی و کوچک عنوان و تاکید کرد: تامین مالی باید همراه تحرک متقاضی باشد و نیز تضامین لازم برای باز پس گیری پول از وی گرفته شود تا وی بداند ناچار از پس دادن پول است و ناچار از كار و تکاپوی بیش از پیش شود.</p>
      <p>وی افزود: به این شکل، شاهد پایداری درآمد خواهیم بود و خود اتکایی به معنای واقعی شکل می گیرد و قدرت مشارکت در سرنوشت را به فرد میدهد، زیرا همه می دانیم، فرد فقیر نمی تواند از حقوق خود به خوبي دفاع کند.</p>
      <p>وزیر اقتصاد تصریح کرد: بدیهی است، توانمند سازی، یک بستر محیطی هم می خواهد و تامین زیر ساخت های منطقه ای، ایجاد شهرک های صنعتی و کشاورزی، از جمله ملزومات این امر است و می تواند حتی موجب مهاجرت معکوس از شهرها به روستا ها شود.</p>
      <p>وی گفت: در صورت استفاده مناسب از جزء به جزء نقاط سرزمینی کشور که سرشار از استعداد ها و ظرفیت های کشاورزی، معدنی، صنعتی، گردشگری و ... است، دیگر تحریم موضوعیت ندارد، زیرا با وضع تحریم‌ها، اين کشور های دیگر هستند که متضرر می شوند.</p>
      <p>وي همچنين در بخشي از سخنان خود با اشاره به برخي شاخص هاي اقتصادي اظهار داشت، شواهد نشانگر آن است كه اقتصاد كشور روند رو به بهبودي دارد، به نحوي كه رشد اقتصادی بدون نفت در بهار امسال ۰.۴ درصد بوده است.</p>
    </article>
  </body>
</html>