<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/detingut-per-entrar-amb-una-pistola-carregada-en-un-collegi-electoral-a-poblenou-del-delta/noticia/2962334/"/>
    <meta property="og:site_name" content="CCMA"/>
    <meta property="article:published_time" content="2019-11-10T15:47:00+00:00"/>
    <meta property="og:title" content="Detingut per entrar amb una pistola en un col·legi electoral al Poblenou del Delta"/>
    <meta property="og:description" content="Al Poblenou del Delta, la policia local ha detingut un home que portava una pistola. L'han aturat quan ja havia entrat al col·legi electoral. El detingut és un home d'uns 70 anys, veí de la població. Portava l'arma amagada, però la policia ha vist com sobresortia el canó. Segons els Mossos d'Esquadra, l'home no ha fet ostentació de l'arma i no ha fet cap proclama. L'arma estava carregada i tenia el número d'identificació esborrat. L'home també portava una navalla."/>
  </head>
  <body>
    <article>
      <h1>Detingut per entrar amb una pistola en un col·legi electoral al Poblenou del Delta</h1>
      <address><time datetime="2019-11-10T15:47:00+00:00">10 Nov 2019, 15:47</time> by <a rel="author">Redacció</a></address>
      <p>Al Poblenou del Delta, la policia local ha detingut un home que portava una pistola. L'han aturat quan<b> ja havia entrat al col·legi electoral</b>.<br/><br/>El detingut és<b> un home d'uns 70 anys</b>, veí de la població. Portava l'arma amagada, però la policia ha vist com sobresortia el canó. Segons els Mossos d'Esquadra, l'home <b>no ha fet ostentació de l'arma</b> i no ha fet cap proclama.<br/><br/>L'arma estava carregada i tenia <b>el número d'identificació esborrat</b>. L'home també portava una navalla.</p>
      <p>Fonts municipals han indicat que el veí <b>podria tenir permís d'armes</b>, encara que desconeixen si el posseeix per al revòlver confiscat.</p>
      <p><b>Adam Tomàs, alcalde d'Amposta</b>, ha explicat al canal 3/24 que <b>l'home no tenia una actitud negativa</b>:</p>
      <blockquote>"Desconeixem els motius del detingut, però tampoc havia entrat amb cap actitud negativa. Hem de felicitar-nos de l'acció ràpida del policia local. Ara hem d'esbrinar per què aquest home duia aquestes armes. L'home és un veí del Poblenou del Delta i no té antecedents. Mai se li havia vist cap actitud negativa."</blockquote>
      <p><b>Agustí Tirado, regidor del Poblenou del Delta</b>:</p>
      <blockquote>"He sentit una discussió entre el veí i la policia local. La policia li demanava que tragués el que tenia a la butxaca, que li havien vist una arma i el veí en un principi s'han resistit. Ell ha dit que era de plàstic, un caprici d'ell i que no li donava i la policia li ha dit que li donés per evitar problemes. Ha continuat resistint-se. Aleshores s'ha ficat la ma a la butxaca, però potser no era amb cap mala intenció. Potser era perquè no li toqués. Aleshores la policia l'ha reduït per treure-li i emmanillar-lo. És un veí del poble que és bona gent. No és conflictiu. No sabem si té permís d'armes o no. Però no es pot anar pel carrer així"</blockquote>
      <p>Ara l'home es troba a les dependències de la policia local, on està prestant declaració. A l'home, que <b>no té antecedents penals,</b> el poden acusar d'un <b>delicte electoral i tinença il.lícita d'armes</b>.  </p>
      <p>Al Poblenou del Delta, un poble del municipi d'Amposta, al Montsià, <b>només hi ha un col·legi electoral.  </b>Després de la detenció, les votacions han continuat amb normalitat i l'alcalde ha fet una crida perquè <b>augmenti la participació aquesta tarda. </b></p>
    </article>
  </body>
</html>