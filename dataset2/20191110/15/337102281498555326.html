<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%AD%D8%B1%D8%A7%D9%86-%D8%B3%DB%8C%D8%A7%D8%B3%DB%8C-%D8%AF%D8%B1-%D8%A7%D8%B3%D9%BE%D8%A7%D9%86%DB%8C%D8%A7-%DA%86%D9%87%D8%A7%D8%B1%D9%85%DB%8C%D9%86-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%BE%D8%A7%D8%B1%D9%84%D9%85%D8%A7%D9%86%DB%8C-%D8%B7%DB%8C-%DA%86%D9%87%D8%A7%D8%B1-%D8%B3%D8%A7%D9%84-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-20191110/%D8%B3%DB%8C%D8%A7%D8%B3%D8%AA"/>
    <meta property="og:site_name" content="RFI"/>
    <meta property="article:published_time" content="2019-11-10T15:42:42+00:00"/>
    <meta property="og:title" content="بحران سیاسی در اسپانیا: چهارمین انتخابات پارلمانی طی چهار سال برگزار شد"/>
    <meta property="og:description" content="شهروندان اسپانیا، روز یک‌شنبه دهم نوامبر، برای چهارمین بار طی چهار سال گذشته به پای صندوق‌های رای رفتند تا شاید این بار به بحران سیاسی در کشور پایان دهند. حزب پدرو سانچز که در انتخابات ماه آوریل گذشته پیروز شد اما بدلیل عدم کسب کرسی‌های لازم در پارلمان..."/>
  </head>
  <body>
    <article>
      <h1>بحران سیاسی در اسپانیا: چهارمین انتخابات پارلمانی طی چهار سال برگزار شد</h1>
      <address>
        <time datetime="2019-11-10T15:42:42+00:00">10 Nov 2019, 15:42</time>
      </address>
      <p>
        <b>شهروندان اسپانیا، روز یک‌شنبه دهم نوامبر، برای چهارمین بار طی چهار سال گذشته به پای صندوق‌های رای رفتند تا شاید این بار به بحران سیاسی در کشور پایان دهند. حزب پدرو سانچز که در انتخابات ماه آوریل گذشته پیروز شد اما بدلیل عدم کسب کرسی‌های لازم در پارلمان نتوانست تشکیل دولت دهد.</b>
      </p>
      <p>اسپانیا در ماه آوریل سال جاری شاهد برگزاری انتخابات پارلمانی بود اما بدلیل عدم ائتلاف حزب سوسیالیست کارگران، حزب پیروز در انتخابات، با دیگر احزاب برای تشکیل دولت، به ناچار یک بار دیگر باید انتخابات مجدد برگزار می‌شد.</p>
      <p>شهروندان خسته اسپانیایی از بحران پیاپی سیاسی در کشور، اختلافات بر سر جدایی کاتالونیا و رشد و گسترش گروه‌های دست راستی افراطی در کشور، تنها شش ماه پس از انتخابات بی‌سرانجام گذشته به پای صندوق‌های رای می‌روند تا با مشارکت خود راه را برای خروج از بی‌ثباتی سیاسی در کشور بگشایند.</p>
      <p>اما با وجود درخواست پدرو سانچز از ۳۷ میلیون شهروند اسپانیا برای مشارکت در انتخابات، نظرسنجی‌ها حاکی از کاهش حضور رای‌دهندگان اسپانیایی حتی نسبت به دور پیشین انتخابات است.</p>
      <p>بر اساس نظرسنجی‌های انجام شده پیش از برگزاری انتخابات پارلمانی در اسپانیا، حزب پدرو سانچز در انتخابات اخیر به احتمال زیاد پیشتاز خواهد بود اما برای تشکیل دولت باید با احزاب دیگر وارد گفتگو شده و دولت ائتلافی تشکیل دهد. هر چند که از هم اکنون انتظار می‌رود حزب سوسیالیست کارگران نتواند با حزب جدایی‌طلبان کاتالونیا ائتلافی تشکیل دهد.</p>
      <p>انتخابات پارلمانی در اسپانیا از ساعت ۹ صبح به وقت اروپای مرکزی (۸ صبح به وقت جهانی) آغاز شد و تا ساعت ۲۱ به وقت اروپای مرکزی (۲۰ به وقت جهانی) ادامه دارد.</p>
      <p>مهاجرت‌های غیرقانونی و بحران در کاتالونیا از جمله موضوعاتی است که بر انتخابات پارلمانی در اسپانیا سایه افکنده است. در منطقه کاتالونیا، تدابیر امنیتی ، بدلیل هراس از احتمال وقوع درگیری افزایش یافته است. همچنین احتمال می‌رود که شمار آراء به نفع احزاب راست و راست‌افراطی به ویژه در مناطق جنوبی کشور که با بحران مهاجرت روبرو هستند، افزایش یابد.</p>
      <p>پدرو سانچز، از پیروزی احتمالی احزاب راست افراطی در انتخابات پارلمانی، با عنوان بازگشت فرانکو یاد کرده است.</p>
    </article>
  </body>
</html>