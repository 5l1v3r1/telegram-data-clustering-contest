<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985226/%E2%80%8Bdea%C5%9F%E2%80%99l%C4%B1lar%C4%B1n-anneleri-avrupa-parlamentosunda"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T15:00:00+00:00"/>
    <meta property="og:title" content="​DEAŞ’lıların anneleri Avrupa Parlamentosu'nda"/>
    <meta property="og:description" content="Brüksel’deki ortak bir toplantıda Avrupa Parlamentosu üyeleri, bir grup uzman ve insan hakları örgütü temsilcisi Suriye'nin kuzeydoğusundaki DEAŞ kamplarında bulunan çocukların kurtarılması için Avrupa düzeyinde acil harekete geçme çağrısında bulundu"/>
  </head>
  <body>
    <article>
      <h1>​DEAŞ’lıların anneleri Avrupa Parlamentosu'nda</h1>
      <address>
        <time datetime="2019-11-10T15:00:00+00:00">10 Nov 2019, 15:00</time>
      </address>
      <p>Brüksel’deki ortak bir toplantıda Avrupa Parlamentosu üyeleri, bir grup uzman ve insan hakları örgütü temsilcisi Suriye'nin kuzeydoğusundaki DEAŞ kamplarında bulunan çocukların kurtarılması için Avrupa düzeyinde acil harekete geçme çağrısında bulundular. Özellikle keskin soğuğun yaşanacağı kış mevsiminin yaklaşması ile birlikte insani şartlar son derece zorlaştı.<br/><br/>Brüksel'de Avrupa Parlamentosu’nda düzenlenen ve dünden önceki gün yapılan tartışmalara katılanlar, tartışma vaktinin sona erdiğini ve etkili bir eylem yapılması gerektiğini söylediler.<br/><br/>Bu açıklamalar, Belçika hükümetini bu meseleyi çözememekle suçlayan bazı Belçikalı çocukların ailelerinin parlamentoda bulunduğu sırada geldi. Şarku’l Avsat oturum sırasında annelerden ikisi ile görüştü. Çocuklarını ve torunlarını yargı yoluyla çatışma bölgelerinden alamadıklarını söylediler. Brüksel’in iki Müslüman vatandaşı olan Melike ve Samira, amaçlarına ulaşma umuduyla Avrupa Parlamentosu’na geldiler ve hükümetleri sorumluluklarını yerine getirmeye çağırdılar.<br/><br/>40'lı yaşların sonlarında olan ve açıklamalarını Arapça yapan Melike, oğlu, karısı ve çocukları için geldiğini söyledi. Melike’nin ailesi çok kötü durumda ve yiyecek ve ilaç gibi zaruri ihtiyaçları bile temin edemiyorlar. Üstüne üslük sert kış da kapıda! Avrupa, annelerin çocuklarına kavuşması için harekete geçmeli.<br/><br/>Melike, "Avrupa'nın neden çocuklarımızı geri almak istemediğini bilmiyorum. Tunus, Fas ve başka ülkeler daha hızlı harekete geçti" dedi. Şarku’l Avsat muhabirinin sadece torunlarınızın mı geri dönmesini istiyorsunuz? sorusuna Melike, “Hayır herkesin geri dönmesini istiyorum. Bir çocuk ailesinden mahrum bırakılamaz, hepsi geri dönerler ve suçu olanlar cezasını çeker. Ancak ailelerin ve çocuklarının ayrı kalmasını istemiyoruz” dedi.<br/><br/>Daha sonra ise Samira konuştu. Konuşmasını Fransızca yapan Samira, “Bir soruma cevap almak için buradayım; Avrupa Parlamentosu çocuklarımızı ve torunlarımızı geri getirmek için ne yapıyor? Özellikle sürekli tartışmadan ve yapılan açıklamaları dinlemekten yorulduk ve bıktık. Kendimizi kısır bir döngünün içerisindeymişiz gibi hissediyoruz. Bu çocuklar Belçika vatandaşlığına sahip, ancak Belçika onlar için harekete geçmiyor. Biz onların yarına kalmadan hemen bugün geri getirilmesini istiyoruz” dedi.<br/><br/>İki kadın, Avrupa Parlamentosu'ndaki bazı komitelerin; çatışma bölgelerindeki Avrupalı küçük çocukların durumu ve nasıl geri döndürüleceği konusundaki oturumuna katıldı. Şarku’l Avsat’a açıklamalarda bulunan Avrupa Parlamentosu Milletvekili Marie Arena, “Bir grup uzman ve milletvekili ile görüşmeler yaptım. Her şeyden öte, çocukların mağdur oldukları konusunda görüş birliğine vardılar. BM Çocuk Hakları Sözleşmesi’ni imzaladık. Bu konu önceliğimiz olmalı, bunun için AB üyesi devletlerin onayına ihtiyaç var. Ancak biz Avrupa Parlamento’su olarak eğitim ve entegrasyon gibi geri dönüşe ilişkin tüm konuları göz önünde bulundurarak bir öneride bulunabiliriz.<br/><br/>Belçika Terör Risk Analizi ve Kriz Yönetim Merkezi’nde bir yetkili olan Paul Van Tegelt, oturumdaki konuşmasında sözlerine şu soruyu sorarak başladı; “Görüş alışverişinde bulunmak üzere yapılan tartışmalar ne zamana kadar sürecek?” Paul Van Tegelt de diğer konuşmacılar gibi çocukların ülkelerine geri dönmesi meselesinin çözümü için hızlı bir şekilde harekete geçmeye ihtiyaç olduğunu söyledi ve bu meselenin çözümünde geç kalınması halinde çocukların potansiyel bir terörist olma tehlikesinin bulunduğunu belirtti.<br/><br/>Şarku’l Avsat’a konuşan Avrupa Parlamentosu üyesi Chris Peters, " Tartışma zamanının bittiğine dair net bir sinyal gönderdik. Bu çocukların kurtarılması için çalışma ve hızlı bir şekilde harekete geçme zaruriyeti bulunuyor. Özellikle de sert kışın kapıda olmasıyla birlikte. Üye devletler harekete geçmeli ve çocukların kurtarılmasını kolaylaştırmak için Europol aracılığıyla bilgi ve veri alışverişi sağlanmalı” ifadelerini kullandı.<br/><br/>ABD askerlerinin bölgeden çekilmesi ve Türkiye’nin askeri operasyonu ile birlikte durumun daha da zorlaştığı konusunda görüş birliğine varıldı. Bu çocukların geri getirilmesi için Avrupa’nın uluslararası aktörler ile işbirliği içerisinde toplu olarak harekete geçmesi gerekir. Aileleri tarafından çatışma bölgelerine götürülen bu çocukların hiçbir suçu yok. Mesele çok hassas ve aynı zamanda çok karmaşık. Avrupa kolektif eylemde bulunmalı ve bilgi ve deneyim alışverişinde bulunmak üzere uluslararası işbirliğine gitmeli.</p>
    </article>
  </body>
</html>