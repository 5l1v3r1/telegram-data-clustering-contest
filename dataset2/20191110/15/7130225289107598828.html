<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/dunyanin-en-genc-universite-mezunu-olacak-elektrik-muhendisligi-bolumunu-bitirmek-uzere-olan-9-yasindaki-laurent-simons-889211"/>
    <meta property="og:site_name" content="Onedio"/>
    <meta property="article:published_time" content="2019-11-10T15:28:49+00:00"/>
    <meta property="og:title" content="Dünyanın En Genç Üniversite Mezunu Olacak: Elektrik Mühendisliği Bölümünü Bitirmek Üzere Olan 9 Yaşındaki Laurent Simons"/>
    <meta property="og:description" content="Eindhoven Teknik Üniversitesi Elektrik Mühendisliği Bölümü'nde eğitim gören 9 yaşındaki Laurent Simons'ın, önümüzdeki günlerde lisans eğitimini tamaml..."/>
  </head>
  <body>
    <article>
      <h1>Dünyanın En Genç Üniversite Mezunu Olacak: Elektrik Mühendisliği Bölümünü Bitirmek Üzere Olan 9 Yaşındaki Laurent Simons</h1>
      <address><time datetime="2019-11-10T15:28:49+00:00">10 Nov 2019, 15:28</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4>Eindhoven Teknik Üniversitesi Elektrik Mühendisliği Bölümü'nde eğitim gören 9 yaşındaki Laurent Simons'ın, önümüzdeki günlerde lisans eğitimini tamamlayarak, 'dünyanın en genç üniversite mezunu' unvanını alması bekleniyor. </h4>
      <h3>En az 3 yılda tamamlanan bölümünü 1 yılda tamamlayacak</h3>
      <figure>
        <img src="https://img-s2.onedio.com/id-5dc8270b5728a4ba26e2417d/rev-0/w-500/s-a339ba4aecd0f5967daff48cda75165c2d9afe2d.jpg"/>
        <figcaption><a href="https://www.bbc.com/turkce/haberler-dunya-50365899"><b>BBC Türkçe'den Yusuf Özkan'ın haberine göre</b></a>, Hollanda'da bulunan Eindhoven Teknik Üniversitesi'nde Elektrik Mühendisliği bölümünde okuyan 9 yaşındaki Laurent Simons, önümüzdeki günlerde lisans eğitimini tamamlayarak dünyanın en genç üniversite mezunu unvanını alacak.<br/>Simons, normalde 3 yılda bitirilmesi gereken bölümünü, 1 yıl gibi kısa bir sürede bitirerek ayrı bir rekora da imza atacak.</figcaption>
      </figure>
      <h3>Mart ayında başladığı bölümünde, son projesini tamamlamak üzere</h3>
      <figure>
        <img src="https://img-s2.onedio.com/id-5dc827bf01f5c9a32492979f/rev-0/w-500/s-da3f9a2a9343f4702b7ac401e1007323362bd630.jpg"/>
        <figcaption>Eindhoven Dagblad gazetesinin aktardığı bilgiye göre, lisans eğitimine Mart ayında başlayan Laurent, önümüzdeki günlerde son projesini tamamlamak üzere. <br/>Laurent, lisans eğitimini tamamladığında, 10 yaşında <a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a>'deki University of Alabama'dan mezun olan Michael Kearney'in elinde olan 'dünyanın en genç üniversite mezunu' unvanını da eline alacak.</figcaption>
      </figure>
      <h3>6 yaşında liseye başladı</h3>
      <figure>
        <img src="https://img-s2.onedio.com/id-5dc8284e848dedf02472f64d/rev-0/w-500/s-fb3a2be7fdfb26df53e5793bf40a4b360fd837a5.jpg"/>
        <figcaption>Babasının, hakkında "Annesinin karnındayken beyninde bir şeyler yanlış gitmiş olmalı. Ama neyse ki olumlu anlamda" dediği Laurent, 6 yaşında lise eğitimine başladı.<br/><a href="https://onedio.com/etiket/belcika/57eb8aedd12db23510ae06a5">Belçika</a>'da doğan ve 145 IQ düzeyine sahip Laurent, okulda sıkıldığı için Amsterdam Üniversitesi Tıp Fakültesi'nde bir araştırmaya katıldı. 8 yaşında matematik bilimleri üzerine lise diploması alan Laurent, ardından ailesi ile birlikte Hollanda'ya taşındı.</figcaption>
      </figure>
      <h3>En büyük eğlencesi büyükannesinin köpekleri ile oynamak</h3>
      <figure>
        <img src="https://img-s2.onedio.com/id-5dc82935848dedf02472f655/rev-0/w-500/s-bf8ef4dbc6d90ce22f10777a26f03590d8a1f278.jpg"/>
        <figcaption><a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a>'deki Stanford ve Fairfield üniversitelerinde üstün yetenekli çocuklar için açılan kurslara da katılan Laurent, eğitim hayatının 3. yılında üniversite diploması alacak.<br/>Normal öğrencilerin on haftada kavrayabildikleri bir konuyu bir hafta içinde öğrenebilen Laurent, okul dışı zamanında ise normal bir çocuk gibi zaman geçiriyor. Büyükannesinin köpekleri ile oynamanın en büyük haftasonu eğlencesi olduğunu söyleyen Laurent, akşam yemeğinde sevdiği yemek çıkmazsa, 9 yaşındaki her çocuk gibi annesine surat asıyor.</figcaption>
      </figure>
      <h3>'Tanıdığım en zeki öğrenciden 3 kat daha zeki'</h3>
      <figure>
        <img src="https://img-s1.onedio.com/id-5dc829efca75ef5a71a9e724/rev-0/w-500/s-bc5c58f10b22f0dbcc7a0639310956fbf2065bd3.jpg"/>
        <figcaption>Eindhoven Teknik Üniversitesi'nden hocası Prof. Dr. Peter Baltus, yaş ortalaması 20 olan bir sınıfta 9 yaşındaki bir çocuğun olmasının ilk dönemlerde garip göründüğünü ifade ederken, "Uzun meslek yaşamımda tanıdığım en zeki öğrenciden üç kat daha zeki. Bir yetişkin öğrencinin asla ulaşamayacağı bir düzeye çıkıyor" ifadelerini kullanıyor.</figcaption>
      </figure>
      <h3>İnsan ömrünü uzatmak için çalışacak</h3>
      <figure>
        <img src="https://img-s2.onedio.com/id-5dc82a6f008ebd472789b2c1/rev-0/w-500/s-97c9e2d37a030f171f5d031a74bd89f5948f5cd4.jpg"/>
      </figure>
      <p><a href="https://onedio.com/etiket/belcika/57eb8aedd12db23510ae06a5">Belçika</a> medyasına birkaç sene önce verdiği bir röportajda, astronot ya da kalp cerrahı olmak istediğini söyleyen Laurent, artık yalnızca kalp üzerine yoğunlaşmak istediğini söylüyor. </p>
      <p>İnsanların kalp rahatsızlıklarını gidermek için çalışmanın yanı sıra, insan ömrünü uzatmak için de çalışmalar yapmak isteyen Laurent, kalp rahatsızlığı bulunan büyükbabası ve büyükannesine de yardım etmek istiyor.</p>
      <p>İleride <a href="https://onedio.com/etiket/amerika-birlesik-devletleri/50187e1bcc161f8ec134216e">ABD</a>'nin Kaliforniya eyaletinde yaşamak istediğini söyleyen Laurent, bu isteğinin nedenini ise şu sözüyle açıklıyor:</p>
      <blockquote>''Kaliforniya'ya gitmek istiyorum. Çünkü orada hava çok güzel.''</blockquote>
    </article>
  </body>
</html>