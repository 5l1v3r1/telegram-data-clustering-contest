<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196877/minyma-mitsotaki-me-asoee-kai-epanastatiki-aytoamyna-sto-syntiritiko-akroatirio"/>
    <meta property="og:site_name" content="CNN.gr"/>
    <meta property="article:published_time" content="2019-11-10T15:05:03+00:00"/>
    <meta property="og:title" content="Μήνυμα Μητσοτάκη με ΑΣΟΕE και «Επαναστατική Αυτοάμυνα» στο συντηρητικό ακροατήριο"/>
    <meta property="og:description" content="Αποκαθίσταται το αίσθημα ασφάλειας των πολιτών, είπε ο πρωθυοπυργός"/>
  </head>
  <body>
    <article>
      <h1>Μήνυμα Μητσοτάκη με ΑΣΟΕE και «Επαναστατική Αυτοάμυνα» στο συντηρητικό ακροατήριο</h1>
      <h2>Χτες στην άτυπη συνεδρίαση της Κοινοβουλευτικής Ομάδας της Νέας Δημοκρατίας στο Καβούρι, ο Κυριάκος Μητσοτάκης είπε ότι η οικονομία είναι το υπ’ αριθμόν 1 ζήτημα για τους πολίτες.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Αλμπάνης Γιάννης, CNN Greece 17:05 , 10 November 2019 - 19:37</p>
      <p>Σήμερα όμως στη συνέντευξή του στον <b>Γιώργο Αυτιά</b> στον ΣΚΑΪ, ο <b>Κυριάκος Μητσοτάκης</b> έδωσε μεγάλη έμφαση στην «ατζέντα της <a href="https://www.cnn.gr/eidhseis/tag/796/asfaleia"><b>ασφάλειας</b></a>», με εκτενείς αναφορές στις αστυνομικές επιχειρήσεις για την «<b>Επαναστατική Αυτοάμυνα</b>» και την <b>ΑΣΟΕΕ</b>.</p>
      <h3>Νόμος και τάξη</h3>
      <p>Συγκεκριμένα, ο Κυριάκος Μητσοτάκης είπε ότι έχουν ήδη έχουν γίνει πολύ σημαντικά βήματα για την αποκατάσταση του αισθήματος ασφάλειας. Ο πρωθυπουργός έδωσε συγχαρητήρια στην Αντιτρομοκρατική  «για την εξάρθρωση «ενός πολύ επικίνδυνου  επιχειρησιακού βραχίονα της νέας ελληνικής τρομοκρατίας». Προσέθεσε ότι:</p>
      <blockquote>«Με σύστημα, με δουλειά, με "δεμένες" δικογραφίες οι άνθρωποι αυτοί θα οδηγηθούν στη Δικαιοσύνη. Στη συνέχεια η Δικαιοσύνη θα αποφανθεί».</blockquote>
      <p>Σε ό,τι αφορά την ΑΣΟΕΕ, υπογράμμισε ότι: «Τελειώνουμε με τις γιάφκες των μπαχαλάκηδων και των κατασκευαστών μολότοφ και των διακινητών εντός των πανεπιστημίων. Τα πανεπιστήμια αποδίδονται στους φυσικούς τους χρήστες: στους φοιτητές, τους εργαζόμενους, στους καθηγητές».</p>
      <p>Ανέφερε επίσης ότι:</p>
      <blockquote>«Οι Έλληνες και οι Ελληνίδες θα αισθανθούν και πάλι ασφαλείς.  Αυτό είναι μια δέσμευση, ήταν μια δέσμευσή μου προεκλογική και μια πολιτική που δεν έχει -και θα το τονίσω αυτό- ταξικό πρόσημο. Δεν είναι ούτε δεξιά, δεν είναι ούτε κεντρώα, δεν είναι ούτε αριστερή πολιτική. Είναι υποχρέωση του κράτους να εξασφαλίζει ασφάλεια στους πολίτες. Ασφάλεια ίσον ελευθερία. Αυτή η ασφάλεια αποκαθίσταται και πάλι στη χώρα». </blockquote>
      <h3>Η δυσαρέσκεια</h3>
      <p>Μπορεί ο κ. Μητσοτάκης να λέει ότι το ζήτημα της ασφάλειας δεν έχει πολιτικό χρωματισμό, αλλά παραδοσιακά η «ατζέντα του νόμου και της τάξης» ιεραρχείται πιο ψηλά από τα δεξιά ακροατήρια από ό,τι από τα αριστερά. Και σε αυτό ακριβώς το ζήτημα φαίνεται να εστιάζεται το πολιτικό πρόβλημα της κυβέρνησης. Δηλαδή μέρος των συντηρητικών ψηφοφόρων θεωρούν ότι η κυβέρνηση δεν έχει κάνει αρκετά στον τομέα της <b>ασφάλειας</b>, στον οποίο εντάσσουν επίσης το <a href="https://www.cnn.gr/eidhseis/tag/496/prosfgiko"><b>προσφυγικό</b> </a><b>/ <a href="https://www.cnn.gr/eidhseis/tag/4704/metanasteytiko">μεταναστευτικό</a></b> ζήτημα. Προφανώς η εκτίμησή τους συνδέεται με τις προεκλογικές υποσχέσεις της ΝΔ και απορρέει από το αίτημα για ένα πιο «σκληρό κράτος» σε ό,τι αφορά την αστυνόμευση.</p>
      <p>Στη «δεξιά δυσαρέσκεια» προστίθεται μια (προσεκτική, είναι η αλήθεια) γκρίνια των βουλευτών της ΝΔ για τον <a href="https://www.cnn.gr/eidhseis/tag/41824/mixalhs-xrysoxoidhs"><b>Μιχάλη Χρυσοχοΐδη</b>.</a> Δεν είναι σαφές αν αυτή η «γκρίνια» αντανακλά κατά κύριο τη δυσαρέσκεια των ψηφοφόρων ή σχετίζεται περισσότερο με την πολιτική καταγωγή του υπουργού Προστασίας του Πολίτη.</p>
      <p>Ο πρωθυπουργός από τη μη μια μεριά, θέλει να καθησυχάσει τα συντηρητικά ακροατήρια. Από τον άλλη, κάνει σαφές ότι περιβάλλει με την εμπιστοσύνη του τον <b>Μιχάλη Χρυσοχοΐδη</b>. Ο κ. Χρυσοχοΐδης εκτός από προσωπική επιλογή του πρωθυπουργού, συμβολίζει το άνοιγμα της ΝΔ τον χώρο του ΚΙΝΑΛ.</p>
      <h3>Δεν το περιμέναμε</h3>
      <p>Σε ό,τι  αφορά το <b>προσφυγικό</b> / <b>μεταναστευτικό</b>,  ο κ. Μητσοτάκης παραδέχτηκε ότι το κυβερνητικό επιτελείο δεν περίμενε την αύξηση των αφίξεων. «Πράγματι, η έξαρση του μεταναστευτικού-προσφυγικού προβλήματος στη διάρκεια του καλοκαιριού ήταν κάτι απρόοπτο. Δεν είναι κάτι το οποίο είχαμε σχεδιάσει. Αυτό δεν σημαίνει όμως ότι δεν απαντάμε με έμφαση και με αποτελεσματικότητα σε αυτό το πρόβλημα. Απαντάμε σε εθνικό επίπεδο, απαντάμε και σε ευρωπαϊκό επίπεδο». </p>
      <p>Ο πρωθυπουργός επανέλαβε ότι η πολιτική του διαφοροποιείται από αυτήν του ΣΥΡΙΖΑ.</p>
      <p>Υπογράμμισε ότι:</p>
      <p>«Το σύστημα σφίγγει. Όποιος δικαιούται άσυλο θα το παίρνει γρήγορα. Όποιος δεν δικαιούται άσυλο θα επιστρέφει είτε στην Τουρκία, είτε στη χώρα προέλευσής του, σε συνεργασία και με την Ευρώπη. Και ναι, κ. Αυτιά, θα δημιουργηθούν κλειστά -ελεγχόμενα δηλαδή- προαναχωρησιακά κέντρα. Το πού και το πόσα, υπομονή λίγες ημέρες, θα υπάρχουν ανακοινώσεις από την Κυβέρνηση». </p>
      <p>Ωστόσο, δεν εμφανίστηκε αισιόδοξος για αν θα αποδώσουν οι πιέσεις στον Ερντογάν. «Δεν ξέρουμε αν θα στέλνει (σ.σ. Ο Ερντογάν). Ούτως ή αλλιώς τώρα μπαίνει ο χειμώνας οπότε οι ροές θα μειωθούν», είπε χαρακτηριστικά.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196936/si-tzinpingk-tha-anoixoyme-ena-neo-kefalaio-sti-sxesi-elladas-kinas">Σι Τζινπίνγκ: Θα ανοίξουμε ένα νέο κεφάλαιο στη σχέση Ελλάδας-Κίνας</a>
        </li>
        <li>
          <a href="https://www.cnn.gr/news/ellada/story/196880/koinoniko-merisma-2019-poioi-einai-oi-dikaioyxoi-kai-ta-kritiria">Κοινωνικό μέρισμα 2019: Ποιοι είναι οι δικαιούχοι και τα κριτήρια</a>
        </li>
        <li>
          <a href="https://www.cnn.gr/news/ellada/story/196878/koinoniko-merisma-2019-kleidose-i-katavoli-toy-poioi-tha-einai-oi-dikaioyxoi">Κοινωνικό μέρισμα 2019: «Κλείδωσε» η καταβολή του - Οι δικαιούχοι και τα κριτήρια</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
        <li>
          <a href="https://www.cnn.gr/eidhseis/tag/41824/mixalhs-xrysoxoidhs">ΜΙΧΑΛΗΣ ΧΡΥΣΟΧΟΙΔΗΣ</a>
        </li>
        <li>
          <a href="https://www.cnn.gr/eidhseis/tag/796/asfaleia">ΑΣΦΑΛΕΙΑ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/11/196936/snapshot/2752582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196939/snapshot/2680830.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196917/snapshot/ASOEE.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/11/196935/snapshot/10567569.jpg"/>
      </figure>
    </article>
  </body>
</html>