<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/10/smyrtonosen-virus-sred-morskite-bozainici.429141"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T15:32:00+00:00"/>
    <meta property="og:title" content="Смъртоносен вирус сред морските бозайници"/>
    <meta property="og:description" content="Топенето на арктическия лед ускорява разпространението му | Dnes.bg"/>
  </head>
  <body>
    <article>
      <h1>Смъртоносен вирус сред морските бозайници</h1>
      <h2>Топенето на арктическия лед ускорява разпространението му</h2>
      <address><time datetime="2019-11-10T15:32:00+00:00">10 Nov 2019, 15:32</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Ново изследване навежда на мисълта, че топенето на морския лед в Арктика допринася за разпространението на смъртоносен вирус сред морските бозайници, съобщи ЮПИ.</p>
      <p>През 2002 г. вирусът на чумата по тюлените Phocine distemper virus зарази и уби хиляди обикновени тюлени в северната част на Атлантическия океан. Две години по-късно учени идентифицираха вируса у северни морски видри в Аляска.</p>
      <p>Настоящето 15-годишно изследване показва, че променената динамика на топене на леда в региона дава възможност за увеличаване на контактите между арктически и субарктически тюлени, позволявайки вирусът да се разпространи от Атлантическия в Тихия океан.</p>
      <p>"Топенето на морския лед кара морските бозайници да търсят нови хабитати - заяви Трейси Голдстийн от Калифорнийския университет в Дейвис. - Тъй като влизат в контакт с други видове животни, се създава възможност да предадат инфекциозни болести с потенциален опустошителен ефект."</p>
      <p>Между 2001 г. и 2016 г. десетки морски бозайници, включително северни морски котки и сивучи от семейство ушати тюлени, северни морски видри, били изследвани за наличие на въпросния вирус. Оказало се, че пиковете в нивата на инфекция през 2003 г. и 2009 г. съответстват на значително намаляване на морския лед в Арктика.<br/>Резултатите от изследването са публикувани в Scientific Reports. (БТА)</p>
    </article>
  </body>
</html>