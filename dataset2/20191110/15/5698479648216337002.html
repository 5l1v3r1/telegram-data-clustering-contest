<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/iran-starts-key-step-in-building-second-nuclear-power-plant"/>
    <meta property="og:site_name" content="euronews"/>
    <meta property="article:published_time" content="2019-11-10T15:27:31+00:00"/>
    <meta property="og:title" content="ایران عملیات بتن ریزی واحد دوم نیروگاه اتمی بوشهر را آغاز کرد"/>
    <meta property="og:description" content="رئیس سازمان انرژی اتمی ایران می گوید: «اگر سه نیروگاه هسته ای بوشهر را در نظر بگیریم سالانه از مصرف ۳۳ میلیون بشکه نفت خام جلوگیری می شود که توجیه اقتصادی چنین پروژه ای را دوچندان می کند.»"/>
  </head>
  <body>
    <article>
      <h1>ایران عملیات بتن ریزی واحد دوم نیروگاه اتمی بوشهر را آغاز کرد</h1>
      <address><time datetime="2019-11-10T15:27:31+00:00">10 Nov 2019, 15:27</time> by <a rel="author">یورونیوز فارسی </a></address>
      <p>ایران روز یکشنبه همزمان با تنش های موجود بر سر برنامه هسته ای خود عملیات بتن ریزی واحد دوم نیروگاه اتمی بوشهر را آغاز کرد.</p>
      <p>به گزارش خبرگزاری های ایران علی اکبر صالحی، رئیس سازمان انرژی اتمی در آئین بتن ریزی واحد دوم نیروگاه اتمی بوشهر حضور یافت. وی در این مراسم گفت: «اگر سه نیروگاه هسته ای بوشهر را در نظر بگیریم سالانه از مصرف ۳۳ میلیون بشکه نفت خام جلوگیری می شود که توجیه اقتصادی چنین پروژه ای را دوچندان می کند.»</p>
      <p>رئیس سازمان انرژی اتمی ایران افزود: «قیمت هر بشکه نفت هم اینک اگر ۶۰ دلار در نظر گرفته شود سالانه ۶۶۰ میلیون دلار صرفه جویی می شود این در حالی است که سالانه برای خرید سوخت و قطعات نیروگاه اتمی بوشهر حدود ۷۰ میلیون دلار هزینه می شود.»</p>
      <p>وی در مورد تامین امنیت نیروگاه اتمی بوشهر گفت: « نیروگاه اتمی بوشهر از امنیت و ایمنی کامل برخوردار است چرا که امنیت آن توسط نیروهای مسلح به طور شبانه روزی برقرار و از ایمنی آن نیز تحت نظارت مستمر ارگانهای بین المللی اطمینان خاطر حاصل شده است.»</p>
      <p>علی اکبر صالحی همچنین ضمن تشکر از مسکو برای همکاری در زمینه احداث نیروگاه اتمی بوشهر از روسیه به عنوان کشور «دوست و برادر» نام برد.</p>
      <p>دولت آمریکا روز ۳۱ اکتبر (۹ آبان) همزمان با اعمال تحریم‌های جدید علیه ایران، معافیت شرکت‌های روسی، چینی و اروپایی از تحریم به دلیل فعالیت در تاسیسات هسته ای ایران را تمدید کرد. اقدامی که به گفته واشنگتن شرایط دستیابی ایران به سلاح های هسته ای را «دشوارتر» خواهد کرد.</p>
      <p>این معافیت ها که برای مدت «۹۰ روز» تمدید شده است به شرکت‌های روسی، چینی و اروپایی اجازه می دهد تا بدون اینکه مورد تحریم آمریکا قرار گیرند در بخش هسته ای ایران فعالیت کنند.</p>
    </article>
  </body>
</html>