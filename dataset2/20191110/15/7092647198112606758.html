<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39658/%D9%87%D8%B1-%D9%87%D9%81%D8%AA%D9%87-%DB%8C%DA%A9-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86-%D9%BE%D8%B1%D9%88%DA%98%D9%87-%D8%A2%D8%A8-%D9%88-%D8%A8%D8%B1%D9%82-%D8%A7%D9%81%D8%AA%D8%AA%D8%A7%D8%AD-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-10T15:57:00+00:00"/>
    <meta property="og:title" content="هر هفته یک هزار میلیارد تومان پروژه آب و برق افتتاح می‌شود"/>
    <meta property="og:description" content="وزیر نیرو با اشاره به اینکه تا پایان امسال به طور متوسط هر هفته حدود یک هزار میلیارد تومان پروژه آب و برق در کشور افتتاح خواهد شد، ادامه داد: امروز و فردا نیز در پنجمین هفته پویش حدود پنج هزار میلیارد تومان پروژه صنعت آب و برق در استان‌های یزد و کرمان افتتاح و یا عملیات اجرایی آن‌ها آغاز خواهد شد."/>
  </head>
  <body>
    <article>
      <h1>هر هفته یک هزار میلیارد تومان پروژه آب و برق افتتاح می‌شود</h1>
      <address><time datetime="2019-11-10T15:57:00+00:00">10 Nov 2019, 15:57</time> by <a rel="author">پایگاه خبری صنعت برق - برق نیوز BarghNews</a></address>
      <p><i>وزیر نیرو با اشاره به اینکه تا پایان امسال به طور متوسط هر هفته حدود یک هزار میلیارد تومان پروژه آب و برق در کشور افتتاح خواهد شد، ادامه داد: امروز و فردا نیز در پنجمین هفته پویش حدود پنج هزار میلیارد تومان پروژه صنعت آب و برق در استان‌های یزد و کرمان افتتاح و یا عملیات اجرایی آن‌ها آغاز خواهد شد. </i>به گزارش <a href="http://www.barghnews.com/">برق نیوز</a>، همزمان با سفر رئیس‌جمهور به استان یزد ۴۷۲ میلیارد تومان پروژه صنعت آب و برق افتتاح و یا عملیات اجرایی آن‌ها آغاز می‌شود.   رضا اردکانیان در حاشیه مراسم افتتاح پست ۲۳۰ کیلوولت شهرستان ابرکوه یزد با اشاره به اینکه با افتتاح این پروژه ظرفیت اوج بار منطقه تا چهار برابر افزایش پیدا خواهد کرد، ادامه داد: حدود ۹۲ درصد برق مصرفی منطقه صرف تولید در بخش‌های مختلف صنعت، معدن و کشاورزی می‌شود؛ از این رو افتتاح پروژه نقش مهمی در تامین برق مطمئن برای صنایع و معادن ابرکوه خواهد داشت. وی با اشاره به سخنان امروز رئیس‌جمهور در جمع مردم یزد مبنی بر تامین آب آشامیدنی ۳۰ سال آینده یزد، گفت: یکی از مطالعاتی که وزارت نیرو در طی سالیان اخیر دست‌اندرکار انجام آن بوده موضوع تامین آب شرب و صنعت از طریق دریا بوده است که در حال حاضر مطالعات این موضوع برای ۱۷ استان کشور به پایان رسیده است. وزیر نیرو افزود: یزد یکی از ۱۷ استان یاد شده است که تخصیص آب کافی برای مصارف صنعتی استان و همچنین مقادیری برای کشت گلخانه‌ای از آب دریا داده شده و با ترتیبات لازم این تخصیص به شرکت آب منطقه‌ای استان یزد اعلام شده است؛ به طوری که در حد نیاز‌های صنعت استان برای سه دهه آینده مجوز وجود دارد. اردکانیان در بخش دیگری از سخنان خود با تاکید بر اینکه وزارت نیرو تا پایان امسال هر هفته در یکی از استان‌های کشور تعدادی از طرح‌های بزرگ آب و برق را به مدار بهره‌برداری خواهد آورد، گفت: این طرح‌ها در قالب پویش"هرهفته الف ب ایران " شامل ۲۲۷ پروژه بزرگ اعم از احداث سد، نیروگاه‌های حرارتی و تجدیدپذیر، شبکه‌های آبیاری و زهکشی، تصفیه‌خانه‌های آب و فاضلاب و آبرسانی روستایی است که دولت جمعا برای این طرح‌ها بیش از ۳۳ هزار میلیارد تومان سرمایه‌گذاری کرده است. وی با اشاره به اینکه تا پایان امسال به طور متوسط هر هفته حدود یک هزار میلیارد تومان پروژه آب و برق در کشور افتتاح خواهد شد، ادامه داد: امروز و فردا نیز در پنجمین هفته پویش"هرهفته_الف_ب_ایران" حدود پنج هزار میلیارد تومان پروژه صنعت آب و برق در استان‌های یزد و کرمان افتتاح و یا عملیات اجرایی آن‌ها آغاز خواهد شد که سهم استان یزد ۹ پروژه با اعتباری بالغ بر ۴۷۲ میلیارد تومان خواهد بود. وزیر نیرو با تاکید بر اینکه از نظر تولید برق در شرایط بسیار خوبی قرار داریم، گفت: تا پایان امسال بیش از سه هزار مگاوات دیگر به ظرفیت نصب شده نیروگاه‌های کشور افزوده خواهد شد و امکان خوبی برای تبادل انرژی با کشور‌های همسایه ایجاد شده است. اردکانیان افزود: در این میان مهم‌ترین اتفاقی که امسال در کارنامه صنعت برق ثبت شده و تداوم خواهد شد، مبحث مدیریت است. مردم ما به درستی دریافته‌اند که چرخ توسعه کشور در بخش‌های مختلف صنعتی، کشاورزی، معدنی، درمانی و حتی آموزشی و تحقیقاتی متکی به برق است برای تداوم این پایداری مطمئنا مصرف نیز باید مدیریت شود. وی تاکید کرد: این مدیریت مصرف شامل مصارف خانگی، تجاری و صنعتی است که این مهم از تابستان امسال به خوبی آغاز شده و همراهی مردم اصلی‌ترین شاخص توسعه یافتگی کشور است.</p>
    </article>
  </body>
</html>