<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/playstation-5-producer-orochi-nextgen/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T15:21:00+00:00"/>
    <meta property="og:title" content="PlayStation 5, il producer di Warriors Orochi guarda con interesse alla next-gen"/>
    <meta property="og:description" content="Il producer di Warriors Orochi 4 Ultimate guarda con grande interesse alla next-gen per le opportunità che può portare alla serie."/>
  </head>
  <body>
    <article>
      <h1>PlayStation 5, il producer di Warriors Orochi guarda con interesse alla next-gen</h1>
      <address><time datetime="2019-11-10T15:21:00+00:00">10 Nov 2019, 15:21</time> by <a rel="author">Luca Salerno</a></address>
      <p>Nel mondo dei videogiochi per console l’impiego degli <b>SSD</b> è uno degli elementi più dibattuti quando si parla di <b>PlayStation 5</b>. Lo standard è ormai da anni diffuso su PC ma l’introduzione di questo tipo di memorie rappresenterà <b>un notevole passo</b> <b>avanti su console</b> per i vantaggi che potranno avere i giocatori e anche per le <b>opportunità e le sfide</b> che si presenteranno agli sviluppatori.</p>
      <p>Tomohiko Sho è il direttore e produttore di <b>Warriors Orochi 4: Ultimate</b>, titolo di prossima uscita su tutte le piattaforme. Parlando con il sito <b>GamingBolt</b> ha anche lui espresso il proprio punto di vista di sviluppatore sulle nuove opportunità offerte dall’impiego degli SSD: <i>“Naturalmente è un notevole passo avanti in termini di comodità nello sviluppo </i>– ha detto –<i> e speriamo di creare modalità di gioco senza precedenti grazie a cambiamenti di scena istantanei”</i>.</p>
      <figure>
        <img src="https://www.tomshw.it/images/images/2019/11/warriors-orochi-4-ultimate-61870.jpg"/>
      </figure>
      <p>Leggi anche: <a href="https://www.tomshw.it/videogioco/gta-6-ps5-xbox-scarlett-sviluppatori/">GTA 6, sviluppo su PS5 e Xbox Scarlett iniziato? Rockstar cerca sviluppatori</a></p>
      <p>Warriors Orochi 4: Ultimate è un titolo d’azione in stile Musou e con <b>battaglie su larga scala</b> che prevedono la presenza di decine di personaggi su schermo. Anche per questo Tomohiko Sho guarda con molto interesse a PlayStation 5 e all’architettura Zen 2 del processore. <i>“Aumentando notevolmente la velocità e la capacità di calcolo, potremo ottenere un’IA molto avanzata e un maggiore controllo su larga scala</i>. <i>Se questo all’inizio renderà più difficile la fase di sviluppo</i> – ha detto Sho –<i> più avanti speriamo possa darci una maggiore efficienza nello sviluppo e nell’IA così da poterci concentrare di più su dettagli e contenuti”</i>.</p>
      <p>Warriors Orochi 4: Ultimate sviluppato da Omega Force e pubblicato da Koei Tecmo è la versione aggiornata dell’ultimo capitolo della serie e includerà <b>nuovi archi narrativi, </b>modalità, armi e costumi. La data di pubblicazione è stata fissata per il 19 dicembre in Giappone e per il <b>14 febbraio 2020 sul mercato occidentale</b>. Chi possiede già il quarto capitolo potrà semplicemente acquistare il pacchetto di aggiornamento per giocare alla versione Ultimate.</p>
      <blockquote>Nioh è un gioco d’azione pubblicato da Tecmo che ha ricevuto ottime recensioni. Sino a martedì 12 novembre lo trovate <a href="https://toms.it/3iH0j">scontato su Steam</a>.</blockquote>
    </article>
  </body>
</html>