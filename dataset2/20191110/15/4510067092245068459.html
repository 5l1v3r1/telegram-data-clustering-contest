<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/exemplul-lui-nea-vasile-dintr-un-sat-bihorean-fara-sectie-de-vot-la-85-de-ani-a-mers-cu-o-ocazie-la-vot-pentru-mama-romanie-152693.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T15:33:00+00:00"/>
    <meta property="og:title" content="Exemplul lui nea Vasile, dintr-un sat bihorean fără secţie de vot: La 85 de ani, a mers cu o „ocazie” la vot, pentru „mama Românie”"/>
    <meta property="og:description" content="Un bătrân de 85 de ani din satul bihorean Poietari (comuna Pocola), în care, din pricina numărului mic de locuitori, nu s-a amenajat nicio secţie de votare, a dat un exemplu de civism. Nea Vasile a mers la cea mai apropiată secţie, aflată la 5 kilometri distanţă, cu un şofer care l-a luat de pe drum şi s-a arătat dispus să se întoarcă acasă chiar şi pe jos, convins că efortul de a vota pentru „mama Românie” este important."/>
  </head>
  <body>
    <article>
      <h1>Exemplul lui nea Vasile, dintr-un sat bihorean fără secţie de vot: La 85 de ani, a mers cu o „ocazie” la vot, pentru „mama Românie”</h1>
      <address><time datetime="2019-11-10T15:33:00+00:00">10 Nov 2019, 15:33</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://www.ebihoreanul.ro/modules/news/files/nea-vasile-pocola-bihor-lia-dumiter-ebihoreanul-10112019.jpg"/>
        <figcaption>foto: Facebook / Lia Dumiter</figcaption>
      </figure>
      <p>
        <b>Un bătrân de 85 de ani din satul bihorean Poietari (comuna Pocola), în care, din pricina numărului mic de locuitori, nu s-a amenajat nicio secţie de votare, a dat un exemplu de civism.</b>
      </p>
      <p>Nea Vasile a mers la cea mai apropiată secţie, aflată la 5 kilometri distanţă, în Pocola, cu un şofer care l-a luat de pe drum. Mai mult, octagenarul s-a arătat dispus să se întoarcă acasă chiar şi pe jos, convins că efortul de a vota pentru "mama Românie" este important.</p>
      <p>Gestul bărbatului a fost povestit pe Facebook de Aurelia Dumiter, o membră în secţia de votare din Pocola, care s-a arătat impresionată de "bunicii" care au mers la vot de dimineaţă, indiferent de cât de bătrâni sunt sau de cât de greu se mişcă.</p>
      <p>"Dintre toţi, nea Vasile a fost prezenţa care ne-a înseninat dimineaţa ploioasă de noiembrie. E născut în 1934, a venit să voteze de la 5 km, cu "ocazie". Nu ştie cu ce se va întoarce acasă. Dacă are noroc, îl ia cineva cu maşina, dacă nu, până diseară ajunge pe jos, ajutat de cârja lui", a relatat Aurelia Dumiter.</p>
      <p>Aceasta a mai scris că, după ce a votat şi şi-a băgat buletinul de vot în urnă, nea Vasile şi-a făcut semnul crucii şi a recitat pentru cei prezenţi o poezie patriotică, despre "mama Românie". Apoi, bătrânul a spus că speră că va vota şi la următoarele alegeri prezidenţiale, de peste 5 ani.</p>
      <p>Exemplul bătrânului ar trebui să fie, în opinia lui Dumiter, un motiv de mobilizare pentru tinerii ţării, în ziua alegerilor prezidenţiale.</p>
    </article>
  </body>
</html>