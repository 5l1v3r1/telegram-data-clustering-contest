<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/iran-zacal-vylevat-beton-v-jaderne-elektrarne-busehr/1819385?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T15:11:00+00:00"/>
    <meta property="og:title" content="Irán začal vylévat beton v jaderné elektrárně Búšehr"/>
    <meta property="og:description" content="Teherán - Írán začal dnes vylévat beton v rámci výstavby své druhé jaderné elektrárně u jihoíránského přístavu Búšehr. Informovala o tom íránská státní televize. Agentura Reuters uvedla, že jde o klíčový krok ve výstavbě zařízení, které Írán buduje s ruskou pomocí."/>
  </head>
  <body>
    <article>
      <h1>Irán začal vylévat beton v jaderné elektrárně Búšehr</h1>
      <address><time datetime="2019-11-10T15:11:00+00:00">10 Nov 2019, 15:11</time> by <a rel="author" href="http://www.ctk.cz/" target="_blank">ČTK</a></address>
      <p>Teherán - Írán začal dnes vylévat beton v rámci výstavby své druhé jaderné elektrárně u jihoíránského přístavu Búšehr. Informovala o tom íránská státní televize. Agentura Reuters uvedla, že jde o klíčový krok ve výstavbě zařízení, které Írán buduje s ruskou pomocí.</p>
      <p>"Jaderná energie poskytuje spolehlivý zdroj elektřiny...každá (jaderná) elektrárna nám ušetří 11 milionů barelů ropy neboli 660 milionů dolarů za rok (15 miliard Kč)," uvedl šéf íránské organizace pro atomovou energii Alí Akbar Sálehí v projevu, který odvysílala íránská státní televize.</p>
      <p>Dva nejmenované zdroje agentuře Reuters koncem října sdělily, že Spojené státy nemají v plánu ruským, čínským a evropským společnostem bránit v zapojení do prací na íránských jaderných zařízeních, jelikož to podle Washingtonu může Íránu ztížit výrobu jaderné zbraně.</p>
      <p>V České republice usiluje o zrušení zákona o zákazu dodávek do íránské jaderné elektrárny Búšehr KSČM. Proti je naopak pravicová opozice.</p>
      <p>Zákon o zákazu dodávek z roku 2000 reagoval na záměr jihočeské firmy ZVVZ Milevsko dodat do elektrárny vzduchotechniku. Plánovaný obchod tenkrát kritizovaly Británie a Spojené státy, které měly podezření, že Írán zneužívá civilní programy ke krytí vojenských nukleárních projektů. Zákon zakázal českým výrobcům vyvážet zboží, poskytovat služby, dokumentaci nebo informace v souvislosti s elektrárnou v Búšehru. Komunisté ale tvrdí, že zákon brání normalizaci obchodních i ekonomických vztahů s Íránem a poškozuje český export.</p>
    </article>
  </body>
</html>