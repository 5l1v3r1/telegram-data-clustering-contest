<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89198"/>
    <meta property="og:site_name" content="Denník politika"/>
    <meta property="article:published_time" content="2019-11-10T15:35:05+00:00"/>
    <meta property="og:title" content="Bolívijský prezident Evo Morales vypíše v krajine nové voľby hlavy štátu"/>
    <meta property="og:description" content="10.11.2019 (Webnoviny.sk) – Bolívijský prezident Evo Morales oznámil, že vyhlási nové voľby. Stalo sa tak po tom, čo pozorovatelia Organizácie amerických štátov (OAS) spochybnili platnosť októbrového hlasovania a vyzvali na anulovanie výsledkov. Morales, ktorého do funkcie po prvý raz zvolili v roku 2006, v nedeľu oznámil, že pred novými voľbami tiež urobia zmeny vo volebnej komisii, ktorej členov vyberie parlament."/>
  </head>
  <body>
    <article>
      <h1>Bolívijský prezident Evo Morales vypíše v krajine nové voľby hlavy štátu</h1>
      <address><time datetime="2019-11-10T15:35:05+00:00">10 Nov 2019, 15:35</time> by <a rel="author">Webnoviny</a></address>
      <p>10.11.2019 (Webnoviny.sk) – Bolívijský prezident Evo Morales oznámil, že vyhlási nové voľby. Stalo sa tak po tom, čo pozorovatelia Organizácie amerických štátov (OAS) spochybnili platnosť októbrového hlasovania a vyzvali na anulovanie výsledkov. Morales, ktorého do funkcie po prvý raz zvolili v roku 2006, v nedeľu oznámil, že pred novými voľbami tiež urobia zmeny vo volebnej komisii, ktorej členov vyberie parlament.</p>
      <p>Prezident novinárom povedal, že pristúpil k zmienenému rozhodnutiu, aby <i>„znížil všetko napätie“. „Všetci máme povinnosť upokojiť Bolíviu,“</i> povedal.</p>
      <p>OAS, ktorej tím vykonával audit volieb, v predbežnej správe uviedla, že objavili <i>„jasné manipulovanie“</i> bolívijského volebného systému a nemohli overiť výsledky volieb. Pozorovatelia pri kontrole narazili na fyzické záznamy, ktoré boli pozmenené alebo mali sfalšované podpisy, čo je dôkazom rozsiahlej manipulácie s dátami.</p>
      <p>OAS skonštatovala, že je nepravdepodobné, že by Morales vyhral s 10 percentným náskokom, ktorý je potrebný na výhru, a odporučila, aby Bolívia vymenovala novú volebnú komisiu, než sa uskutočnia ďalšie voľby.</p>
      <p>Od prezidentských volieb, ktoré sa uskutočnili 20. októbra, sa v Bolívii proti Moralesovmu znovuzvoleniu konajú protesty. Demonštranti Moralesa obviňujú zo zmanipulovania volieb, aby si zabezpečil štvrté funkčné obdobie. Prezident obvinenia popiera, odmieta rezignovať a svojich oponentov obviňuje z toho, že sa ho snažia zosadiť. Demonštrácie sprevádzajú násilné strety a nepokoje a vyžiadali si už troch mŕtvych.</p>
      <p>Viac k témam: <a href="https://www.webnoviny.sk/tag/prezidentske-volby/"><u>prezidentské voľby</u></a><br/>Zdroj: Webnoviny.sk – <a href="https://www.webnoviny.sk/bolivijsky-prezident-evo-morales-vypise-v-krajine-nove-volby-hlavy-statu/"><u>Bolívijský prezident Evo Morales vypíše v krajine nové voľby hlavy štátu</u></a> © SITA Všetky práva vyhradené.</p>
    </article>
  </body>
</html>