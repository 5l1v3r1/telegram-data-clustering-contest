<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/10/653537/"/>
    <meta property="og:site_name" content="Економічна правда"/>
    <meta property="article:published_time" content="2019-11-10T12:09:00+00:00"/>
    <meta property="og:title" content="Підприємці пікетують з'їзд &quot;Слуги народу&quot; з вимогою скасувати електронні чеки"/>
    <meta property="og:description" content="Представники громадської організації “Союз захисту підприємців” та представники мікро, малого та середнього бізнесу проводять під КВЦ “Парковий” мирну неполітичну акцію #SaveФОП/#ЗахистиФОП."/>
  </head>
  <body>
    <article>
      <h1>Підприємці пікетують з'їзд "Слуги народу" з вимогою скасувати електронні чеки</h1>
      <address>
        <time datetime="2019-11-10T12:09:00+00:00">10 Nov 2019, 12:09</time>
      </address>
      <p>Представники громадської організації "Союз захисту підприємців" та представники мікро, малого та середнього бізнесу проводять під КВЦ "Парковий" мирну неполітичну акцію #SaveФОП/#ЗахистиФОП.</p>
      <p>Про це повідомляє <a href="https://www.ukrinform.ua/rubric-society/2815268-pidpriemci-piketuut-zizd-slugi-narodu-vimagaut-skasuvati-eceki.html">"Укрінформ". </a></p>
      <p>"Поки що під "Парковим" зібралося близько 30 учасників, але люди продовжують підходити.</p>
      <p>Пікет проходить спокійно, його учасники тримають у руках плакати "Не дамо знищити спрощену систему", "Я не лох! #SaveФОП", "Президент, тримай слово!", "Ні законам №128, 129!", "Скасувати вбивчі закони №128, 129", - йдеться у повідомленні.</p>
      <p>Активісти зазначають, що головна мета заходу - донести до представників партії "Слуга народу" вимоги мікропідприємництва: скасувати закони №128, 129, які, на їхнє переконання, знищують спрощену систему оподаткування, обліку та звітності.</p>
      <p>За словами активістів, поки що є шанс переконати народних депутатів ініціювати законопроєкт, який би скасував (визнав такими, що втратили чинність) закони №128-ІХ та 129-ІХ. </p>
      <p>
        <b>Нагадаємо:</b>
      </p>
      <p>Президент Володимир Зеленський підписав закони, які зобов’язують ФОПів використовувати касові апарати та дають можливість отримати кешбек з покупки у разі невідповідності чеку.</p>
      <p>За новим законом, ФОПи 2, 3 та 4 груп зобов’язуються використовувати реєстратори розрахункових операцій (іншими словами касові апарати - ЕП), у тому числі у вигляді додатків на смартфон, чи комп’ютер. </p>
      <p>Як зазначається в документі, Податкова служба безкоштовно надасть бізнесу програмний РРО, який називається "E-Receipt" (е-Чек - електронний чек). Скачати і протестувати додаток можно з <a href="http://80.91.165.208/E-Receipt/">веб-сторінки податкової</a>. Також можна створити власну програму і внести її в реєстр податкової.</p>
      <p>Разом з новим РРО вводиться електронний чек, який можна буде видавати замість паперового. Клієнт може отримати чек у свій месенджер, або відсканувати QR-код з пристрою продавця-підприємця.<br/><br/>Якщо підприємець видав покупцю повністю, або частково не фіскалізований чек хоча б на один товар, дорожчий за 850 грн, покупець може написати скаргу в Податкову і отримати "кешбек" в размере 150% від вартості товару. </p>
      <p>Частину цього штрафу отримує сам покупець, а іншу частину - держава.</p>
      <p>Якщо чек не був виданий взагалі - підприємець отримує штраф 850 грн за перше порушення, і не менше 1700 грн за наступне.</p>
      <p>Крім того, з 1 січня 2021 року підвищується з 1,5 млн грн до 2,5 млн грн максимальний поріг річного доходу фізичної особи – підприємця на спрощеній системі оподаткування, який може відноситися до II групи платників єдиного податку.</p>
      <p>
        <b>Рекомендуємо почитати:<a href="https://www.epravda.com.ua/publications/2019/10/3/652215/"> ФОПам приготуватися. 16 головних інновацій законів про касові апарати (РРО) та "кешбек".</a></b>
      </p>
      <p>Економічна правда</p>
    </article>
  </body>
</html>