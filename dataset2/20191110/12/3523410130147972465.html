<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639217/%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D8%B4%D8%B3%D8%AA-%D9%85%D9%82%D8%A7%D9%85%D8%A7%D8%AA-%D9%85%D8%A7%D9%84%DB%8C-%D9%84%D8%A8%D9%86%D8%A7%D9%86-%D8%A8%D8%A7-%D9%85%DB%8C%D8%B4%D9%84-%D8%B9%D9%88%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:41:00+00:00"/>
    <meta property="og:title" content="برگزاری نشست مقامات مالی لبنان با میشل عون"/>
    <meta property="og:description" content="رئیس مجمع بانک‌های لبنان از برگزاری نشست مقامات مالی-اقتصادی لبنان با رئیس‌جمهور این کشور جهت بررسی راه‌های برون رفت از بحران خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639217/%D8%A8%D8%B1%DA%AF%D8%B2%D8%A7%D8%B1%DB%8C-%D9%86%D8%B4%D8%B3%D8%AA-%D9%85%D9%82%D8%A7%D9%85%D8%A7%D8%AA-%D9%85%D8%A7%D9%84%DB%8C-%D9%84%D8%A8%D9%86%D8%A7%D9%86-%D8%A8%D8%A7-%D9%85%DB%8C%D8%B4%D9%84-%D8%B9%D9%88%D9%86">برگزاری نشست مقامات مالی لبنان با میشل عون</a>
      </h1>
      <h2>رئیس مجمع بانک‌های لبنان از برگزاری نشست مقامات مالی-اقتصادی لبنان با رئیس‌جمهور این کشور جهت بررسی راه‌های برون رفت از بحران خبر داد.</h2>
      <address><time datetime="2019-11-10T12:41:00+00:00">10 Nov 2019, 12:41</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از المیادین، سلیم صفیر، رئیس مجمع بانک‌های لبنان از برگزاری نشست مقامات مالی و اقتصادی لبنان با حضور میشل عون، رئیس‌جمهور این کشور، جهت بررسی راه‌های برون رفت از بحران خبر داده و افزود: «وزرای دارایی و اقتصاد و همچنین رئیس کل بانک لبنان و رئیس مجمع بانک‌های کشور ماموریت یافتند پیگیر شرایط مالی و بانکی کشور باشند تا در این زمینه از انتشار اخبار نادرست جلوگیری شود.»</p>
      <p>رئیس مجمع بانک‌های لبنان گفت: «نکته دیگری که در این نشست تاکید شد این بود که اموال افرادی که در بانک‌های پس انداز دارند محفوظ خواهد بود و سپرده گذاران نگران نباشند.»</p>
      <p>سلیم صفیر گفت: «از رئیس کل بانک لبنان خواسته شد تا با هدف حفظ شرایط پولی، ثبات اقتصادی و سلامت نظام بانکی کشور، تدابیر لازم اتخاذ شود.»</p>
      <p>بانک مرکزی لبنان برای کنترل سرمایه با مشکلاتی روبه‌‎رو است.</p>
      <p>طبق دستور بانک مرکزی لبنان بانک‌ها اقدام به کنترل سرمایه‌ها و سپرده‌های مشتریان خود کرده اند، این در حالی است که در گذشته این کشور از نظام مالی آزاد برخوردار بود.</p>
      <p>مردم لبنان در روز‌های اخیر با تظاهرات گسترده خواهان اصلاحات در کشور و مبارزه با فساد شدند. تظاهرات لبنان از ۲۵ مهر در اعتراض به وضعیت اقتصادی آغاز شد.</p>
      <p>به دنبال این اعتراضات، سعد حریری طرحی اصلاحی را پیشنهاد کرد. به نوشته رسانه ها، کاهش ۵۰ درصدی حقوق همه نمایندگان و وزرای فعلی و سابق، اعمال مالیات ۲۵ درصدی بر بانک‌ها و شرکت‌های بیمه، لغو مصوبه کاهش مستمری بازنشستگی نیرو‌های ارتش و سازمان‌های امنیتی و تعیین سقف برای حقوق نظامیان از جمله مهمترین بخش‌های این طرح اصلاحی بود. اما طرح پیشنهادی وی نتوانست معترضان را راضی کند و آن‌ها همچنان به حضور در خیابان‌ها ادامه دادند.</p>
    </article>
  </body>
</html>