<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-region/119139-zvizdic-bih-nema-definisan-stav-o-mini-sengenu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-10T12:30:11+00:00"/>
    <meta property="og:title" content="Zvizdić: BiH nema definisan stav o mini šengenu"/>
    <meta property="og:description" content="Predsedavajući saveta ministara Bosne i Hercegovine Denis Zvizdić izjavio je danas u Ohridu da BiH nije ni na kom nivou učestvovala u definisanju inicijative o &quot;mini šengenu&quot; i da o njoj nema definisan stav.&quot;BiH će svoj stav doneti u skladu s procedurama i posle ozbiljne analize institucija, poslovne zajednice i eksperata. Dobili smo neke garancije da inicijativa ne predstavlja pokušaj supstitucije evrointegracija niti da se derogiraju postojeći regionalni sporazumi poput CEFTA&quot;, izjavio je Zvizdić i dodao da evrointegracije ostaju &quot;primarni fokus&quot; BiH.On je naveo da je neophodno da institucije BiH budu zvanično upoznate sa &quot;sadržajem i očekivanim koristima&quot; inicijative i modelima za uklanjanje carinskih barijera.Kako je naveo Zvizdić, brisanje granica je &quot;nelogično&quot; u regionu u kome sve granice nisu definisane.Zvizdić je rekao i da je dobro da se sastanci regionalnih lidera više ne održavaju samo u evropskim prestonicama već i u samom regionu.Prema njegovim rečima, treba raditi na ekonomskoj saradnji u regionu…"/>
  </head>
  <body>
    <article>
      <h1>Zvizdić: BiH nema definisan stav o mini šengenu</h1>
      <address>
        <time datetime="2019-11-10T12:30:11+00:00">10 Nov 2019, 12:30</time>
      </address>
      <p><b>Predsedavajući saveta ministara Bosne i Hercegovine Denis Zvizdić izjavio je danas u Ohridu da BiH nije ni na kom nivou učestvovala u definisanju inicijative o "mini šengenu" i da o njoj nema definisan stav.</b><br/><br/>"BiH će svoj stav doneti u skladu s procedurama i posle ozbiljne analize institucija, poslovne zajednice i eksperata. Dobili smo neke garancije da inicijativa ne predstavlja pokušaj supstitucije evrointegracija niti da se derogiraju postojeći regionalni sporazumi poput CEFTA", izjavio je Zvizdić i dodao da evrointegracije ostaju "primarni fokus" BiH.<br/><br/>On je naveo da je neophodno da institucije BiH budu zvanično upoznate sa "sadržajem i očekivanim koristima" inicijative i modelima za uklanjanje carinskih barijera.<br/><br/>Kako je naveo Zvizdić, brisanje granica je "nelogično" u regionu u kome sve granice nisu definisane.<br/><br/>Zvizdić je rekao i da je dobro da se sastanci regionalnih lidera više ne održavaju samo u evropskim prestonicama već i u samom regionu.<br/><br/>Prema njegovim rečima, treba raditi na ekonomskoj saradnji u regionu jer ona doprinosi političkoj saradnji.</p>
    </article>
  </body>
</html>