<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/saboriha-pochti-do-osnovi-kashta-pametnik-na-kulturata-vav-varna.html"/>
    <meta property="og:site_name" content="bTV Новините"/>
    <meta property="article:published_time" content="2019-11-10T12:21:00+00:00"/>
    <meta property="og:title" content="Събориха почти до основи къща - паметник на културата във Варна"/>
    <meta property="og:description" content="Фасадата на &quot;Къща с папагалите&quot; обаче ще бъде възстановена в автентичен вид"/>
  </head>
  <body>
    <article>
      <h1>Събориха почти до основи къща - паметник на културата във Варна</h1>
      <h2>Фасадата на "Къща с папагалите" обаче ще бъде възстановена в автентичен вид</h2>
      <address><time datetime="2019-11-10T12:21:00+00:00">10 Nov 2019, 12:21</time> by <a rel="author" href="https://btvnovinite.bg/author/?author=2001878" target="_blank">Денислав Борисов</a></address>
      <figure>
        <video src="https://vid.btv.bg/btvnews/2019/11/10/papagali_1573381111-1.mp4"/>
      </figure>
      <p>Събориха почти до основи емблематичната "Къща с папагалите" във Варна. Реставраторите уверяват, че ценният паметник на културата ще бъде напълно възстановен.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019285.jpg"/>
        <figcaption>Снимка: btvnovinite.bg</figcaption>
      </figure>
      <p>През 1922 година известният архитект Стефан Венедикт Попов строи един от шедьоврите си - "Къщата с папагалите" в редкия стил сецесион. Името идва от барелефа на двете редки птици на фасадата.</p>
      <p>"Определено е екзотика и това е единственото място, където архитектът добавя екзотични птици", смята Християн Облаков, изследовател на стара Варна.</p>
      <p>Емблематичните папагали се намирали на върха на фасадата. Тях вече ги няма, но е взета точна отливка и ще ги възстановят в автентичен вид.</p>
      <p>Къщата е строена с вар и пясък - комбинация, която не удържа дълго на времето.</p>
      <p>"Там, където бяха папагалите, каквато и реставрация да бяхме направили на тези релефи, нямаше да издържи и след 2 години щеше да се напука и падне", обяснява Константин Угринов, реставратор в Исторически музей - Варна.</p>
      <p>Сградата ще бъде възстановена със съвременни материали, а автентичната фасада - на 2 метра пред новата част.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019286.jpg"/>
        <figcaption>Снимка: btvnovinite.bg</figcaption>
      </figure>
      <p>"Ако има място за шега - зимата екзотичните птици отлитат на юг, надявам се на пролет да се върнат и да си кацнат по местата", отбелязва Виктор Бузев – главен архитект на Варна. <br/><br/>А варненци се опасяват още, че дори по всички стандарти, зданието пак трудно ще се впише сред новите кооперации и бизнес сгради, изникнали около него.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019287.jpg"/>
        <figcaption>Снимка: btvnovinite.bg</figcaption>
      </figure>
      <p>
        <i>Информационната кампания на Денислав Борисов има за цел да насочи вниманието към рушащите се паметници на културата у нас. Тя е естествено продължение на серия от материали за рушащи се сгради на водещия и репортер на bTV Новините, който не само дава гласност на проблема, но и засилва обществения интерес и „натиска“ върху отговорниците за поддържането и възстановяването им.</i>
      </p>
      <p> </p>
    </article>
  </body>
</html>