<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546143.html/%D8%A7%D9%81%D8%AA%D8%AA%D8%A7%D8%AD-30-%D9%BE%D8%B1%D9%88%DA%98%D9%87-%D8%B5%D9%86%D8%B9%D8%AA%DB%8C-%D9%88-%D9%85%D8%B9%D8%AF%D9%86%DB%8C-%D8%AF%D8%B1-%D8%A7%D8%B3%D8%AA%D8%A7%D9%86-%D9%87%D8%A7%DB%8C-%DA%A9%D8%B1%D9%85%D8%A7%D9%86-%D9%88-%DB%8C%D8%B2%D8%AF--%D8%A7%DB%8C%D8%AC%D8%A7%D8%AF-%D8%A8%DB%8C%D8%B4-%D8%A7%D8%B2-2-%D9%87%D8%B2%D8%A7%D8%B1-%D9%81%D8%B1%D8%B5%D8%AA-%D8%B4%D8%BA%D9%84%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D8%A8%D9%87%D8%B1%D9%87-%D8%A8%D8%B1%D8%AF%D8%A7%D8%B1%DB%8C-%D8%A7%D8%B2-%D8%A7%DB%8C%D9%86-%D9%BE%D8%B1%D9%88%DA%98%D9%87-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:43:00+00:00"/>
    <meta property="og:title" content="افتتاح 30 پروژه صنعتی و معدنی در استان‌های کرمان و یزد/ ایجاد بیش از 2 هزار فرصت شغلی به دنبال بهره برداری از این پروژه ها"/>
    <meta property="og:description" content="رئیس هیات عامل ایمیدرو گفت: در هفته جاری 30 پروژه معدنی و صنعتی در استان های کرمان و یزد افتتاح می شود که به دنبال آن بیش از 2 هزار فرصت شغلی مستقیم ایجاد خواهد شد."/>
  </head>
  <body>
    <article>
      <h1>افتتاح 30 پروژه صنعتی و معدنی در استان‌های کرمان و یزد/ ایجاد بیش از 2 هزار فرصت شغلی به دنبال بهره برداری از این پروژه ها</h1>
      <h2>رئیس هیات عامل ایمیدرو خبر داد؛</h2>
      <address>
        <time datetime="2019-11-10T12:43:00+00:00">10 Nov 2019, 12:43</time>
      </address>
      <p>رئیس هیات عامل ایمیدرو گفت: در هفته جاری 30 پروژه معدنی و صنعتی در استان های کرمان و یزد افتتاح می شود که به دنبال آن بیش از 2 هزار فرصت شغلی مستقیم ایجاد خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://armanekerman.ir/">راه آرمان</a>، خداداد غریب پور رئیس هیات عامل ایمیدرو صبح امروز در جمع خبرنگاران اظهار داشت: در هفته جاری 30 پروژه معدنی و صنعتی در استان های کرمان و یزد افتتاح می شود که 24 طرح مربوط به مجموعه شرکت های گل گهر،‌ 4 طرح متعلق به شرکت ملی صنایع مس ایران و شرکت های فولاد بافت همچنین شرکت معدنی و صنعتی چادرملو است.</p>
      <p>وی افزود: افتتاح این طرح ها سبب ایجاد بیش از 2 هزار فرصت شغل مستقیم می شود که شامل هزار و 270 شغل در شرکت های گل گهر، 200 شغل در کارخانه های احیای مستقیم بافت، 200 شغل در طرح های شرکت مس و 250 شغل نیز متعلق به احیای مستقیم چادرملو است.</p>
      <p>رئیس هیات عامل ایمیدرو تصریح کرد: در بهره برداری از این پروژه ها در بخش ریالی بیش از 12 هزار و 500 میلیارد تومان و در بخش ارزی افزون بر 537 میلیون یورو هزینه شده است.</p>
      <p>غریب پور یادآور شد: ارزش ریالی طرح های مجموعه گل گهر 8 هزار و 200 میلیارد تومان و در بخش ارزی آن 463 میلیون یورو است.</p>
      <p>وی میزان سرمایه گذاری طرح های شرکت ملی صنایع مس را هزار و 587 میلیارد تومان اعلام کرد و گفت: میزان سرمایه گذاری در شرکت آهن اسفنجی فولاد بافت هزار و 162 میلیارد تومان و سرمایه گذاری در شرکت صنعتی و معدنی چادرملو هزار و 500 میلیارد تومان بوده است.</p>
      <p>رئیس هیات عامل ایمیدرو مطرح کرد: خط تولید مجتمع فولاد بافت در ماه های گذشته آغاز به کار کرده و آماده بهره برداری است، این کارخانه که از مجموعه طرح های فولاد در استان است، ظرفیت تولیدی معادل 800 هزار تن در سال دارد.</p>
      <p>
        <b>راه اندازی کارخانه اسید سولفوریک طرحی زیست محیطی است</b>
      </p>
      <p>غریب پور در پایان گفت: در سفر روحانی به استان کرمان کارخانه اسید سولفوریک مس سرچشمه نیز <b>افتتاح</b> می شود، ساخت این کارخانه با هدف مهار گازهای خروجی و تبدیل آن به اسید سولفوریک صورت گرفته که می توان از آن به عنوان یک طرح زیست محیطی یاد کرد.</p>
      <p>انتهای پیام/</p>
    </article>
  </body>
</html>