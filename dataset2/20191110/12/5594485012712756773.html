<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/eto-kak-ni-mamyat-naglo-s-tsenite-na-cheren-petk_news708475.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T12:45:00+00:00"/>
    <meta property="og:title" content="Ето как ни мамят нагло с цените на &quot;Черен петък&quot;"/>
    <meta property="og:description" content="Бъдете внимателни, ако в магазина ви предложат стоков кредит, особено, ако покрай него има още нещо - например, застраховка"/>
  </head>
  <body>
    <article>
      <h1>Ето как ни мамят нагло с цените на "Черен петък"</h1>
      <h2>Бъдете внимателни, ако в магазина ви предложат стоков кредит, особено, ако покрай него има още нещо - например, застраховка</h2>
      <address>
        <time datetime="2019-11-10T12:45:00+00:00">10 Nov 2019, 12:45</time>
      </address>
      <p>https://blitz.bg/obshtestvo/eto-kak-ni-mamyat-naglo-s-tsenite-na-cheren-petk_news708475.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573381865-2.jpg"/>
      </figure>
      <p><b>Потребителите трябва да внимават по време на Черния петък, защото тогава се случват най-големите измами и подвеждащи реклами. Това заяви председателят на Асоциацията за защита на потребителите (АЗП) Пейо Майорски, цитиран в прессъобщение. </b><br/><br/>Според него има много фалшиви отстъпки и клиентите трябва да следят цените на продуктите, които искат да закупят, като направят сравнение на продажбите в различните магазини. Дори и предварително да проучват цените и дали реално има намаление. Черният петък тази година е на 29 ноември 2019 г., предаде novini.bg</p>
      <p>,,Бъдете внимателни, ако в магазина ви предложат стоков кредит, особено, ако покрай него има още нещо - например, застраховка. Отивате в магазина и там ви предлагат такъв кредит обикновено с нула процента лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н.<br/><br/>Потребителят не е задължен да приеме. Ако приемете заема и решите да го погасите предварително, фирмите за бързи заеми нямат право да събират допълнителни такси, с изключение на договорите, в които е фиксиран лихвеният процент. Може да се предвиди такса до един процент от размера на кредита", обяснява Майорски.</p>
      <p>По думите му трябва да се внимава със стоките на кредит, защото накрая потребителят може да се окаже в ръцете на колекторските фирми. След това започва техният тормоз при забавяне или неплащане, допълва той.</p>
      <p>От Асоциация за защита на потребителите препоръчват да се пазарува от познати онлайн магазини. На линка трябва да има S (https), както и катинарче, което е знак за сигурност. Ако се окаже, че сте пазарували от некоректен търговец, оспорете плащането пред банката. По-добре е да го направите писмено, за да получите и официален отговор. Имайте предвид, че за тази процедура банката може да начисли такса.</p>
      <p>Не купувайте импулсивно - предварително. Решете какво ви е необходимо или искате, складирайте го във виртуалната си пазарска кошница и изчакайте деня с намаленията. Щом набележите желаните стоки, обиколете магазините (или проверете в съответните сайтове) и вижте цените им преди намаленията. Сметнете дали обявеното намаление е равно на обещания процент.</p>
      <p>От Асоциацията припомнят, че има 14-дневен период за размисъл, в който може да върнете продукта, купен онлайн. Това важи и ако сте го купили на Черния петък. След като върнете покупката, търговецът е длъжен да ви възстанови заплатената сума в рамките на други 14 дни.</p>
      <p>Ако техника, купена на Черния петък, се повреди, купувачът има право да поиска от продавача да ги ремонтира. Гаранцията на всяка стока, купена от търговец в ЕС, е до  години.</p>
      <p>Проверете за скрити такси - например за валутен превод, за доставка, за опаковане. Уверете се, че стоките са безопасни - и това важи не само за материала, от който са изработени детските играчки, но и за вашите дрехи или купата за храна на кучето.<br/><br/>Прочетете общите условия - важно е да сте наясно със срока за доставка (обикновено заради Черния петък той е по-дълъг от нормалното), както и за условията за връщане на продукта, ако не ви хареса или си промените решението.</p>
    </article>
  </body>
</html>