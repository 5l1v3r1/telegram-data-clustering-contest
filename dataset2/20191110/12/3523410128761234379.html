<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639223/%D9%85%D8%B4%D8%A7%D9%88%D8%B1%D9%87%E2%80%8C%D9%87%D8%A7%DB%8C-%D8%AC%D8%A7%D9%86-%D8%A8%D9%88%D9%84%D8%AA%D9%88%D9%86-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%B1-%D8%AF%D8%A7%D9%85-%D8%A7%D8%B3%D8%AA%DB%8C%D8%B6%D8%A7%D8%AD-%D8%A7%D9%86%D8%AF%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:49:00+00:00"/>
    <meta property="og:title" content="مشاوره‌های «جان بولتون» ترامپ را در دام استیضاح انداخت!"/>
    <meta property="og:description" content="بنا به گفته وکیل مشاور امنیت ملی پیشین آمریکا، موکل وی در جریان تمامی جلسات و مکالماتی که محور تحقیقات کنگره درباره استیضاح ترامپ بوده، قرار داشته است"/>
  </head>
  <body>
    <article>
      <h1>
        <a href="https://www.bultannews.com/fa/news/639223/%D9%85%D8%B4%D8%A7%D9%88%D8%B1%D9%87%E2%80%8C%D9%87%D8%A7%DB%8C-%D8%AC%D8%A7%D9%86-%D8%A8%D9%88%D9%84%D8%AA%D9%88%D9%86-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%B1-%D8%AF%D8%A7%D9%85-%D8%A7%D8%B3%D8%AA%DB%8C%D8%B6%D8%A7%D8%AD-%D8%A7%D9%86%D8%AF%D8%A7%D8%AE%D8%AA">مشاوره‌های «جان بولتون» ترامپ را در دام استیضاح انداخت!</a>
      </h1>
      <h2>بنا به گفته وکیل مشاور امنیت ملی پیشین آمریکا، موکل وی در جریان تمامی جلسات و مکالماتی که محور تحقیقات کنگره درباره استیضاح ترامپ بوده، قرار داشته است</h2>
      <address><time datetime="2019-11-10T12:49:00+00:00">10 Nov 2019, 12:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، وکیل جان بولتون، مشاور امنیت ملی سابق <b>آمریکا</b> اعلام کرد موکلش بخشی از جلسات و گفت‌وگو‌های مربوط به تحقیقات استیضاح دونالد ترامپ، رئیس جمهور این کشور بوده است.</p>
      <p>«چارلز کوپر» در نامه‌ای خطاب به اعضای مجلس نمایندگان آمریکا اعلام کرد بولتون تنها در صورت دریافت دستور دادگاهی در کنگره حضور می‌یابد. این نامه با هدف متمایز کردن بولتون و چارلز کوپرمن، معاون سابق او از دیگر مقامات سابق و فعلی کاخ سفید نوشته شد، که در راستای تحقیقات برای ایراد شهادت در کنگره حاضر شدند. در این نامه آمده است بولتون و کوپرمن برخلاف دیگر شاهدان، به طور مرتب به ترامپ مشاوره داده‌اند. در نتیجه بولتون اطلاعات زیادی دارد که می‌تواند در جریان تحقیقات دموکرات‌ها در موضوع <b>استیضاح</b> ترامپ به زیان او تمام شود.</p>
      <p>اخیرا یک مقام کمیته اطلاعاتی مجلس نمایندگان آمریکا گفت: بولتون قرار بود در جلسه استماع کنگره در صبح روز پنجشنبه شرکت کند و درباره پرونده استیضاح ترامپ شهادت دهد. با این وجود، وی در جلسه استماع شرکت نکرد. وکیل بولتون نیز تهدید کرده است در صورتی که احضاریه برای موکلش صادر شد، این مجلس را تحت پیگرد قضایی قرار خواهد داد. این مقام تاکید کرد: ما می‌توانیم از این اقدام بولتون به عنوان کارشکنی در روند تحقیقات درباره پرونده استیضاح ترامپ استفاده کنیم.</p>
      <p>در پی افشای جزئیاتی درباره درخواست ترامپ از دولت اوکراین برای آغاز تحقیقات علیه جو بایدن و پسرش هانتر بایدن، بسیاری از نمایندگان دموکرات از دونالد ترامپ انتقاد کردند. ترامپ طی یک تماس تلفنی در ۲۵ ژوئیه از رئیس جمهور اوکراین خواسته بود تا تحقیقات درباره فساد مالی جو بایدن و پسرش را تسریع بخشد. به دنبال افشای این موضوع، رئیس مجلس نمایندگان آمریکا، آغاز روند رسمی بررسی استیضاح ترامپ را اعلام کرد.</p>
      <p>مرحله نخست جلسات دموکرات‌های مجلس نمایندگان آمریکا برای استیضاح ترامپ که پشت در‌های بسته برگزار می‌شد به پایان رسیده و هم اکنون دموکرات‌ها به مرحله دوم وارد شده و متن شهادت افرادی را که در کمیته‌های مجلس نمایندگان آمریکا حضور یافتند، منتشر می‌کنند.</p>
      <p>ترامپ گفته است احتمالا متن گفت‌وگوی تلفنی که با رئیس‌جمهور اوکراین در ماه آوریل و پیش از تماسی که رسوایی اوکراین گیت را به بار آورد داشته است، سه‌شنبه آینده منتشر خواهد کرد.</p>
    </article>
  </body>
</html>