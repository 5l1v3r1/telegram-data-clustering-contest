<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1985046/%E2%80%8Bhamas-ve-israil-heyetleri-m%C4%B1s%C4%B1r%E2%80%99da-takas-i%C3%A7in-bulu%C5%9Ftu"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-10T12:15:00+00:00"/>
    <meta property="og:title" content="​Hamas ve İsrail heyetleri Mısır’da takas için buluştu"/>
    <meta property="og:description" content="Emced Said Üst düzey yetkililerin de katıldığı İsrail heyeti, birkaç gün önce Hamas heyetinin Kahire'ye sürpriz ziyareti ile aynı zamana denk gelen bir ziyaret gerçekleştiriyor. Ziyaret Mısır’ın her iki taraftan mahkumlar, cenazeler ve tutuklular dos"/>
  </head>
  <body>
    <article>
      <h1>​Hamas ve İsrail heyetleri Mısır’da takas için buluştu</h1>
      <address>
        <time datetime="2019-11-10T12:15:00+00:00">10 Nov 2019, 12:15</time>
      </address>
      <p>Emced Said<br/><br/>Üst düzey yetkililerin de katıldığı İsrail heyeti, birkaç gün önce Hamas heyetinin Kahire'ye sürpriz ziyareti ile aynı zamana denk gelen bir ziyaret gerçekleştiriyor. Ziyaret Mısır’ın her iki taraftan mahkumlar, cenazeler ve tutuklular dosyasını çözme kapsamında gerçekleşiyor.<br/><br/>Independent Arabia’nın üst düzey bir kaynaktan edindiği bilgiye göre “Son günlerde iki taraf arasında İsrail'in elindeki Filistinlilerin cenazeleri karşılığında İsrail askerinin cenazelerinin iadesi ve Gazze Şeridi'ne yönelik bir kolaylaştırma paketi konusunda ilerleme kaydedildi.<br/><br/>Toplantıda Hamas'ın İsrailli iki sivil tutuklu karşılığında 50 Filistinli mahkumun serbest bırakılması talebi de görüşüldü. İsrail'in bu sayının yarısının serbest bırakılmasını kabul etme eğilimi var gibi görünüyor."<br/><br/>Hamas'ın o dönemde İsrail'in Gazze'deki askeri operasyonuna katılan iki askerin cenazesini alıkoyduğu ve ardından Hamas'ın Gazze Şeridi'ne sızan iki sivili gözaltına aldığı 2014 yılından bu yana tutuklu ve alıkonulanların dosyasının beklemede olduğu unutulmamalı.<br/><br/>İki taraf arasında daha önceki müzakereler yıllardır sonuç vermedi. İsrail'de Netanyahu hükümetinin bu meseleyi ele alışıyla ilgili eleştiriler var. Öldürülen İsrail askerlerinin aileleri iktidara baskı yapıyor ve Netanyahu kendisini kritik bir konumda buluyor.<br/><br/>Kaynağa göre, "ilerleme, Netanyahu'nun Benny Gantz başkanlığında bir hükümet kurma olasılığından veya olası bir erken seçimden önce bu dosyayı tamamlama arzusundan kaynaklanıyor olabilir."<br/><br/>Şarku’l Avsat’ın Independent Arabia’dan aktardığı habere göre kaynak, "İsrail ve Hamas heyetlerinin aynı otelde olduğunu, ancak Mısır tarafının arabuluculuk önerileri naklettiğini" bildirdi.</p>
    </article>
  </body>
</html>