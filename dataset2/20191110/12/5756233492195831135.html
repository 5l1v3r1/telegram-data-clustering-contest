<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620791/%D8%B6%D8%B1%D9%88%D8%B1%D8%AA-%D8%AA%D8%B4%DA%A9%DB%8C%D9%84-%DA%A9%D9%85%DB%8C%D8%AA%D9%87%E2%80%8C%D8%A7%DB%8C-%D9%88%DB%8C%DA%98%D9%87-%D8%A8%D8%B1%D8%A7%DB%8C-%D9%BE%DB%8C%DA%AF%DB%8C%D8%B1%DB%8C-%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%B3%D8%B9%D9%88%D8%AF-%D8%B3%D9%84%DB%8C%D9%85%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T12:43:00+00:00"/>
    <meta property="og:title" content="ضرورت تشکیل کمیته‌ای ویژه برای پیگیری دستگیری مسعود سلیمانی"/>
    <meta property="og:description" content="دانش آموخته دانشگاه تربیت مدرس با تاکید بر اینکه کشورهای غربی اجازه نمی‌دهند دانشمندان جهان سوم در مباحث علمی پیشرفتی داشته باشند و این موضوع برایشان گران می‌آید، گفت: مجموعه پرس تی وی با تمام ظرفیت‌ها و بازتاب خبری خوبی که در کشورهای دیگر دارد، برنامه‌ریزی مشخص و معینی درباره پروفسور سلیمانی به کار ببندد. وی از این شبکه خواست کمیته ای در خود پرس تی وی تشکیل شود و به صورت ویژه به این ماجرا پرداخته شود."/>
  </head>
  <body>
    <article>
      <h1>ضرورت تشکیل کمیته‌ای ویژه برای پیگیری دستگیری مسعود سلیمانی</h1>
      <address>
        <time datetime="2019-11-10T12:43:00+00:00">10 Nov 2019, 12:43</time>
      </address>
      <p>
        <i>دانش آموخته دانشگاه تربیت مدرس با تاکید بر اینکه کشورهای غربی اجازه نمی‌دهند دانشمندان جهان سوم در مباحث علمی پیشرفتی داشته باشند و این موضوع برایشان گران می‌آید، گفت: مجموعه پرس تی وی با تمام ظرفیت‌ها و بازتاب خبری خوبی که در کشورهای دیگر دارد، برنامه‌ریزی مشخص و معینی درباره پروفسور سلیمانی به کار ببندد. وی از این شبکه خواست کمیته ای در خود پرس تی وی تشکیل شود و به صورت ویژه به این ماجرا پرداخته شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>صمد ندری دانشیار دانشگاه علوم پزشکی زنجان و از شاگردان پروفسور مسعود سلیمانی، دانشمندی که سال گذشته در سفری علمی به ایالات متحده دستگیر شد، درباره این اقدام غیر قانونی آمریکا گفت: بحث آمریکا با کشور جمهوری اسلامی ایران یک قصه بسیار طولانی است، اینکه سیاست مداران آمریکا فردی را که در حوزه بیولوژیک و بحث سلول های بنیادی فعالیت می کند و اقداماتش ملاحظات امنیتی ندارد و فقط به سلامت مربوط می شود، بی هیچ عذر و بهانه ای دستگیر می کنند، غرض ورزی آمریکا را می رساند که می خواهد جلوی پیشرفت ایران را بگیرد.</p>
      <p>به گزارش <b>آفتاب‌نیوز</b>؛ وی در همین‌باره افزود: هدف اصلی سردمداران آمریکا این است که می خواهند با تهدید، رعب و وحشتی که در اذهان ایجاد می کنند، مانع پیشرفت علمی کشور در حوزه سلول های بنیادی شوند، اما با همت بلندی که جوانان کشور و اساتید دارند این تلاششان به نتییجه نخواهد رسید.</p>
      <figure>
        <img src="https://aftabnews.ir/files/fa/news/1398/8/19/357475_864.jpg"/>
      </figure>
      <p>ندری با طبیعی خواندن سکوت رسانه های غربی نسبت به اتفاقاتی که از سوی سران قدرت این کشورها رغم می خورد، گفت: این وظیفه رسانه های ما است که نسبت به این اتفاقات توان و ظرفیت خود را بگذراند. طبق فرمایشات مقام معظم رهبری (مدظله العالی)ما باید به داشته های خودمان اعتماد داشته باشیم. لذا نه تنها در رسانه های داخلی بلکه باید به شبکه های برون مرزی کشور هم توجه ویژه ای به این موضوع شود.</p>
      <p>دانش آموخته دانشگاه تربیت مدرس با تاکید بر اینکه کشورهای غربی اجازه نمی دهند دانشمندان جهان سوم در مباحث علمی پیشرفتی داشته باشند و این موضوع برایشان گران می آید، گفت: مجموعه پرس تی وی با تمام ظرفیت هایی که دارد و بازتاب خبری خوبی را در کشور های دیگر دارد و برنامه ریزی مشخص و معینی درباره این دانشمند به کار ببند، کمیته ای در خود پرس تی وی تشکیل دهد، علاوه بر دکتر سلیمانی، ایرانیان دیگری هم در کشور آمریکا به دلایل نامشخص در زندان به سر می برند که می طلبد کمیته ای بابت همین منظور و از اصحاب رسانه و کسانی که در حوزه علمی فعالیت می کنند، تشکیل شود و اطلاع رسانی دقیق و گسترده ای در سطح دنیا داشته باشد و تنها معطوف به تلویزیون نباشد. پرس تی وی می تواند در روشن کردن دید جهانیان نسبت به چرایی و اهداف پشت پرده دستگیری دکتر مسعود سلیمانی توسط آمریکا بسیار موثر باشد.</p>
      <p>وی با اشاره به برخی اقداماتی که وزارت امور خارجه در جهت آزادی پروفسور سلیمانی انجام داده است، خاطر نشان کرد: تا جایی که می دانم خبرهایی که جسته و گریخته از جاهای مختلف می رسد نشان می دهد که وزارت امور خارجه اقدامات خیلی خوبی انجام داده و در سفر اخیری که به نیویورک داشتند صحبت هایی بابت این مورد شده است. در هر حال باید مطالبه مردم ایران برای آزادی این دانشمند که بی هیچ دلیل و برهانی و بدون برگزاری دادگاهی رسمی، بیش از یک سال است که در بند به سر می برد، به گوش آمریکایی ها برسد. به نظر می رسد که مسئولان باید جدی تر به این مسئله ورود کنند و به این اتفاق به چشم در خطر افتادن سرمایه ملی بنگرند.</p>
      <p>وی پتانسیل، قابلیت های دانشمندان و جوانان ایرانی را نقطه اوج هراس آمریکایی ها از ایرانی ها دانست و گفت: آمریکایی ها با هر پیشرفتی که ایران بخواهد در حوزه های علمی داشته باشد، مخالفند و نهایت تلاش خود را برای مقابله با آن می کنند، لذا هر چقدر ایرانی ها در این عرصه ها حضور پیدا کنند، آنها آزرده خاطر خواهند شد. ترور دانشمندان هسته ای رویه ای بود که آمریکا و رژیم غاصب صهیونیستی با آن مرتبط بود. حتی امریکا از برخی کشورها خواسته بود که دانشمندان ایرانی را در صورت سفر به آن کشورها تحویل دهد. منطق آمریکا زور است و هیچ منطق دیگری پشت سر این قضیه نیست. آنها فقط قصد دارند به زعم خودشان جلوی پیشرفت علمی کشور را بگیرند.</p>
      <p>ندری در پایان گفت: با توجه به سمت دانشگاهی دکتر سلیمانی و فعالیت هایی که در حوزه سلامت داشتند، امیدواریم که هر چه سریع تر آزاد و به کشور بازگردند؛ بسیاری از دانشجویان هستند که فعالیت علمیشان گره به حضور دکتر سلیمانی خورده است و چون ایشان استاد راهنما و مشاوره پایان نامه شان بوده اند موفق به دفاع نشده اند، بسیاری بیماران هستند که به خاطر عدم حضور پرفسور سلیمانی کارهای درمانیشان متوقف شده است، امیدواریم مسئولان به این نکات توجه داشته باشند و روند آزادی ایشان را تسریع بخشند.</p>
      <figure>
        <img src="https://aftabnews.ir/files/fa/news/1398/8/19/357476_172.jpg"/>
      </figure>
    </article>
  </body>
</html>