<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/10/jelentkezett-a-rendorsegen-o-olte-meg-a-feleseget"/>
    <meta property="og:site_name" content="infostart"/>
    <meta property="article:published_time" content="2019-11-10T12:23:00+00:00"/>
    <meta property="og:title" content="Jelentkezett a rendőrségen: ő ölte meg a feleségét"/>
    <meta property="og:description" content="A tárnoki férfi mentális zavarokkal küzd, skizoaffektív zavar a betegsége."/>
  </head>
  <body>
    <article>
      <h1>Jelentkezett a rendőrségen: ő ölte meg a feleségét</h1>
      <address><time datetime="2019-11-10T12:23:00+00:00">10 Nov 2019, 12:23</time> by <a rel="author">Infostart</a></address>
      <h3>A tárnoki férfi mentális zavarokkal küzd, skizoaffektív zavar a betegsége.</h3>
      <p>Mentális zavarokkal küzd az a tárnoki férfi, aki megalapozottan gyanúsítható felesége brutális megölésével, és saját magát adta fel pénteken a rendőrségen. A Budakörnyéki Járásbíróság elrendelte a letartóztatását - közölte a Budapest Környéki Törvényszék vasárnap az MTI-vel.</p>
      <p>A férfi ellen különös kegyetlenséggel elkövetett emberölés bűntette miatt folytat nyomozást a Pest Megyei Rendőr-főkapitányság.</p>
      <p>A gyanúsított skizoaffektív zavarban szenved és 10 éve rendszeres orvosi kezelés alatt áll. Többször került mániás állapotba, de</p>
      <p>
        <mark>eddig közvetlen veszélyeztető magatartást nem tanúsított.</mark>
      </p>
      <p>November 7-én kezelőorvosánál járt, aki új gyógyszer bevezetését javasolta számára.</p>
      <p>A gyanúsított tárnoki családi házukban pénteken kora reggel a feleségét brutális módon meggyilkolta.</p>
      <p>A bűncselekmény rendkívül brutális jellegére és a gyanúsított pszichikai állapotára tekintettel kizárólag a legsúlyosabb kényszerintézkedés biztosítja a szökés, elrejtőzés veszélyének kiküszöbölését, illetve azt, hogy a gyanúsított betegségénél fogva ne kövessen el újabb bűncselekményt - írták.</p>
      <p>A bíróság meghallgatta a gyanúsítottat és az indítványban javasolt intézkedésnek megfelelően elrendelte a letartóztatását az elsőfokú bíróság döntés-előkészítése során hozandó határozatáig, de legfeljebb december 10-ig.</p>
      <p>A letartóztatás végrehajtására az Igazságügyi Megfigyelő és Elmegyógyintézetet jelölték ki.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>