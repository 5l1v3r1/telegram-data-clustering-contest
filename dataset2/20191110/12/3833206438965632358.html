<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/regionalni/Maikata-koyato-zahvurli-bebeto-si-v-yazovir-v-Kurdzhali-otnovo-e-bremenna-912622"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-10T12:52:00+00:00"/>
    <meta property="og:title" content="Майката, която захвърли бебето си в язовир в Кърджали отново е бременна"/>
    <meta property="og:description" content="Майката, която бе задържана за убийството на собственото си бебе, е отново бременна. Това твърдят не..."/>
  </head>
  <body>
    <article>
      <h1>Майката, която захвърли бебето си в язовир в Кърджали отново е бременна</h1>
      <address>
        <time datetime="2019-11-10T12:52:00+00:00">10 Nov 2019, 12:52</time>
      </address>
      <p>Майката, която бе задържана за убийството на собственото си бебе, е отново бременна. Това твърдят нейни колежки, които работят с 28-годишната Д.Х. , съобщава 24rodopi.com.</p>
      <p>Жената от около месец мете улици в Кърджали, като служителка на една от фирмите за чистота. Тя е видимо наедряла, особено коремът й. Младата кърджалийка пък от доста време имала нов приятел, твърдят познати на жената от квартал "Боровец“, където живее. В същото време Д. казвала, че рязко е качила килограми, но това не се дължало на бременност.</p>
      <p>Припомняме, че зверското престъпление разтърси областния родопски град през декември м.г. Д. Х. бе задържана след като в коритото на Водното огледало бе открит трупа на новороденото й дете. Раждането било извършено на 18 декември, буквално на броени метри от реката.</p>
      <p>Според разследващите, жената е изхвърлила веднага след това бебето във водите на реката, в района на пасарелката. Тялото било поставено в найлонова торба. Преди това жената закупила ръкавици и сама родила в района. На следващия ден пък потърсила медицинска помощ след като състоянието й се усложнило. Именно тогава медиците сигнализирали органите на реда.</p>
      <p>Водното огледало бе източено, а след часове наред издирване тялото на новороденото бе открито близо километър по-надолу по течението. За да бъде разследването доведено докрай и изготвен обвинителният акт срещу извършителя обаче, ДНК експертизите трябва да посочат със сигурност, че майката е 28-годишната жена, която бе задържана. Експертизите все още не са готови.</p>
      <p>На две инстанции съдът постанови сочената за убийца на собствената й рожба жена да чака делото срещу себе си у дома. На жената бе наложена мярка за неотклонение "подписка". Това е било седмо раждане за 28-годишната. До последно тя криела бременността си, поради факта, че мъжът й бил в затвора и това ще породи съмнение относно бащинството.</p>
      <p>Според запознати пък, жената била бременна от друг, близък на семейството мъж. Тя казвала на роднините си, че имала тумор в стомаха.</p>
      <p>Две от оцелелите деца на 28-годишната са дадени за отглеждане в приемно семейство, за другите три пък грижи полагала свекърва й. Д. пък живеела сама с майка си.</p>
    </article>
  </body>
</html>