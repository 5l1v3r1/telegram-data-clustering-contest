<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740980"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T12:01:00+00:00"/>
    <meta property="og:title" content="มหาศาล!'อิหร่าน'ค้นพบบ่อน้ำมันดิบ53,000ล้านบาร์เรล"/>
    <meta property="og:description" content="รัฐบาลอิหร่านประกาศการค้นพบบ่อน้ำมันแห่งใหม่ มีน้ำมันดิบฝังอยู่มากถึง 53,000 ล้านบาร์เรล ในจังหวัดทางภาคตะวันตก ติดเขตแดนอิรัก การค้นพบทำให้ปริมาณน้ำมันดิบสำรองของอิหร่านเพิ่มขึ้นอีก 1 ใน 3 แต่ประเทศกำลังดิ้นรนเพื่อขายพลังงานให้ต่างชาติ เนื่องจากอุปสรรคการคว่ำบาตรของสหรัฐ"/>
  </head>
  <body>
    <article>
      <h1>มหาศาล!'อิหร่าน'ค้นพบบ่อน้ำมันดิบ53,000ล้านบาร์เรล</h1>
      <address>
        <time datetime="2019-11-10T12:01:00+00:00">10 Nov 2019, 12:01</time>
      </address>
      <p>
        <b>รัฐบาลอิหร่านประกาศการค้นพบบ่อน้ำมันแห่งใหม่ มีน้ำมันดิบฝังอยู่มากถึง 53,000 ล้านบาร์เรล ในจังหวัดทางภาคตะวันตก ติดเขตแดนอิรัก การค้นพบทำให้ปริมาณน้ำมันดิบสำรองของอิหร่านเพิ่มขึ้นอีก 1 ใน 3 แต่ประเทศกำลังดิ้นรนเพื่อขายพลังงานให้ต่างชาติ เนื่องจากอุปสรรคการคว่ำบาตรของสหรัฐ</b>
      </p>
      <p>สำนักข่าวต่างประเทศรายงานจากกรุงเตหะราน ประเทศอิหร่าน เมื่อวันที่ 10 พ.ย. ว่า ประธานาธิบดีฮัสซัน โรว์ฮานี ผู้นำรัฐบาลบริหารประเทศอิหร่าน เผยในระหว่างการกล่าวปราศรัยต่อประชาชน ในเมืองยาซดี ทางภาคกลาง เมื่อวันอาทิตย์ ว่า บริษัทน้ำมันแห่งชาติอิหร่าน (เอ็นไอโอซี) ค้นพบแหล่งน้ำมันแห่งใหม่ ในจังหวัดคูเซสถาน ริมฝั่งอ่าวเปอร์เซีย ทางภาคตะวันตก ห่าจากเขตแดนอิรักเกือบ 200 กิโลเมตร มีปริมาณน้ำมันดิบประมาณ 53,000 ล้านบาร์เรล<br/><br/>บ่อน้ำมันแห่งใหม่ครอบคลุมพื้นที่ 2,400 ตารางกิโลเมตร น้ำมันดิบฝังตัวอยู่ลึกใต้ผิวดินประมาณ 80 เมตร การค้นพบทำให้อิหร่านมีน้ำมันดิบสำรองเพิ่มขึ้นอีก ประมาณ 34 % จากเดิมที่มีอยู่ประมาณ 155,600 ล้านบาร์เรล และจะกลายเป็นบ่อน้ำมันขนาดใหญ่สุดอันดับ 2 ของประเทศ รองจากบ่อในเมืองอาห์วอซ ซึ่งมีน้ำมัน 65,000 ล้านบาร์เรล<br/><br/> </p>
      <figure>
        <img src="https://www.dailynews.co.th/admin/upload/20191110/news_WGbXgWVehw191409_533.jpg?v=20191111117?v=7196"/>
      </figure>
      <p>ข้อมูลของสำนักงานข้อมูลพลังงานสหรัฐ (อีไอเอ)ระบุว่า ปัจจุบันอิหร่านมีน้ำมันดิบสำรองมากเป็นอันดับ 4 ของโลก และก๊าซธรรมชาติสำรองมากเป็นอันดับ 2 ของโลก แต่อิหร่านประสบความยากลำบากในการขายน้ำมันให้ต่างชาติ นับตั้งแต่ประธานาธิบดีโดนัลด์ ทรัมป์ ถอนสหรัฐออกจากข้อตกลงนิวเคลียร์ปี 2558 ระหว่างอิหร่านกับ 6 ชาติมหกอำนาจโลก ในเดือน พ.ค. 2561และประกาศคว่ำบาตรอิหร่านครั้งใหม่ ในเดือน พ.ย.ปีเดียวกัน.<br/><br/>ภาพ - REUTERS<br/> </p>
    </article>
  </body>
</html>