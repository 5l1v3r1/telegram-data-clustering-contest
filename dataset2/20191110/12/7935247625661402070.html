<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bakanlik-sahte-yetkili-servisler-icin-devrede-214685h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T12:52:44+00:00"/>
    <meta property="og:title" content="Bakanlık ‘sahte yetkili servisler' için devrede"/>
    <meta property="og:description" content="Ticaret Bakanı Ruhsar Pekcan, sahte yetkili servislere yönelik gerekli tedbirlerin alınması için Servis Bilgi Sistemi Projesi'ni (SERBİS) hayata geçireceklerini söyledi."/>
  </head>
  <body>
    <article>
      <h1>Bakanlık ‘sahte yetkili servisler' için devrede</h1>
      <h2>Ticaret Bakanı Ruhsar Pekcan, sahte yetkili servislere yönelik gerekli tedbirlerin alınması için Servis Bilgi Sistemi Projesi'ni (SERBİS) hayata geçireceklerini söyledi.</h2>
      <address>
        <time datetime="2019-11-10T12:52:44+00:00">10 Nov 2019, 12:52</time>
      </address>
      <p>Pekcan, 6502 sayılı Tüketicinin Korunması Hakkında Kanun'un, dayanıklı tüketim mallarının satış sonrası hizmeti verilmesi konusunu da düzenleme altına alarak tüketicilere koruma alanı sağladığını hatırlattı. İlgili mevzuat gereği üretici ve ithalatçıların Bakanlıkça onaylı yetkili servisler oluşturarak, tüketicilere satış sonrası hizmet sağladığını belirten Pekcan, son zamanlarda ortaya çıkan sahte yetkili servislerin bu alanda önemli mağduriyetlere yol açtığına işaret etti. Bu tür sahte yetkili servislerle muhatap olan tüketicilerin hem düzgün bir şekilde satış sonrası hizmet alamadığını hem de fahiş fiyatlar ödemek zorunda kaldıklarını vurgulayan Pekcan, bazı durumlarda da ürünlerinin servise götürülmek üzere evden alınmasına rağmen bir daha geri getirilmediğini kaydetti.</p>
      <p>
        <b>İNTERNET SİTESİ KURULACAK</b>
      </p>
      <p>Gerek Bakanlığa gerekse Ticaret İl Müdürlüklerine, hem tüketicilerden hem de firmalardan bu yönde gelen şikayetlerin artması üzerine gerekli tedbirlerin alınması ve mağduriyetlerin giderilmesi için çalışma başlattıklarının altını çizen Ruhsar Pekcan, bu kapsamda kısa bir süre içinde SERBİS'i hayata geçireceklerini anlattı. Söz konusu proje ile firmaların yetkili servis istasyonu bilgilerinin internet ortamında güncel olarak yer almasını amaçladıklarını dile getiren Pekcan, ‘'Bu çerçevede yetkili servislerle ilgili yeni bir internet sitesi oluşturacağız. Tüketiciler firmaların güncel yetkili servis bilgilerine bu site üzerinden kolay ve doğru bir şekilde erişebilecek. Böylece sahte servislerin tüketicileri yanıltması ve mağdur etmesinin önüne geçeceğiz'' dedi.</p>
    </article>
  </body>
</html>