<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42751_Na-Rivnenshchini-cholovik-vipav-iz-avtomobilya-i-zahinuv-FOTO-"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-10T12:49:00+00:00"/>
    <meta property="og:title" content="На Рівненщині чоловік випав із автомобіля і загинув (ФОТО)"/>
    <meta property="og:description" content="Сьогодні, 10 листопада, 10 хвилин по опівночі до поліції повідомили медики &quot;швидкої&quot;, що вони доставили у лікарню травмованого чолові"/>
  </head>
  <body>
    <article>
      <h1>На Рівненщині чоловік випав із автомобіля і загинув (ФОТО)</h1>
      <address>
        <time datetime="2019-11-10T12:49:00+00:00">10 Nov 2019, 12:49</time>
      </address>
      <p>
        <b>Сьогодні, 10 листопада, 10 хвилин по опівночі до поліції повідомили медики "швидкої", що вони доставили у лікарню травмованого чоловіка, якого виявили на узбіччі у селі Каноничі.</b>
      </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B2%D0%B8%D0%BF%D0%B0%D0%B2.jpg"/>
      </figure>
      <p>Поліцейські встановили, що 40-річний житель села Дубівка, водій автомобіля "Volkswagen Caddy" на вулиці Незалежності не впорався з керуванням, виїхав за межі проїзної частини, де зніс близько 30 метрів дерев’яного паркану господарства. У цей момент зірвалися задні бокові двері авто, де сидів 35-річний односелець кермувальника. Пасажир випав із транспортного засобу, а водій поїхав додому.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B2%D0%B8%D0%BF%D0%B0%D0%B2%202.jpg"/>
      </figure>
      <p>Як пояснить водій згодом поліцейським, вважав, що той залишився на сидінні спати і не помітив, що товариш випав. Попри вжиті реанімаційні заходи, медикам не вдалося врятувати життя 35-річному чоловіку, від отриманих травм він орієнтовно через дві години помер у лікарні.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B2%D0%B8%D0%BF%D0%B0%D0%B2%203.jpg"/>
      </figure>
      <p>Винуватця ДТП правоохоронці розшукали вдома. Чоловік перебував у стані алкогольного сп’яніння: прилад "Драгер" показав 2,34 проміле.</p>
      <p>40-річного керманича затримали у порядку статті 208 Кримінального процесуального кодексу України та помістили до ізолятора тимчасового тримання. Наразі вирішується питання про повідомлення йому про підозру у вчиненні злочину, передбаченого частиною 2 статті 286 Кримінального кодексу України (порушення правил безпеки дорожнього руху, що спричинили смерть потерпілого). Слідчим слідчого управління також підготовлено клопотання до суду про обрання чоловіку запобіжного заходу у виді тримання під вартою.</p>
      <p>Транспортний засіб вилучили та помістили на територію Володимирецького відділення поліції.</p>
      <p>Про це повідомляє відділ комунікації поліції Рівненської області</p>
      <p> </p>
    </article>
  </body>
</html>