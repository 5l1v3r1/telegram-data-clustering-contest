<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546175.html/%D8%AC%D8%B2%D8%A6%DB%8C%D8%A7%D8%AA-%D8%AC%D8%AF%DB%8C%D8%AF-%D8%A7%D8%B2-%D9%85%D8%A7%D8%AC%D8%B1%D8%A7%DB%8C-%D9%85%D9%85%D8%A7%D9%86%D8%B9%D8%AA-%D8%A7%D8%B2-%D9%88%D8%B1%D9%88%D8%AF-%D8%A8%D8%A7%D8%B2%D8%B1%D8%B3-%D8%A2%DA%98%D8%A7%D9%86%D8%B3-%D8%A8%D9%87-%D9%86%D8%B7%D9%86%D8%B2--%DA%A9%DB%8C%D9%81-%D9%85%D8%B4%DA%A9%D9%88%DA%A9-%D8%AE%D8%A7%D9%86%D9%85-%D8%A8%D8%A7%D8%B2%D8%B1%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:57:00+00:00"/>
    <meta property="og:title" content="جزئیات جدید از ماجرای ممانعت از ورود بازرس آژانس به نطنز/ کیف مشکوک خانم بازرس"/>
    <meta property="og:description" content="حضور حاشیه ساز یکی از بازرسان آژانس بین‌المللی انرژی اتمی در سایت هسته‌ای نطنز به شدت خبرساز شد."/>
  </head>
  <body>
    <article>
      <h1>جزئیات جدید از ماجرای ممانعت از ورود بازرس آژانس به نطنز/ کیف مشکوک خانم بازرس</h1>
      <address>
        <time datetime="2019-11-10T12:57:00+00:00">10 Nov 2019, 12:57</time>
      </address>
      <p>حضور حاشیه ساز یکی از بازرسان آژانس بین‌المللی انرژی اتمی در سایت هسته‌ای نطنز به شدت خبرساز شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به دنبال انتشار اخباری مبنی بر اخراج یکی از بازرسان آژانس بین‌المللی انرژی اتمی از ایران، روز چهارشنبه هفته گذشته (15 آبان ماه) اداره کل دیپلماسی عمومی و اطلاع رسانی سازمان انرژی اتمی جمهوری اسلامی ایران در بیانیه‌ای اعلام کرد: هفته گذشته مسئولین سازمان انرژی اتمی ایران از ورود یکی از بازرسان آژانس به سایت غنی سازی نطنز جلوگیری کردند. علت این اقدام ایران نگرانی از احتمال همراه داشتن مواد مشکوک بوده است. بطور معمول کلیه بازرسان، وسائل همراه آنان در بدو ورود به هر یک از سایت‌های هسته‌ای مورد تفتیش و کنترل قرار می‌گیرد. براساس اعلام بخش حفاظت سایت، هنگام ورود این خانم بازرس تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس از ورود او به سایت جلوگیری شده و مراتب امر به آژانس بین‌المللی انرژی اتمی منعکس شد و از طرف جمهوری اسلامی ایران به آژانس اعلام می‌شود که پذیرش قبلی این بازرس لغو شده تلقی می‌گردد. ایران همچنین خواستار همکاری آژانس برای ادامه تحقیقات در این خصوص شده است که آژانس نیز در پاسخی کتبی این موضوع را می‌پذیرد. در نتیجه لغو پذیرش بازرس، وی با ناتمام گذاشتن ماموریت خود ایران را به مقصد وین ترک کرده است.</p>
      <p>پس از آن نیز بهروز کمالوندی سخنگوی سازمان انرژی اتمی در توضیحاتی گفت: در چند روز اخیر اتفاقاتی در مورد یک بازرس رخ داد که مجبور شدیم او را به نطنز راه ندهیم و اعتبارنامه وی را لغو کنیم. در هنگام ورود، آلارم هشدار داد که نشان از آغشته بودن به مواد یا همراه بودن مواد با وی بود. گزارش آن از طریق غریب‌آبادی ارائه شد و همه اعضای شورای حکام قانع شدند و  فکر می‌کنیم ‌به غیر از آمریکا و رژیم صهیونیستی و چند کشور دیگر، همه قانع شدند و اعلام کرده‌ایم ‌اگر لازم شد مدارک لازم و حتی فیلم آن را ارائه خواهیم کرد و که حرفی که می‌زنیم براساس یک منطق است.   در همین حال پایگاه خبری نورنیوز با پخش عکس‌ نوشته‌ای به جزئیات بیشتری از این موضوع پرداخته و نوشته است: هنگام ورود این خانم بازرس به سایت نطنز، تجهیزات کنترلی علامت هشدار وجود مواد آلوده کننده را نشان داده است. بازرسان دیگری نیز همراه این خانم بودند اما دستگاه‌های کنترلی تنها در مورد او هشدار دادند.   براساس مقررات بین‌المللی از ورود خانم بازرس به سایت نطنز جلوگیری و مراتب را به آژانس بین‌المللی انرژی اتمی منعکس گردید.   پیش از کنترل لوازم و کیف خانم بازرس، وی وارد سرویس بهداشتی شده و پس از آن هشدار دستگاه‌ها متوقف گردید. کنترل سرویس بهداشتی استفاده شده از سوی خانم بازرس بوسیله دستگاه‌های هشدار دهنده وجود آلودگی مواد خطرناک را تایید کرد. شواهد موجود از دفع مواد خطرناک هنگام رفتن وی به سرویس بهداشتی خبر می‌دهد.   خانم بازرس پس از مواجه شدن با هوشیاری حرفه‌ای کارشناسان سازمان انرژی اتمی ایران و ناکامی در انتقال مواد خطرناک به سایت نطنز تصمیم گرفت خاک ایران را ترک نماید. تحقیقات گسترده ایران برای رسیدگی به اقدام غیرقانونی و ضدامنیتی خانم بازرس و بازیگران پشت پرده این ماجرا ادامه دارد.   جنجال آمریکا در مورد مواجهه قانونی ایران با خانم بازرس در جلسه پنج شنبه شورای حکام آژانس بین‌المللی انرژی اتمی، بخشی از پشت پرده‌های این سناریوی شکست خورده را آشکار کرد.   ایران، فارغ از جوسازی برخی مقامات آژانس و اعضای غربی شورای حکام، ضمن تداوم روند اقدامات و تحقیقات قانونی در مورد این پرونده، نتایج آن را در صورت لزوم منتشر می‌نماید.   منبع: تسنیم</p>
    </article>
  </body>
</html>