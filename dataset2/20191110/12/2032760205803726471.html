<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89172"/>
    <meta property="og:site_name" content="Denník politika"/>
    <meta property="article:published_time" content="2019-11-10T12:35:06+00:00"/>
    <meta property="og:title" content="Amnesty International vyzvala iracké úrady na ukončenie krviprelievania v krajine"/>
    <meta property="og:description" content="10.11.2019 (Webnoviny.sk) – Medzinárodná ľudskoprávna organizácia Amnesty International (AI) vyzvala iracké úrady, aby dostali pod kontrolu bezpečnostné zložky po tom, čo v sobotu pri bezpečnostnej operácii zomrelo šesť protivládnych demonštrantov a viac ako sto utrpelo zranenia."/>
  </head>
  <body>
    <article>
      <h1>Amnesty International vyzvala iracké úrady na ukončenie krviprelievania v krajine</h1>
      <address><time datetime="2019-11-10T12:35:06+00:00">10 Nov 2019, 12:35</time> by <a rel="author">Webnoviny</a></address>
      <p>10.11.2019 (Webnoviny.sk) – Medzinárodná ľudskoprávna organizácia Amnesty International (AI) vyzvala iracké úrady, aby dostali pod kontrolu bezpečnostné zložky po tom, čo v sobotu pri bezpečnostnej operácii zomrelo šesť protivládnych demonštrantov a viac ako sto utrpelo zranenia.</p>
      <p><i>„Vláda Iraku má povinnosť ochrániť právo jej ľudí na život, ako aj na zhromažďovanie sa a vyjadrenie ich názorov. Toto krviprelievanie sa musí teraz skončiť a tí, čo su zaň zodpovední musia čeliť spravodlivosti,“</i> vyjadrila sa riaditeľka AI pre Blízky východ a severnú Afriku. Podľa organizácie v Iraku v priebehu mesiaca zabili najmenej 264 demonštrantov.</p>
      <p>Od minulého mesiaca sú v uliciach Bagdadu a na ďalších miestach na juhu Iraku tisíce ľudí, ktorí žiadajú rozsiahle politické zmeny. Kritizujú pritom korupciu, málo pracovných miest a slabé základné služby, ako napríklad časté poruchy v dodávke elektrickej energie.</p>
      <p>Bezpečnostné zložky sa usilujú protesty zastaviť, pričom na protestujúcich používajú gumené projektily, slzný plyn i ostrú muníciu. Demonštráciám v hlavnom meste sa tiež snažia brániť blokádou dôležitých mostov. Úrady už počas protestov aj viackrát zablokovali prístup k internetu a sociálnym sieťam.</p>
      <p>Premiér Ádil Abdal Mahdí, ktorého rezignáciu demonštranti žiadajú, v sobotu v stanovisku oznámil, že chce vyjsť v ústrety požiadavkám demonštrantov o rozsiahle reformy. Čoskoro by malo podľa jeho slov dôjsť k zmene vo vláde i predstaveniu volebnej reformy.</p>
      <p>Viac k témam: <a href="https://www.webnoviny.sk/tag/demonstracie/"><u>demonštrácie</u></a>, <a href="https://www.webnoviny.sk/tag/protivladne-protesty/"><u>protivládne protesty</u></a><br/>Zdroj: Webnoviny.sk – <a href="https://www.webnoviny.sk/amnesty-international-vyzvala-iracke-urady-na-ukoncenie-krviprelievania-v-krajine/"><u>Amnesty International vyzvala iracké úrady na ukončenie krviprelievania v krajine</u></a> © SITA Všetky práva vyhradené.</p>
    </article>
  </body>
</html>