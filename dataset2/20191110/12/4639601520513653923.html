<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/politics/antonia-moropoulou-idiaiteri-kai-monadiki-stigmi-to-anoigma-tou-panagiou-tafou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-10T12:46:47+00:00"/>
    <meta property="og:title" content="Αντωνία Μοροπούλου : Ιδιαίτερη και μοναδική στιγμή το άνοιγμα του Παναγίου Τάφου"/>
    <meta property="og:description" content="Το Βραβείο Επιστήμης για την Αποκατάσταση Μνημείων, που δίδεται πρώτη φορά από τα Giuseppe Sciacca, απονεμήθηκε στην αντιπρύτανη και καθηγήτρια του ΕΜΠ Αντωνία Μοροπούλου για τη μελέτη και την αποκατάσταση του Ιερού Κουβουκλίου στον Πανίερο Ναό της Αναστάσεως στα Ιεροσόλυμα"/>
  </head>
  <body>
    <article>
      <h1>Αντωνία Μοροπούλου : Ιδιαίτερη και μοναδική στιγμή το άνοιγμα του Παναγίου Τάφου</h1>
      <h2>Το Βραβείο Επιστήμης για την Αποκατάσταση Μνημείων, που δίδεται πρώτη φορά από τα Giuseppe Sciacca, απονεμήθηκε στην αντιπρύτανη και καθηγήτρια του ΕΜΠ Αντωνία Μοροπούλου για τη μελέτη και την αποκατάσταση του Ιερού Κουβουκλίου στον Πανίερο Ναό της Αναστάσεως στα Ιεροσόλυμα</h2>
      <address><time datetime="2019-11-10T12:46:47+00:00">10 Nov 2019, 12:46</time> by <a rel="author">ΤοΒΗΜΑ Team</a></address>
      <p>Παιδιά-θαύματα, νέοι άνθρωποι και σημαντικές προσωπικότητες, ανάμεσα τους και μία Ελληνίδα, που διακρίθηκαν για τα επιτεύγματά τους σε διαφορετικούς τομείς δράσης και προσφέρουν στην ανθρωπότητα και τον πολιτισμό, τιμήθηκαν χθες για το έργο τους, από τα διεθνή βραβεία Giuseppe Sciacca 2019, έναν από τους μεγαλύτερους θεσμούς παγκοσμίως, που στηρίζεται στις αρχές του εθελοντισμού, στις αξίες και τα ιδεώδη, στην αγάπη και τη φιλία των λαών.</p>
      <p>Η λαμπρή τελετή της 18ης απονομής των διεθνών βραβείων έλαβε χώρα στην αίθουσα τελετών του Πανεπιστημίου Pontificia Urbaniana στην πόλη του Βατικανού.</p>
      <p><a href="https://www.in.gr/2019/11/10/world/sokolof-o-istorikos-omologise-oti-skotose-kai-diamelise-tin-foititria-tou/">Σοκόλοφ: Ο ιστορικός ομολόγησε ότι σκότωσε και διαμέλισε την φοιτήτρια του <br/></a>Το Βραβείο Επιστήμης για την Αποκατάσταση Μνημείων, που δίδεται πρώτη φορά από τα Giuseppe Sciacca, απονεμήθηκε στην αντιπρύτανη και καθηγήτρια του ΕΜΠ Αντωνία Μοροπούλου για τη μελέτη και την αποκατάσταση του Ιερού Κουβουκλίου στον Πανίερο Ναό της Αναστάσεως στα Ιεροσόλυμα.</p>
      <figure>
        <img src="https://www.in.gr/wp-content/uploads/2019/11/moropoulou-600x334.jpg"/>
      </figure>
      <p>Στο πλαίσιο του έργου ανοίχτηκε ο Πανάγιος Τάφος του Χριστού και στη συνέχεια μελετήθηκαν με τις πιο σύγχρονες τεχνικές η ιστορία, η μορφολογία και τα υλικά του μνημείου.</p>
      <p>Οι εργασίες διήρκεσαν 8 μήνες και, όπως είπε η κ. Μοροπούλου, μελετήθηκε πρώτη φορά η ιστορία του Παναγίου Τάφου.</p>
      <p>«Το ΕΜΠ και η Ελλάδα βρίσκονται στη διεθνή πρωτοπορία της τεχνογνωσίας και υψηλής τεχνολογίας σήμερα, στην ψηφιακή εποχή όπου μπορεί διεπιστημονικά να εναρμονίσει ένα ολοκληρωμένο ψηφιακό μέσο όλα τα δεδομένα της Αρχιτεκτονικής, Γεωμετρικής, Νομοστατικής και να τα διαχειριστεί με τρόπο ακριβή και χρονικά και οικονομικά, με αποτέλεσμα τη δομική ακεραιότητα των μνημείων, τον απόλυτο σεβασμό και την ανάδειξη των αξιών».</p>
      <p>Η κ. Μοροπούλου αναφέρθηκε στην «ιδιαίτερη και μοναδική» στιγμή που ανοίχθηκε ο Πανάγιος Τάφος.</p>
      <figure>
        <img src="https://www.in.gr/wp-content/uploads/2019/11/erga-600x400.jpg"/>
      </figure>
      <p>«Αισθανόμασταν ενώπιος ενωπίω. Αυτός ο Τάφος είναι ζωντανός, είναι ένα μνημείο που μιλάει με όλη την ανθρωπότητα».</p>
      <h3>Τα υπόλοιπα βραβεία</h3>
      <p>Στην κατηγορία των νέων, το Απόλυτο Βραβείο Επιστήμης απονεμήθηκε στον 14χρονο αμερικανό Rishab Kumar Jain, ο οποίος, αν και μόλις 14 ετών, είναι εφευρέτης, επιστήμονας και ερευνητής.</p>
      <p>Ο Rishab, αξιοποιώντας την τεχνητή νοημοσύνη, βελτίωσε την ακτινοθεραπεία για τους ασθενείς που νοσούν από τον καρκίνο του παγκρέατος.</p>
      <p>Δημιούργησε έναν αλγόριθμο που χρησιμοποιεί τεχνητή νοημοσύνη για τον ακριβή εντοπισμό και παρακολούθηση του παγκρέατος σε πραγματικό χρόνο κατά τη διάρκεια ακτινοθεραπείας με μαγνητική τομογραφία.</p>
      <p>Ξεκίνησε να ασχολείται μετά το θάνατο αγαπημένων του ανθρώπων από καρκίνο και το όνειρό του είναι να σπουδάσει ογκολόγος χειρουργός.</p>
      <p>Το Βραβείο στην Επιστήμη της Αρχαιολογίας απονεμήθηκε στον αμερικανό αρχαιολόγο του National Geographic Fredrik Hiebert για το 25ετές έργο του όσον αφορά την ανακάλυψη αρχαίων εμπορικών μονοπατιών στην Ασία.</p>
      <p>Συμμετείχε στην αποκατάσταση του Τάφου του Ιησού καταγράφοντας και παρουσιάζοντας σχετικό ντοκιμαντέρ για το National Geographic.</p>
      <p>Αναφέρθηκε στη «συγκλονιστική»εμπειρία της συμμετοχής του με τη διπλή ιδιότητα του αρχαιολόγου και δημοσιογράφου στις εργασίες του Παναγίου Τάφου.</p>
      <p>Είπε ότι τη στιγμή του ανοίγματος του Τάφου εκατομμύρια τηλεθεατές συντονίστηκαν μέσω των απευθείας δικών του ανταποκρίσεων.</p>
      <p>Βραβείο Αρχιτεκτονικής και Οικολογίας έλαβε ο φημισμένος κινέζος καθηγητής Arthur Huang ιδρυτής της εταιρείας Miniwiz, που εξειδικεύεται στις εφαρμογές ανακύκλωσης απορριμμάτων.</p>
      <p>Βραβείο Μαθηματικών έλαβε ο 11χρονος ιταλο-γιαπωνέζος «μάγος» των μαθηματικών Alessandro Lachin.</p>
      <p>Τα επιστημονικά Βραβεία Έρευνας και Καινοτομίας απονεμήθηκαν σε γιατρούς: στον 25 ετών αμερικανό Tyler Allen, για την έρευνά του για τον καρκίνο, στον 27χρονο πολωνό καθηγητή Ιατρικής Mateusz Holda για τις έρευνες στην αρχιτεκτονική και ανατομία της καρδιάς και στον 16χρονο ιρλανδό ερευνητή Simon Meechan για τις έρευνές του για φυτικά αντιβιοτικά.</p>
      <p>Τους νέους επιστήμονες Kumar Jain, Simon Meechan, Mateusz Holda και Tyler Allen συνεχάρη ο αντιπρόεδρος του Διεθνούς Κέντρου Τουρισμού Υγείας, Κωνσταντίνος Πάντος, ο οποίος τους προσκάλεσε να επισκεφθούν την πατρίδα του Ιπποκράτη.</p>
      <p>Τόνισε ότι «ο Ιπποκράτης συνεχίζει να εμπνέει και να φωτίζει το δρόμο νέων επιστημόνων που τα επιτεύγματά τους, παρά το νεαρό της ηλικίας τους, μας εντυπωσιάζουν».</p>
      <p>Το Βραβείο Business και Δημόσιες Σχέσεις απονεμήθηκε στον 22χρονο Νικόλαο Ολύμπιο, το Βραβείο Εθελοντισμού και Ανθρωπισμού στον αμερικανό αστυνομικό George Chase Miller για τη διάσωση ενός 3χρονου αγοριού, ενώ το Βραβείο Μουσικής στη ρωσίδα mezzo soprano Anna Konovalova.</p>
      <p>Βραβείο Δημοσιογραφίας έλαβε η ιταλίδα δημοσιογράφος Giovanna Maria Maglie και το Βραβείο Cultura απονεμήθηκε στο γερμανό καρδινάλιο Walter Brandmuller.</p>
      <h4>Πότε θεσπίστηκαν τα βραβεία Giuseppe Sciacca</h4>
      <p>Η ιστορία των βραβείων ξεκίνησε το 2001 στην πόλη L’Aquila της Ιταλίας, όπου και ιδρύθηκαν από τον κληρικό του Βατικανού και καθηγητή νομικής Bruno Lima.</p>
      <p>Είναι αφιερωμένα στη μνήμη του Giuseppe Sciacca (Ρώμη 12/8/1960-21/9/1986), ενός 26χρονου φοιτητή Αρχιτεκτονικής, προτύπου ήθους και προσφοράς στην κοινωνία.</p>
      <p>Ένα ατύχημα τού στέρησε πρόωρα τη ζωή. Από το 2002 οι τελετές απονομής λαμβάνουν χώρα στο Βατικανό.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>