<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425540/anatrixiastikes-leptomereies-apo-to-foniko-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T12:00:02+00:00"/>
    <meta property="og:title" content="Ανατριχιαστικές λεπτομέρειες από το φονικό στη Ρόδο"/>
    <meta property="og:description" content="«Συγγνώμη. Δεν ήθελα να σε σκοτώσω, εσύ με ανάγκασες»! Αυτά ήταν τα λόγια που είπε ο 46χρονος δράστης λίγα λεπτά αφότου τραυμάτισε θανάσιμα με την κυνηγετική του καραμπίνα τον 43χρονο από την Κρητηνία. Προηγουμένως ο δράστης είχε αναζητήσει και είχε κάνει χρήση την ποσότητα των ναρκωτικών που είχε στο αυτοκίνητο του, το θύμα!"/>
  </head>
  <body>
    <article>
      <h1>Ανατριχιαστικές λεπτομέρειες από το φονικό στη Ρόδο</h1>
      <h2>Τον πυροβόλησε κι ύστερα του ζήτησε συγγνώμη</h2>
      <address>
        <time datetime="2019-11-10T12:00:02+00:00">10 Nov 2019, 12:00</time>
      </address>
      <p>
        <b>«Συγγνώμη. Δεν ήθελα να σε σκοτώσω, εσύ με ανάγκασες»! Αυτά ήταν τα λόγια που είπε ο 46χρονος δράστης λίγα λεπτά αφότου τραυμάτισε θανάσιμα με την κυνηγετική του καραμπίνα τον 43χρονο από την Κρητηνία. Προηγουμένως ο δράστης είχε αναζητήσει και είχε κάνει χρήση την ποσότητα των ναρκωτικών που είχε στο αυτοκίνητο του, το θύμα!</b>
      </p>
      <p>Ο δράστης που εμφανίζεται μετανιωμένος για την πράξη του, προσήχθη προχθές αργά το βράδυ, συνοδευόμενος από τους συνηγόρους του κ.κ. Φώτη Χατζηδιάκο και Δήμο Μουτάφη, ενώπιον της Εισαγγελέως Πρωτοδικών Ρόδου η οποία και άσκησε ποινική δίωξη σε βαθμό κακουργήματος σε βάρος του για ανθρωποκτονία από πρόθεση και σε ήρεμη ψυχική κατάσταση, οπλοχρησία και οπλοφορία, καθώς και προμήθεια ναρκωτικών ουσιών μεταξύ χρηστών.</p>
      <p>Στη συνέχεια ο 46χρονος παραπέμφθηκε στην ανάκριση από όπου ζήτησε και πήρε προθεσμία για αύριο Δευτέρα, ενώ συνεχίζεται η κράτησή του.<br/>Για το θέμα αυτό ο συνήγορος υπεράσπισης κ. Δήμος Μουτάφης έκανε δηλώσεις στη «Ροδιακή» στις οποίες αναφέρει τα εξής:</p>
      <p>«Λάβαμε προθεσμία για την απολογία του κατηγορουμένου ενώπιον της κας Ανακρίτριας. Τα πραγματικά περιστατικά, την πλειονότητα των οποίων αποδέχεται ο κατηγορούμενος, θα εξεταστούν με προσοχή από τη Δικαιοσύνη και θα διαμορφώσουν ανάλογα την ποινική του μεταχείριση. Ο κατηγορούμενος έχει μετανιώσει πλήρως για την πράξη του».</p>
      <p>
        <b>Σκότωσε για λίγη ηρωίνη</b>
      </p>
      <p>Με κάθε λεπτομέρεια αφηγήθηκε στους αστυνομικούς, κατά την προανακριτική του εξέταση, ο 46χρονος δράστης τα όσα προηγήθηκαν αλλά και τον τρόπο που έγινε το φονικό, σε ερημική περιοχή μόλις δυόμισι χιλιόμετρα έξω από το χωριό Έμπωνα της Ρόδου.<br/>Ο ίδιος επεσήμανε αρκετές φορές τη λύπη του για την εξέλιξη των πραγμάτων και δήλωσε μετανιωμένος.</p>
      <p>Σύμφωνα με πληροφορίες, ο συλληφθείς είπε μεταξύ άλλων πως είναι χρήστης ναρκωτικών ουσιών και πως τους τελευταίους μήνες έκανε και χρήση ηρωίνης, την οποία προμηθευόταν από το θύμα. Έτσι έγινε και την προηγούμενη εβδομάδα. Η πρώτη τους συνάντηση πραγματοποιήθηκε το απόγευμα της Δευτέρας 4 Νοεμβρίου. Σύμφωνα με τον 46χρονο, κατέβαλε προκαταβολικά το ποσό των 150 ευρώ, ωστόσο η ποσότητα ηρωίνης που πήρε από τον 43χρονο ήταν πολύ λίγη και όταν τον ρώτησε για αυτό, ο τελευταίος του απάντησε πως «και αύριο μέρα είναι» και έφυγε με το αυτοκίνητό του. Ο δράστης φέρεται να δήλωσε στους αστυνομικούς πως η κατάστασή του ήταν πολύ άσχημη για να αντιδράσει και ότι την επόμενη μέρα προσπάθησε να παλέψει με τη στέρηση που ένιωθε από τις ουσίες. Ωστόσο στις 6 του μήνα δεν άντεξε άλλο και τότε επικοινώνησε με τον 43χρονο ζητώντάς του να συναντηθούν εκ νέου για να του δώσει ναρκωτικά. Το μοιραίο ραντεβού κλείστηκε για το απόγευμα της ίδιας ημέρας.</p>
      <p>Ο 46χρονος ισχυρίστηκε ότι στις 5.30 το απόγευμα μετέβη με το ποδήλατό του σε σημείο περίπου δυόμισι χιλιόμετρα έξω από το χωριό Έμπωνας. Έκρυψε το ποδήλατο και τον περίμενε στο δρόμο κρατώντας την κυνηγετική του καραμπίνα, ενώ φορούσε το γιλέκο με τις σφαίρες. Όπως είπε ο 46χρονος, το όπλο του το κουβαλούσε πάντοτε μαζί του, διότι έκανε πολύ περπάτημα στο δάσος και υπήρχε περίπτωση να βρει κάποιο θήραμα.<br/>Ο 43χρονος άνδρας εμφανίστηκε περίπου στις έξι με το αυτοκίνητό του, μπήκε και κάθισε στη θέση του συνοδηγού ο 46χρονος και κινήθηκαν σε απόμερη περιοχή, περίπου ένα χιλιόμετρο μακρύτερα.</p>
      <p>Εκεί, ο 43χρονος ζήτησε από τον δράστη να του δώσει χρήματα για τα ναρκωτικά, όμως ο 46χρονος δεν είχε επάνω του και τότε ζήτησε από το θύμα να του δώσει λίγο «για να φτιαχτεί» και θα τον πλήρωνε την επόμενη μέρα που θα έβγαζε χρήματα από την τράπεζα.</p>
      <p>Ο 46χρονος βγήκε έξω από το αυτοκίνητο, το θύμα βρίσκονταν μέσα στο όχημα στη θέση του οδηγού και συνομιλούσαν μέσα από το μισάνυκτο παράθυρο του αυτοκινήτου. Ο δράστης είπε πως τρεις φορές παρακάλεσε τον 43χρονο να του δώσει ουσίες διότι ήταν πολύ χάλια, όμως εκείνος ήταν ανένδοτος. Ο ίδιος ισχυρίστηκε ότι το θύμα του έκανε νόημα με το χέρι του αλλά του ξεκαθάρισε και φραστικά ότι δεν θα του έδινε κάτι και στη συνέχεια έκανε να φύγει με το αυτοκίνητό του.</p>
      <p>Τότε ο 46χρονος φοβούμενος – όπως είπε- ότι θα έφευγε ο 43χρονος και εκείνος θα έμενε άλλη μία μέρα χωρίς ναρκωτικά, σήκωσε την καραμπίνα και του έριξε μία στη κοιλιακή χώρα, για τον εμποδίσει. Ο 43χρονος έχοντας τις αισθήσεις του πήγε να φύγει αλλά έπεσε επάνω σε ανάχωμα. Στη συνέχεια επιχείρησε να βάλει όπισθεν στο αυτοκίνητο, όμως ο 46χρονος άνοιξε την πόρτα του οδηγού και άρχισε να τον πυροβολεί!<br/>Σύμφωνα με τις ίδιες πληροφορίες, ο 46χρόνος είπε ότι ήταν θολωμένος και από τη στέρηση. Γρήγορα άρχισε να ψάχνει μέσα στο αυτοκίνητο του 43χρονου για τα ναρκωτικά. Όταν τα βρήκε έκανε αμέσως χρήση για να νιώσει καλύτερα. Μετά μάζεψε τους κάλυκες, πήγε δίπλα από το θύμα και νιώθοντας τύψεις του είπε: «Συγγνώμη. Δεν ήθελα να σε σκοτώσω, εσύ με ανάγκασες»!</p>
      <p><b>Επέστρεψε σπίτι του</b><br/>Βάσει των ίδιων πληροφοριών, στη συνέχεια ο 46χρονος κρατώντας τους κάλυκες στα χέρια, πήρε μέσα από το αυτοκίνητο και τα κινητά τηλέφωνα του θύματος και πήγε μέχρι το σημείο όπου είχε αφήσει το ποδήλατό του. Εκεί έσπασε τα κινητά του θύματος και τα πέταξε στους θάμνους, ενώ και τους κάλυκες τους πέταξε στη συνέχεια στη διαδρομή που ακολούθησε για να εξαφανίσει το όπλο του εγκλήματος.</p>
      <p>Αφού έβαλε το κυνηγετικό του όπλο στη θήκη του, πήρε μία σακούλα για λίπασμα που βρήκε πεταμένη, το τοποθέτησε μέσα, έδεσε τη σακούλα με σχοινί που βρήκε στην ίδια περιοχή και το πέταξε σε θάμνο σε απόσταση περίπου 8 χιλιομέτρων από το σημείο που έγινε το φονικό. Σε άλλο θάμνο στην ίδια περιοχή, ο δράστης πέταξε το γιλέκο με τις σφαίρες του, ενώ έβγαλε και κάποια ρούχα του που είχαν αίματα και τα έθαψε.</p>
      <p>Στη συνέχεια επέστρεψε από άλλο δρόμο στο χωριό, στο σπίτι του όπου έκανε μπάνιο και όπως είπε, προσπαθούσε να συνειδητοποιήσει τι είχε κάνει!<br/>«Είχα πολλές τύψεις και ζητούσα συγχώρεση από το Θεό. Ακόμη δεν έχω καταλάβει τι έγινε, ήταν η κακιά στιγμή, δεν ήθελα να του κάνω κακό και έχω μετανιώσει.</p>
      <p>Μακάρι να μπορούσα να γυρίσω το χρόνο πίσω» φέρεται να είπε ο 46χρονος!</p>
    </article>
  </body>
</html>