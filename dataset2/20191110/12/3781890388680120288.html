<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740982"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T12:27:00+00:00"/>
    <meta property="og:title" content="ปวดใจ'เบนซ์ดำ'แจกกล้วย ขวางรถฉุกเฉิน-ใจร้ายเกินไป"/>
    <meta property="og:description" content="ญาติผู้ป่วยที่อยู่ในรถฉุกเฉิน เผยรู้สึกเสียใจ 'เบนซ์ดำ' ขวางหน้าไม่หลบแถมชูนิ้วกลาง ทำไมถึงไร้น้ำใจขนาดนี้ ด้านคนขับรถฉุกเฉินวอนขอผู้ร่วมทาง เอาใจเขามาใส่ใจเรา"/>
  </head>
  <body>
    <article>
      <h1>ปวดใจ'เบนซ์ดำ'แจกกล้วย ขวางรถฉุกเฉิน-ใจร้ายเกินไป</h1>
      <address>
        <time datetime="2019-11-10T12:27:00+00:00">10 Nov 2019, 12:27</time>
      </address>
      <p>
        <b>ญาติผู้ป่วยที่อยู่ในรถฉุกเฉิน เผยรู้สึกเสียใจ "เบนซ์ดำ" ขวางหน้าไม่หลบแถมชูนิ้วกลาง ทำไมถึงไร้น้ำใจขนาดนี้ ด้านคนขับรถฉุกเฉินวอนขอผู้ร่วมทาง เอาใจเขามาใส่ใจเรา</b>
      </p>
      <p>จากกรณี ผู้ใช้เฟซบุ๊ก@Dung Kasemphong ได้โพสต์คลิปรถเบนซ์ สีดำ ขับอยู่ด้านหน้ารถฉุกเฉินของ รพ.พญาไท ศรีราชา ที่เปิดสัญญาณไซเรนขอทางอยู่ แต่ปรากฎว่ารถเบนซ์ สีดำ แสดงความไร้น้ำใจขับขวางไปขวางมาไม่ยอมให้ทาง นอกจากนี้ยังชูนิ้วกลางให้กับรถฉุกเฉิน ก่อนที่จะขับลงทางด่วนไปอย่างรวดเร็ว เหตุเกิดวานนี้ (9 พ.ย.)<br/><br/>ความคืบหน้าเมื่อวันที่ 10 พ.ย. ผู้สื่อข่าวรายงานว่า ได้ไปที่ รพ.พญาไท ศรีราชา จ.ชลบุรี และพบกับญาติผู้ป่วยที่ขอสงวนชื่อและนามสกุล ซึ่งนั่งมาในรถพยาบาลด้วย ก่อนเปิดเผยความรู้สึกถึงความผิดหวังในน้ำใจของคนขับรถเบนซ์ ดำ ว่า ตนพาผู้ป่วยมารักษาที่ รพ.พญาไท 2 และกำลังนำผู้ป่วยไปรักษาต่อที่ รพ.พญาไท ศรีราชา จึงให้รถมารับพร้อมกับเดินทางไปด้วย ระหว่างทางรถเบนซ์ สีดำ ขับอยู่ด้านหน้ารถฉุกเฉินที่เปิดไซเรนแล้ว ไม่อยากเชื่อว่าเขาจะไร้น้ำใจขนาดนี้ ขับขวางไปขวางมา และชูนิ้วกลางให้อีก มันพูดไม่ออกจริงๆ คงไม่คิดจะเอาเรื่องอะไร แค่อยากให้มีน้ำใจมากกว่านี้</p>
      <figure>
        <img src="https://www.dailynews.co.th/admin/upload/20191110/news_htdixiTIpY192437_533.jpg?v=20191111044?v=4738"/>
      </figure>
      <p>ด้าน นายวารุฒ โพธิ์ศรีแก้ว เจ้าหน้าที่ขับรถตู้ฉุกเฉิน เปิดเผยว่า ตอนประสบเหตุวิ่งอยู่บนทางด่วนช่วงแยกศรีนครินทร์ พยายามส่งสัญญาณให้รถคันหน้าทราบแล้ว คันอื่นๆเขาก็เข้าใจและเบี่ยงหลบให้ แต่รถเบนซ์ดำแค่คันเดียวที่ไม่ยอมหลบ แถมยังชูนิ้วกลางให้ด้วย ตนขอร้องเถอะขอให้ผู้ขับรถยนต์บนท้องถนน ช่วยให้ความร่วมมือด้วย เราต้องการนำส่งผู้ป่วยให้ทันเวลา มันเป็นวินาทีเป็น วินาทีตาย ของผู้ป่วย อยากให้เอาใจเขามาใส่ใจเราและยังถือเป็นการสร้างบุญกุศลอีกด้วย<br/><br/><br/><b><a href="https://www.facebook.com/groups/sriracha9/permalink/1783756501754708/">ชมคลิป...</a></b><br/><br/><b>ข่าวที่เกี่ยวข้อง...<br/><a href="https://www.dailynews.co.th/regional/740938">ทนายแนะตร.ไม่ต้องปรับ เรียก"เบนซ์ดำ"ส่งฟ้องศาล</a><br/><br/><a href="https://www.dailynews.co.th/regional/740898">ชาวเน็ตล่า"เบนซ์ดำ"ห้าวขวางรถพยาบาล"ชูนิ้วกลาง"ใส่</a></b><br/><br/> </p>
    </article>
  </body>
</html>