<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/middle-east/20191110-%E1%9E%A2%E1%9F%8A%E1%9E%B8%E1%9E%9A%E1%9F%89%E1%9E%B6%E1%9E%80%E1%9F%8B-%E1%9E%9A%E1%9E%8A%E1%9F%92%E1%9E%8B%E1%9E%92%E1%9E%B6%E1%9E%93%E1%9E%B8-%E1%9E%80%E1%9F%92%E1%9E%9B%E1%9E%B6%E1%9E%99%E1%9E%87%E1%9E%B6-%E1%9E%9F%E1%9E%98%E1%9E%9A%E1%9E%97%E1%9E%BC%E1%9E%98%E1%9E%B7%E1%9E%94%E1%9F%92%E1%9E%9A%E1%9E%99%E1%9E%BB%E1%9E%91%E1%9F%92%E1%9E%92-%E1%9E%80%E1%9F%92%E1%9E%9A%E1%9F%84%E1%9E%99%E1%9E%98%E1%9E%B6%E1%9E%93-%E1%9E%80%E1%9E%B7%E1%9E%85%E1%9F%92%E1%9E%85%E1%9E%96%E1%9F%92%E1%9E%9A%E1%9E%98%E1%9E%96%E1%9F%92%E1%9E%9A%E1%9F%80%E1%9E%84-%E1%9E%93%E1%9E%99%E1%9F%84%E1%9E%94%E1%9E%B6%E1%9E%99"/>
    <meta property="og:site_name" content="RFI"/>
    <meta property="article:published_time" content="2019-11-10T12:21:52+00:00"/>
    <meta property="og:title" content="អ៊ីរ៉ាក់ រដ្ឋធានីក្លាយ​ជា​សមរភូមិ​ប្រយុទ្ធ ក្រោយ​មាន​កិច្ចព្រមព្រៀង​សម្ងាត់​ជាមួយ​អ៊ីរ៉ង់"/>
    <meta property="og:description" content="ជាង​មួយ​ខែ​ក្រោយ​បាតុកម្ម​ប្រឆាំង​នឹង​រដ្ឋាភិបាល​ ដែល​ត្រូវ​បង្ក្រាប​​ដោយ​ហិង្សា​ ហូរ​ឈាម ស្ថានភាព​កាន់​តែ​ធ្លាក់​ដុនដាប​មួយ​កំរិត​បន្ថែម​ទៀតនៅ​ថ្ងៃ​នេះ។ ក្រោយ​ពីកិច្ចព្រមព្រៀង នយោបាយជាន់​ខ្ពស់​ ចលនា​ប្រឆាំង​បាន​ប្រើ​គ្រប់​មធ្យោបាយ​​តវ៉ា។ ​រដ្ឋធានីបាកដាក..."/>
  </head>
  <body>
    <article>
      <h1>អ៊ីរ៉ាក់ រដ្ឋធានីក្លាយ​ជា​សមរភូមិ​ប្រយុទ្ធ ក្រោយ​មាន​កិច្ចព្រមព្រៀង​សម្ងាត់​ជាមួយ​អ៊ីរ៉ង់</h1>
      <address><time datetime="2019-11-10T12:21:52+00:00">10 Nov 2019, 12:21</time> by <a rel="author">អៀង សុខម៉ិញ</a></address>
      <p>
        <b>ជាង​មួយ​ខែ​ក្រោយ​បាតុកម្ម​ប្រឆាំង​នឹង​រដ្ឋាភិបាល​ ដែល​ត្រូវ​បង្ក្រាប​​ដោយ​ហិង្សា​ ហូរ​ឈាម ស្ថានភាព​កាន់​តែ​ធ្លាក់​ដុនដាប​មួយ​កំរិត​បន្ថែម​ទៀតនៅ​ថ្ងៃ​នេះ។ ក្រោយ​ពីកិច្ចព្រមព្រៀង នយោបាយជាន់​ខ្ពស់​ ចលនា​ប្រឆាំង​បាន​ប្រើ​គ្រប់​មធ្យោបាយ​​តវ៉ា។ ​រដ្ឋធានីបាកដាក បានក្លាយ​ជា​សមរភូមិ​ប្រយុទ្ធ​គ្នា​រវាង​ ក្រុមបាតុករ​និង​កម្លាំង​រក្សា​សន្តិសុខ​ ដោយ​មាន​ការ​ផ្ទុះ​អាវុធ​ផង។ មាន​ស្លាប់​យ៉ាង​ហោច​ណាស់​៧​នាក់​នៅ​ល្ងាច​មិញ។ ហេតុអ្វី​បាន​ជា​មាន​កិច្ចព្រមព្រៀង​ហើយ អំពើហិង្សា​ផ្ទុះ​កាន់​តែ​ខ្លាំង​ទៅ​វិញ​ដូច្នេះ ?!</b>
      </p>
      <p>ស្នូរ​បាញ់​កាំភ្លើង​ស្វ័យប្រវត្តិ​បាន​លាន់​រន្ទឺ​ឡើង​កណ្តាល​រដ្ឋ​ធានី មិន​ដឹង​ថា​ជា​បាញ់​បង្ហើល​ឬ បាញ់​លើ​ហ្វូង​បាតុករ​ទេ ... គឺ​មាន​តែ​ភាព​ច្របូល​ច្របល់​។ ការ​ប៉ះទង្គិច​គ្នា បាន​ផ្ទុះ​ឡើង​ នៅ​ក្បែរ​ទីលាន Tahrir ដែល​បាតុករ​បាន​នាំ​គ្នា​មក​តាំង​ទី។ ដើម្បី​​គាស់​រំលើង កងកម្លាំង​នរគបាល​ដោយ​ប្រើ​គ្រប់​បែក​ផ្សែង​ ឯ​បាតុករ​ក្រាញ និង​បាន​ដុត​ភ្នក់​ភ្លើងកង់ឡាន​ ​​បង្ហុយ​​ផ្សែង​ឱ្យ​កាន់តែ​ខ្មៅ​ខ្មួល​ខ្មាញ់​ រក​មើល​អ្វីមិន​យល់ និង​ត្រៀម​លក្ខណៈ​​វាយបក​ទៅ​លើ​ប៉ូលិ​សវិញ។</p>
      <p>អាជ្ញាធរ​សម្រេច​ចេញ​ធ្វើ​អន្តរាគមន៍​​បំបែក​ហ្វូង​បាតុករនេះ ​ក្រោយ​ពីមេដឹកនាំ​​នយោបាយ​ធំៗ និង​សាសនា​ ​​បាន​រក​ឃើញ​កិច្ចព្រមព្រៀង​ បិទ​បញ្ចប់​ចលនា​ប្រឆាំង ដោយ​គ្រប់​មធ្យោបាយ រាប់​ទាំង​ការ​ប្រើ​កម្លាំង​ផង ដើម្បី​រក្សា​រដ្ឋាភិបាល​ឱ្យ​នៅ កាន់​អំណាច​ជាប់។ ​ជំនួប​ប្រជុំ​បាន​ប្រព្រឹត្ត​ទៅ​ដោយ​សម្ងាត់​ និង​​ក្រោម​​វត្តមាន​​បុរស​ខ្លាំ​ង​បី​រូប ៖ មេដឹកនាំ​នយោបាយ Moqtada Sadr ​ កូន​ប្រុស​របស់ ayatollah Ali al-Sisitani ​ជា​មគ្គុទេសក៏​សាសនា​នីកាយ​ឈីអ៊ីត​ដ៏​មាន​ឥទ្ធិពល​បំផុត​របស់​ប្រទេស និង​ ឧត្តមសេនីយ៍​ Qassem Souleimani ដែល​ជា​មេបញ្ជាការ​ប្រតិបត្តិការ​ទ័ព​អ៊ីរ៉ង់​នៅ​បរទេស​​។ មេដឹកនាំ​កំពូល​ទាំង​បី​បាន​សម្រេច​បិទ​បញ្ចប់​ចលនា​ប្រឆាំង​ប្រជាជន​ដោយ​ប្រើ​កម្លាំង និង​ចាប់​ធ្វើ​កំណែទម្រង់​ប្រទេស ប៉ុន្តែ​នាយករដ្ឋមន្ត្រី ដែល​បាតុករ​ទាមទារ​ឱ្យ​ចុះ​ចេញ​ពី​តំណែង​​នៅ​កាន់​អំណាច​ដដែល​។</p>
      <p>កិច្ចការ​អ៊ីរ៉ាក់ ហេតុ​អ្វីមាន​អ៊ីរ៉ង់​ចូល​ជួយ​សម្រេច​ ?! ហេតុដូច្នេះហើយ​បាន​ជា​បាតុករ​កាន់​ព្រួយ​បារម្ភ​ និង​បរិហារ​អ៊ីរ៉ង់​ថា​ចង់ក្រសោប​អ៊ីរ៉ាក់ ព្រោះ​ប្រទេស​នេះ​​មិន​បោះបង់​គំនិត​​ចង់​ទាញ​ប្រយោជន៍​នយោបាយ​និង​សេដ្ឋកិច្ច​ពី​អ៊ីរ៉ាក់​ឡើយ​។</p>
      <p>ចលនា​ប្រឆាំង​អ៊ីរ៉ាក់ បាន​ផ្ទុះ​ឡើង​​​​តាំង​ពី​ថ្ងៃ​ទី ១​តុលា​មក ដោយ​​ទាមទារ​ឱ្យ​ថ្នាក់​ដឹកនាំប្រទេស​ទាំងមូល​ ដែល​គ្មាន​ការ​ប្តូរ​ផ្លាស់​សោះ​តាំង​ពី​ជា​ច្រើន​ឆ្នាំ​មក ដែលសុទ្ធ​តែ​​ពុករលួយ​និងអសមត្ថភាព​ ចាកចេញ​ពី​តំណែង​។ ជា​ច្រើន​ថ្ងៃ​មក​នេះ ចលនា​ប៉ះបោរ​ស៊ីវិល បាន​បិទ​ខ្ទប់​សាលា​រៀន ស្ថាប័ន​រដ្ឋបាល​ និង​រចនា​សម្ព័ន្ធ​ផ្សេង​ទៀត​ជា​ច្រើន៕</p>
    </article>
  </body>
</html>