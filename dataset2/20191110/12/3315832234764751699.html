<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/8f68a4cb1751d800/tarile-mari-din-ue-vor-o-autoritate-comuna-de-supraveghere-a-spalarii-banilor-in-companiile-financiare.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-10T12:38:02+00:00"/>
    <meta property="og:title" content="Ţările mari din UE vor o autoritate comună de supraveghere a spălării banilor în companiile financiare"/>
    <meta property="og:description" content="Cele mai mari state din Uniunea Europeană vor înfiinţarea unei autorităţi comune de supraveghere a activităţilor de spălare de bani din companiile financiare, după o serie de scandaluri la unele dintre băncile mari din blocul comunitar, relatează Reuters."/>
  </head>
  <body>
    <article>
      <h1>Ţările mari din UE vor o autoritate comună de supraveghere a spălării banilor în companiile financiare</h1>
      <address><time datetime="2019-11-10T12:38:02+00:00">10 Nov 2019, 12:38</time> by <a rel="author">Jurnal.md</a></address>
      <p>
        <b>Cele mai mari state din Uniunea Europeană vor înfiinţarea unei autorităţi comune de supraveghere a activităţilor de spălare de bani din companiile financiare, după o serie de scandaluri la unele dintre băncile mari din blocul comunitar, relatează Reuters.</b>
      </p>
      <p>Germania, Franţa, Italia, Spania, Olanda şi Letonia afirmă într-un comunicat comun că Uniunea Europeană are nevoie de ”un supraveghetor central” care să se ocupe de banii murdari din sistemul financiar european.</p>
      <p>Iniţiativa a apărut după închiderea unor bănci europene din cauza spălării banilor în Letonia, Malta şi Cipru, în timp ce bănci mari din zona baltică şi Europa de Nord au fost implicate în tranzacţii ilegale în valoare de miliarde de euro, cu bani murdari proveniţi din Rusia, prin intermediul filialei estoniene a Danske Bank. Acesta este considerat cel mai grav scandal de spălare de bani de pe continent.</p>
      <p>Necesitatea creării unei autorităţi de supraveghere europene a apărut după eşecurile repetate ale autorităţilor de reglementare naţionale de a depista şi combate spălarea de bani, se arată în comunicat.</p>
      <p>”Atunci când miza este reprezentată de interese financiare mari, există riscul ca autorităţile de reglementare naţionale să fie influenţate în mod direct sau indirect de către instituţiile supravegheate sau de grupuri de interese”, potrivit comunicatului.</p>
      <p>Potrivit celor şase state, noua autoritate de supraveghere ar putea fi o instituţie nouă sau o autoritate de reglementare existentă, respectiv Autoritatea Bancară Europeană (EBA), care ar trebui să fie extinsă, scrie News.ro.</p>
      <p>Apelul pentru schimbare a apărut la câteva luni după ce blocul comunitar a convenit să reformeze mandatul EBA pentru a conferi instituţiei prerogative noi pentru combaterea spălării banilor.</p>
      <p>Reforma, propusă de comisarul pentru sectorul financiar Valdis Dombrovskis, fost premier al Letoniei, a părut rapid ca fiind insuficientă, în opinia multor observatori.</p>
      <p>Iniţiativa marchează o schimbare majoră a poziţiei Germaniei. În timp ce Franţa, Italia şi Spania au cerut de luni de zile reglementări mai stricte împotriva spălării banilor, Berlinul s-a opus.</p>
      <p>Cele şase state mai cer adoptarea unor reguli noi împotriva spălării banilor, care ar fi a şasea revizuire a prevederilor, la numai un an de la ultima modificare, în cadrul unei reforme considerate lipsite de fermitate, de către cele şase state.</p>
      <p>Reglementările existente ar trebui reunite într-o singură lege aplicabilă la nivelul statelor UE, inversând sistemul actual care permite ţărilor să adapteze reglementărilor împotriv spălării banilor la legislaţia naţională.</p>
      <p>Propunerea survine după ce miniştrii de Finanţe din UE au discutat despre reformarea reglementărilor împotriva spălării banilor la o reuniune de luna trecută, urmând să se întâlnească din nou în decembrie, când este aşteptată o poziţie comună pe acest subiect.</p>
      <p>Preşedinţia finlandeză a UE a pregătit în octombrie un proiect de document care ar trebui să fie adoptat în decembrie. Proiectul prevede schimbări similare cu cele incluse în comunicatul celor şase ţări.</p>
    </article>
  </body>
</html>