<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459952/%E0%A6%87%E0%A6%B0%E0%A6%BE%E0%A6%95%E0%A7%87-%E0%A6%AA%E0%A7%81%E0%A6%B2%E0%A6%BF%E0%A6%B6%E0%A7%87%E0%A6%B0-%E0%A6%97%E0%A7%81%E0%A6%B2%E0%A6%BF%E0%A6%A4%E0%A7%87-%E0%A7%AD-%E0%A6%AC%E0%A6%BF%E0%A6%95%E0%A7%8D%E0%A6%B7%E0%A7%8B%E0%A6%AD%E0%A6%95%E0%A6%BE%E0%A6%B0%E0%A7%80-%E0%A6%A8%E0%A6%BF%E0%A6%B9%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-10T12:10:00+00:00"/>
    <meta property="og:title" content="ইরাকে পুলিশের গুলিতে ৭ বিক্ষোভকারী নিহত"/>
    <meta property="og:description" content="অনলাইন ডেস্ক ॥ ইরাকের রাজধানী বাগদাদ ও সবচেয়ে বড় বন্দরনগরী বসরায় সরকার বিরোধী বিক্ষোভে দেশটির নিরাপত্তা বাহিনীর গুলি, কাঁদানে গ্যাস ও শব্দ বোমা হামলায় ৭ বিক্ষোভকারী নিহত হয়েছেন। পুলিশে ও চিকিৎসকদের বরাতে এক প্রতিবেদনে এ খবর জানিয়েছে কাতারভিত্তিক সংবাদমাধ্যম আলজাজিরা। জীবনযাপনের ব্যয় বৃদ্ধি ও প্রশাসনের দুর্নীতির ..."/>
  </head>
  <body>
    <article>
      <h1>ইরাকে পুলিশের গুলিতে ৭ বিক্ষোভকারী নিহত</h1>
      <address>
        <time datetime="2019-11-10T12:10:00+00:00">10 Nov 2019, 12:10</time>
      </address>
      <figure>
        <img src="http://www.dailyjanakantha.com/files/201911/1573391445_16.jpg"/>
      </figure>
      <p>অনলাইন ডেস্ক ॥ ইরাকের রাজধানী বাগদাদ ও সবচেয়ে বড় বন্দরনগরী বসরায় সরকার বিরোধী বিক্ষোভে দেশটির নিরাপত্তা বাহিনীর গুলি, কাঁদানে গ্যাস ও শব্দ বোমা হামলায় ৭ বিক্ষোভকারী নিহত হয়েছেন। পুলিশে ও চিকিৎসকদের বরাতে এক প্রতিবেদনে এ খবর জানিয়েছে কাতারভিত্তিক সংবাদমাধ্যম আলজাজিরা।</p>
      <p>জীবনযাপনের ব্যয় বৃদ্ধি ও প্রশাসনের দুর্নীতির অভিযোগে গত অক্টোবর থেকে দেশটির রাজধানী বাগদাদসহ বেশ কিছু প্রদেশে বিক্ষোভ শুরু হয়। বিক্ষোভ দমনে নিরাপত্তা বাহিনীর অভিযানে ২৬০ জনেরও বেশি মানুষ নিহতসহ হাজারো বিক্ষোভকারী আহত হয়েছেন। তবে সরকার হতাহতের সংখ্যা আর জানাচ্ছে না।</p>
      <p>আলজাজিরার প্রতিবেদনে অনুযায়ী, গতকাল শনিবার রাজধানী বাগদাদের প্রাণকেন্দ্র টাইগ্রিস নদীর তিনটি সেতুতে বিক্ষোকারীদের ওপর দমনাভিযান চালায়। তারপর তাহরীর (স্বাধীনতা) স্কয়ারে জমায়েত বিক্ষোভকারীদের বিরুদ্ধে সরাসরি গুলি ও কাঁদানে গ্যাস ছোড়া শুরু করে নিরাপত্তা বাহিনীর সদস্যরা।</p>
      <p>বুলেটবিদ্ধ হয়ে ঘটনাস্থলেই তিন বিক্ষোভকারী নিহত হন। মাথায় কাঁদানে গ্যাসের ক্যানিস্টারের আঘাতে সেখানে চতুর্থ আরেকজনও মৃত্যুবরণ করেন। এক চিকিৎসক বার্তা সংস্থা এএফপিকে বলেন, ‘নিরাপত্তা বাহিনীর সদস্যরা বিক্ষোভকারীদের কাছাকাছি এসে সরাসরি গুলি ছোড়া শুরু করলে এই হতাহতের ঘটনা ঘটে।</p>
      <p>হাসপাতাল সূত্র বলছে, বন্দরনগরী বসরাতেও বিক্ষোভকারীদের ওপর চড়াও হয়ে গুলি করা শুরু করলে সেখানে তিনজন নিহত ছাড়াও আরও ডজনখানেক আহত হয়। এই হতাহতের ঘটনা ঘটে গতকাল প্রাদেশিক সরকারের সদর দফতরের সামনে বিক্ষোভকারীরা অবস্থান নিলে। পুলিশ তাদের ছত্রভঙ্গ করতে সরাসরি গুলি করে।</p>
    </article>
  </body>
</html>