<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/dr-k-a-n-panicker-on-ayodhya-verdict-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-10T12:40:00+00:00"/>
    <meta property="og:title" content="'തര്‍ക്കഭൂമി ഹിന്ദുകള്‍ക്കോ മുസ്‌ലീങ്ങള്‍ക്കോ കൊടുക്കാതെ അവിടെ ഒരു മതേതരസ്ഥാപനം സൃഷ്ടിക്കണമായിരുന്നു'; സുപ്രീം കോടതി നഷ്ടപ്പെടുത്തിയത് വലിയൊരു അവസരം: കെ.എന്‍ പണിക്കര്‍"/>
    <meta property="og:description" content="Ayodhya Verdict Kerala തിരുവനന്തപുരം: അയോധ്യാക്കേസിലെ സുപ്രീം കോടതി വിധിയെ സ്വാഗതം ചെയ്യുമ്പോഴും വിധിയില്‍ അപാകതകള്‍ ഉണ്ടെന്ന് ചൂണ്ടിക്കാട്ടി ചരിത്രകാരന്‍ കെ.എന്‍ പണിക്കര"/>
  </head>
  <body>
    <article>
      <h1>'തര്‍ക്കഭൂമി ഹിന്ദുകള്‍ക്കോ മുസ്‌ലീങ്ങള്‍ക്കോ കൊടുക്കാതെ അവിടെ ഒരു മതേതരസ്ഥാപനം സൃഷ്ടിക്കണമായിരുന്നു'; സുപ്രീം കോടതി നഷ്ടപ്പെടുത്തിയത് വലിയൊരു അവസരം: കെ.എന്‍ പണിക്കര്‍</h1>
      <address><time datetime="2019-11-10T12:40:00+00:00">10 Nov 2019, 12:40</time> by <a rel="author">ന്യൂസ് ഡെസ്‌ക്</a></address>
      <p>തിരുവനന്തപുരം: അയോധ്യാക്കേസിലെ സുപ്രീം കോടതി വിധിയെ സ്വാഗതം ചെയ്യുമ്പോഴും വിധിയില്‍ അപാകതകള്‍ ഉണ്ടെന്ന് ചൂണ്ടിക്കാട്ടി ചരിത്രകാരന്‍ കെ.എന്‍ പണിക്കര്‍.</p>
      <p>തര്‍ക്കഭൂമിയില്‍ ക്ഷേത്രാവശിഷ്ടങ്ങള്‍ കണ്ടെത്തിയെന്ന ആര്‍ക്കിയോളജിക്കല്‍ സര്‍വേ ഓഫ് ഇന്ത്യയുടെ (എ.എസ്.ഐ) 2003ലെ രണ്ടാം പര്യവേക്ഷണത്തിന്റെ റിപ്പോര്‍ട്ട് ശരിവെച്ച സുപ്രീം കോടതി ആ അഭിപ്രായത്തിന് അമിതപ്രാധാന്യം കൊടുത്തിരിക്കുന്നത് സംശയത്തിനിടവരുത്തുകയാണെന്ന് കെ.എന്‍. പണിക്കര്‍ പറഞ്ഞു.</p>
      <p>അയോധ്യയില്‍ ക്ഷേത്രാവശിഷ്ടമുണ്ടായിരുന്നുവെന്ന കാര്യത്തില്‍ തര്‍ക്കമില്ല. പക്ഷേ, രാമക്ഷേത്രം ഉണ്ടായിരുന്നോ എന്നതിനെക്കുറിച്ച് അഭിപ്രായവ്യത്യാസങ്ങള്‍ നിലനില്‍ക്കുകയാണെന്നും അദ്ദേഹം ദേശാഭിമാനിയോട് പ്രതികരിച്ചു.</p>
      <p>”ഈ കേസ് ആരംഭിക്കുന്നത് ഭൂമി വിഷയമായിട്ടാണെങ്കിലും മതവിശ്വാസത്തില്‍ കെട്ടുപിണഞ്ഞ് സങ്കീര്‍ണമാവുകയായിരുന്നു. കോടതിതീരുമാനം ഭൂമി വിഷയത്തില്‍ നില്‍ക്കേണ്ടതാണെങ്കിലും മതവിശ്വാസത്തിലും കോടതി ശ്രദ്ധകൊടുത്തതായി കാണാം. അതുകൊണ്ടാണ് വിധിയില്‍ മുസ് ലിങ്ങള്‍ക്ക് ഒരു ചെറിയ ആനുകൂല്യമെന്ന നിലയില്‍ ഭൂമി പതിച്ചുനല്‍കാനുള്ള തീരുമാനം.</p>
      <related>
        <a href="https://www.doolnews.com/paa-ranjith-about-ayodhya-verdict.html?utm_source=doolnews&amp;utm_medium=related"/>
      </related>
      <p>ഈ വിധിന്യായത്തില്‍ ഏറ്റവും അസ്വീകാര്യമായ ഒരുകാര്യം ക്ഷേത്രനിര്‍മാണത്തിന് മൂന്നുമാസത്തിനുള്ളില്‍ കേന്ദ്രസര്‍ക്കാരിന്റെ നേതൃത്വത്തില്‍ മൂന്നംഗട്രസ്റ്റ് രൂപീകരിക്കണമെന്നതാണ്.</p>
      <p>ഇന്ത്യന്‍ ഭരണകേന്ദ്രം ഒരു പ്രത്യേക മതവിഭാഗത്തിന്റെ പ്രവര്‍ത്തനങ്ങള്‍ ഏറ്റെടുക്കുകയെന്ന മതേതരവിരുദ്ധമായ കാഴ്ചപ്പാടാണ് ഇതിലുള്ളത്. സുപ്രീംകോടതിയുടെ ഭാഗത്തുനിന്ന് ഇത്തരം ഒരു സൂചന ഇന്ത്യന്‍ ഭരണകൂടത്തിന് കൊടുക്കുന്നത് നിര്‍ഭാഗ്യകരമായ അവസ്ഥയാണ്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ബാബ്റി മസ്ജിദ് തകര്‍ത്തപ്പോള്‍ ഇന്ത്യയുടെ മതേതരത്വത്തിനേറ്റ ഏറ്റവും വലിയ തിരിച്ചടിയായാണ് എല്ലാവരും കണ്ടത്. അന്നുമുതല്‍ രൂക്ഷമായി വളര്‍ന്നുവന്ന വര്‍ഗീയ അവബോധത്തെ തടയാന്‍ ഈ പ്രശ്നം മതേതരമായ പോംവഴിയിലൂടെ പരിഹരിക്കാന്‍ സാധിക്കണമായിരുന്നു.</p>
      <p>അതിനായി പലരും നിര്‍ദേശിച്ച ഒരു പോംവഴി അയോധ്യയിലെ തര്‍ക്കഭൂമിയില്‍ ഒരു മതേതരസ്ഥാപനം സൃഷ്ടിക്കുകയെന്നതായിരുന്നു. അങ്ങനെയൊരു കാഴ്ചപ്പാട് സുപ്രീംകോടതി കൈക്കൊണ്ടിരുന്നുവെങ്കില്‍ തര്‍ക്കഭൂമി ഹിന്ദുകള്‍ക്കോ മുസ്‌ലീങ്ങള്‍ക്കോ കൊടുക്കാതെ രാഷ്ട്രത്തിന് സമര്‍പ്പിക്കാന്‍ സാധിക്കുമായിരുന്നു.</p>
      <p>അത്തരം ഒരു തീരുമാനമെടുക്കാന്‍ സുപ്രീംകോടതിക്ക് മാത്രമേ കഴിയുമായിരുന്നുള്ളൂ. ഇന്ത്യന്‍ മതേതരത്വത്തെ മുന്നോട്ടുകൊണ്ടുപോകാനുള്ള ഒരു വലിയ അവസരമാണ് സുപ്രീംകോടതി നഷ്ടപ്പെടുത്തിയത്”- അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/9OUbs66OduM" width="598" height="480" data-service="Youtube" scrolling="no"/>
      </figure>
    </article>
  </body>
</html>