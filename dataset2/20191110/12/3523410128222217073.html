<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639222/%D8%A7%D9%86%D9%88%D8%B1-%D9%82%D8%B1%D9%82%D8%A7%D8%B4-%D9%87%D8%B1%DA%AF%D9%88%D9%86%D9%87-%D8%AA%D9%86%D8%B4-%D8%A8%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D9%81%D8%B9-%D9%87%DB%8C%DA%86%DA%A9%D8%B3-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T12:44:00+00:00"/>
    <meta property="og:title" content="انور قرقاش: هرگونه تنش با ایران به نفع هیچکس نیست"/>
    <meta property="og:description" content="وزیر مشاور در امور خارجه امارات اعلام کرد در مرحله کنونی افزایش تنش با ایران به نفع هیچکس نیست و همچنان برای دیپلماسی فرصت وجود دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639222/%D8%A7%D9%86%D9%88%D8%B1-%D9%82%D8%B1%D9%82%D8%A7%D8%B4-%D9%87%D8%B1%DA%AF%D9%88%D9%86%D9%87-%D8%AA%D9%86%D8%B4-%D8%A8%D8%A7-%D8%A7%DB%8C%D8%B1%D8%A7%D9%86-%D8%A8%D9%87-%D9%86%D9%81%D8%B9-%D9%87%DB%8C%DA%86%DA%A9%D8%B3-%D9%86%DB%8C%D8%B3%D8%AA">انور قرقاش: هرگونه تنش با ایران به نفع هیچکس نیست</a>
      </h1>
      <h2>وزیر مشاور در امور خارجه امارات اعلام کرد در مرحله کنونی افزایش تنش با ایران به نفع هیچکس نیست و همچنان برای دیپلماسی فرصت وجود دارد.</h2>
      <address><time datetime="2019-11-10T12:44:00+00:00">10 Nov 2019, 12:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، انور قرقاش، وزیر مشاور در امور خارجه امارات، در ششمین کنفرانس «راهبرد امارات» در ابوظبی اعلام کرد این کشور به دنبال رویارویی و مقابله با ایران نیست و تعامل با ایران نیازمند تلاش‌های دیپلماتیک است.</p>
      <p>وی تاکید کرد افزایش تنش‌ها با ایران در مرحله کنونی به نفع هیچکس نیست و برای حل و فصل دیپلماتیک مسائل هنوز فرصت وجود دارد.</p>
      <p>وزیر مشاور در امور خارجه امارات در سخنان خود ایران را به حضور پای میز مذاکره با قدرت‌های جهان و کشور‌های عربی حوزه خلیج فارس برای دستیابی به توافقی جدید فراخواند.</p>
      <p>وی مدعی شد: نباید گفت‌وگو‌های جدید با ایران فقط بر مسائل هسته‌ای متمرکز باشد بلکه باید برنامه موشک‌های بالستیک و مداخله ایران در امور کشور‌های منطقه را نیز در بر بگیرد.</p>
      <p>انور قرقاش بررسی این پرونده‌ها را نیازمند مشارکت کشور‌های منطقه در آن دانست و اعلام کرد که راهی برای رسیدن به توافق با ایران وجود دارد، ولی تمامی کشور‌ها باید برای گام نهادن در آن آماده باشند چرا که راهی طولانی خواهد بود و نیازمند صبر و شجاعت است.</p>
      <p>وزیر مشاور در امور خارجه امارات مسئله مهم در رسیدن به توافق با ایران را موضع‌گیری واحد از سوی آمریکا و اتحادیه اروپا دانست.</p>
    </article>
  </body>
</html>