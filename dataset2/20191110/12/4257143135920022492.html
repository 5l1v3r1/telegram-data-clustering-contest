<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/10/szlovakiae-a-negyedik-legnyitottabb-gazdasag-az-europai-unioban"/>
    <meta property="og:site_name" content="infostart"/>
    <meta property="article:published_time" content="2019-11-10T12:01:00+00:00"/>
    <meta property="og:title" content="Szlovákiáé a negyedik legnyitottabb gazdaság az Európai Unióban"/>
    <meta property="og:description" content="Ez a nyitottság eredményezte tavaly a bruttó hazai termék 190 százalékát. Az ország fennállása óta ez a legmagasabb érték. Magyarországon ez az arány 166 százalék."/>
  </head>
  <body>
    <article>
      <h1>Szlovákiáé a negyedik legnyitottabb gazdaság az Európai Unióban</h1>
      <address><time datetime="2019-11-10T12:01:00+00:00">10 Nov 2019, 12:01</time> by <a rel="author">Infostart / InfoRádió - Kiss Balázs (Pozsony)</a></address>
      <h3>Ez a nyitottság eredményezte tavaly a bruttó hazai termék 190 százalékát. Az ország fennállása óta ez a legmagasabb érték. Magyarországon ez az arány 166 százalék.</h3>
      <p>Az említett mutató az áruk és szolgáltatások együttes részarányát jelenti a bruttó hazai terméken belül egy adott időszak alatt. A Szlovákiából exportált áruk és szolgáltatások a tavalyi évben a GDP 96 százalékát tették ki. A behozatal némileg kisebb volt, és a GDP 94 százalékát képezte.</p>
      <p>Elemzők szerint a nagyfokú nyitottság a gazdaság kedvező globális alakulásakor üdvözlendő. Ilyenkor a szlovákiai termékek és szolgáltatások iránt megnövekedett kereslet nemcsak a termelés növekedését eredményezi, hanem javul a munkaerő-piaci helyzet is. Másfelől viszont recesszió idején csökken a külföldi kereslet, aminek következtében gyengül a termelés, ami negatívan hat a munkaerőpiacra.</p>
      <p>Eva Sadovská, a WOOD &amp; Company elemzője emellett megjegyezte, hogy a Moody´s hitelminősítő intézet néhány hónapja Szlovákiának A2-es besorolást adott ugyan, de korlátozó tényezőként éppen a gazdaság nyitottságának mértékét emelte ki, mivel</p>
      <blockquote>túlságosan érzékeny a külső környezet változásaira.</blockquote>
      <p>Szlovákia egyébként uniós viszonylatban régóta a negyedik helyen áll. Ennél nagyobb nyitottsága csak a luxemburgi, a máltai és az írországi gazdaságnak van.</p>
      <p>A visegrádi országok közül Magyarország közelíti meg Szlovákiát 166 százalékkal. Csehország esetében a GDP 150 százalékát teszi ki a gazdaság nyitottsága, Lengyelország esetében pedig 108 százalékát. Uniós szinten a legkevésbé nyitott gazdasága Olaszországnak, Nagy-Britanniának, Franciaországnak és Spanyolországnak van a bruttó hazai termék 60-70 százalékos szintjén.</p>
      <p>Tavaly Szlovákiában a kivitel 79 milliárd euróval meghaladta a 76 milliárd euró értékben megvalósuló behozatalt.</p>
      <blockquote>Kivitel tekintetében Szlovákia legnagyobb kereskedelmi partnere Németország,</blockquote>
      <p>a visegrádi országok, Franciaország és Ausztria. Összességében a szlovákiai kivitel 85 százaléka az Európai Unióba irányult. Behozatal tekintetében az Európai Unió kétharmados arányban részesül.</p>
      <p>
        <i>Nyitókép: Nyikos Péter</i>
      </p>
      <p>
        <b>Kapcsolódó hang</b>
      </p>
      <p>Szlovákiáé a negyedik legnyitottabb gazdaság az EU-ban</p>
      <figure>
        <audio src="https://infostart.hu/audio/00004/00004f78b.mp3"/>
      </figure>
      <p> </p>
    </article>
  </body>
</html>