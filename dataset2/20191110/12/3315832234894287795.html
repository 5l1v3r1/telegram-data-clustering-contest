<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/5974e5388f0ae84c/motiunea-psrm-impotriva-guvernului-sandu-riscurile-sunt-mari-pentru-acum-dar-si-mai-mari-pentru-dodon.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-10T12:10:00+00:00"/>
    <meta property="og:title" content="Moțiunea PSRM împotriva Guvernului Sandu; „Riscurile sunt mari pentru ACUM, dar și mai mari pentru Dodon”"/>
    <meta property="og:description" content="În cazul în care moțiunea de cenzură împotriva Guvernului Sandu trece, Igor Dodon va avea de pierdut mai mult decât Blocul ACUM. De această părere sunt unii lideri de opinie de la noi."/>
  </head>
  <body>
    <article>
      <h1>Moțiunea PSRM împotriva Guvernului Sandu; „Riscurile sunt mari pentru ACUM, dar și mai mari pentru Dodon”</h1>
      <address><time datetime="2019-11-10T12:10:00+00:00">10 Nov 2019, 12:10</time> by <a rel="author">Jurnal.md</a></address>
      <p>
        <b>În cazul în care moțiunea de cenzură împotriva Guvernului Sandu trece, Igor Dodon va avea de pierdut mai mult decât Blocul ACUM. De această părere sunt unii lideri de opinie de la noi.</b>
      </p>
      <p>„Eu cred că Igor Dodon va încerca să îndoaie lucrurile cât mai mult posibil, dar riscurile pe care le văd eu pentru soarta politică a lui Igor Dodon în cazul căderii Guvernului sunt mult prea mari pentru ca el să și le permită. O cădere a Guvernului Maia Sandu în momentul acesta ar însemna câteva lucruri care lui Igor Dodon nu-i plac. În primul rând, întărirea pozițiilor Partidului Democrat și eu nu cred că Igor Dodon nu înțelege că Plahotniuc nu a plecat pentru totdeauna din Moldova. Și nu cred că Igor Dodon nu înțelege că Vlad Plahotniuc este un om răzbunător, și asta s-a văzut din ceea ce a făcut el din oponenții săi politici până a pleca din Republica Moldova. Și nu cred că Igor Dodon nu înțelege că Plahotniuc nu-i va ierta lui Dodon ceea ce s-a întâmplat în luna iunie”, a spus jurnalistul Vitalie Călugăreanu, în cadrul unei emisiuni la Radio Europa Liberă.</p>
      <p>Din punctul acesta de vedere, este în interesul lui Igor Dodon și al Partidului Socialiștilor ca acest Guvern să fie menținut pentru a putea în eventualitatea îndepărtată, cel puțin să poată profita de un act al justiției corecte în raport cu sine, a adăugat Călugăreanu.</p>
      <p>Și jurnalistul Anatolie Golea a declarat că „riscurile sunt foarte mari pentru ACUM, riscurile demisiei Guvernului și, eventual, alegerilor anticipate, dar sunt și mai mari pentru Igor Dodon”.</p>
      <p>„Igor Dodon are mai mult de pierdut decât ACUM în plan personal, în perspectiva alegerilor prezidențiale ulterioare, pentru că acesta este scopul principal al lui Igor Dodon - al doilea mandat de președinte. Și toată lumea vorbește despre faptul că Igor Dodon vrea să devină al doilea Plahotniuc. Păi, uitați-vă, Igor Dodon își dorește acest lucru, dar încă n-a devenit al doilea Plahotniuc. Și din această cauză, am zis că nu facem pronosticuri, din această cauză nu va fi demisia Guvernului, pentru că Igor Dodon încă nu este al doilea Plahotniuc. În cazul în care va avea loc demisia Guvernului, să știți că deja este, deja a devenit și nu se mai teme”, a punctat jurnalistul.</p>
    </article>
  </body>
</html>