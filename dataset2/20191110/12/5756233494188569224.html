<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620783/%D9%85%D8%B1%D8%A7%D8%B3%D9%85-%D8%AA%D8%B4%DB%8C%DB%8C%D8%B9-%D9%BE%DB%8C%DA%A9%D8%B1-%D9%85%D8%AC%DB%8C%D8%AF-%D8%A7%D9%88%D8%AC%DB%8C-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T12:09:00+00:00"/>
    <meta property="og:title" content="مراسم تشییع پیکر مجید اوجی برگزار شد"/>
    <meta property="og:description" content="مراسم تشییع پیکر مجید اوجی تهیه کننده تلویزیون امروز (یکشنبه ۱۹ آبان) با حضور جمعی از هنرمندان از مقابل سازمان صدا و سیما برگزار شد."/>
  </head>
  <body>
    <article>
      <h1>مراسم تشییع پیکر مجید اوجی برگزار شد</h1>
      <address>
        <time datetime="2019-11-10T12:09:00+00:00">10 Nov 2019, 12:09</time>
      </address>
      <p>
        <i>مراسم تشییع پیکر مجید اوجی تهیه کننده تلویزیون امروز (یکشنبه ۱۹ آبان) با حضور جمعی از هنرمندان از مقابل سازمان صدا و سیما برگزار شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مراسم تشییع پیکر مجید اوجی، تهیه کننده تلویزیون با حضور چهره‌های مختلف فرهنگی و هنری صبح امروز (یکشنبه ۱۹ آبان) در مسجد بلال صداوسیما برگزار شد.</p>
      <p>این مراسم با حضور فلورا سام همسر مرحوم اوجی و برخی مدیران تلویزیون و هنرمندان از جمله محمد احسانی مدیر شبکه نسیم، محمدرضا جعفری جلوه مدیر شبکه دو سیما، پژمان بازغی، مهدی فرجی، مهران مهام، غلامرضا الماسی مدیر گروه فیلم و سریال شبکه یک سیما، علی اوجی، حسین کرمی رئیس مرکز سیما فیلم، برزو ارجمند، لاله اسکندری، کمند امیر سلیمانی، الهام پاوه نژاد، فاطمه هاشمی، نیکی مظفری و حسن زارعی،مجید زین العابدین مدیر شبکه یک سیما و آناهیتا همتی برگزار شد.</p>
      <p>پژمان بازغی (بازیگر سینما) که اجرای این مراسم را برعهده داشت، در ابتدا پیام تسلیت رئیس صداوسیما را قرائت کرد و گفت: «ضایعه دردناکی برای ما رخ داد. مجید اوجی همیشه از حامیان تولید فیلم و سریال بود و علی‌رغم بیماری خود با علاقه وارد گروه شده و کاری که از دستشان برمی‌آمد را انجام می‌داد.»</p>
      <p>حسن زارعی (بازیگر) نیز با اشاره به دوستی چند ساله خود با مجید اوجی گفت: «مجید از نوجوانی با جدیت خودش کار می‌کرد. از شیراز با هم کار می‌کردیم و با هم به دانشگاه رفتیم. مجید با جدیت کار می‌کرد و هیچ چیز را شوخی نمی‌گرفت و به بهترین شکل کارش را انجام می‌داد. در ۴۰ سال کار کردنش یک نفر را ندیدم که بگوید مجید پول من را خورده است. قبل از پروژه مرضیه چند سال بیکاری و از این موضوع ناراحت بود. در پروژه مرضیه با وجود بیماری به بهترین شکل کار خود را انجام داد. او برای ما از این دنیا نرفته و من هنوز نمی‌توانم مرگش را باور کنم.»</p>
      <p>لاله اسکندری (بازیگر سینما و از دوستان اوجی) نیز گفت: «من ۱۶ سال پیش همکاری با ایشان را شروع کردم. ایشان عاشق کار و زندگی‌اش بود و واقعا به کارش عشق می‌ورزید. همیشه می‌گفتم که اگر تلویزیون ۱۰ تهیه‌کننده مثل شما داشت، هیچ مشکلی نداشت. ولی متاسفانه در سال‌های آخر تلویزیون در حقش کوتاهی کرد و تلویزیون یکی از بهترین تهیه‌کنندگان خود را کنار گذاشت. قطعا اکنون در حال دیدن ما است. من فوت ایشان را تسلیت می‌گویم.»</p>
      <p>علی اوجی نیز در این مراسم گفت: «مجید اوجی هیچ‌چیز را فدای انسانیت نمی‌کرد و تمامش خوبی بود. من نارضایتی از ایشان را سراغ ندارم. مجید اوجی انسانی نمونه با قلبی بزرگ بود که من در دو کار آخری که با او داشتم، جز خوبی از او چیزی ندیدم.»</p>
      <p>مهدی فرجی (تهیه‌کننده و مدیر اسبق شبکه یک سیما) نیز گفت: «بیش از ۲۰ سال است که آقای اوجی را می‌شناسم و می‌خواهم شهادت دهم که ما چیزی جز خوبی از ایشان ندیدیم. هنرمند از دنیا نمی‌رود بلکه با آثارش زنده است. یکی از تهیه‌کنندگان خوب از بین ما رفت اما یاد و خاطر او با آثارش هست. امید به زندگی او همیشه از چشمانش پیدا بود و میل به تلاش و خلاقیتش همیشه مشخص بود. باور نمی‌کنم در ۵۸ سالگی از این دنیا رفته باشد. کارهای خیلی بزرگی در ذهن داشت که می‌توانست انجام دهد.»</p>
      <p>سپس محمدرضا جعفری جلوه (مدیر شبکه دو) گفت: «من باید از آخرین کار این بزرگوار سخن بگویم که به‌گونه‌ای حدیث نفس بود. او هرگز ناامید نشد و هربار که او را می‌دیدیم، امیدوارتر بود. در سریال مرضیه باوجود سختی کار، بسیار کار کرد. برای کار سخت همواره داوطلب بود و کارها را به خوبی انجام می‌داد. کار آخر او نشان از همین موضوع بود. رسیدن به مقام رضایت عالی‌ترین مقامی است که هر انسانی می‌تواند به آن برسد که در کار آخر و در شخصیت مرضیه نیز نشان داده شد و به نوعی خود مجید اوجی نیز به همین موضوع رسیده بود.»</p>
      <p>پس از پایان مراسم، پیکر مجید اوجی به سمت قطعه هنرمندان بهشت زهرا(س) تشییع شد.</p>
    </article>
  </body>
</html>