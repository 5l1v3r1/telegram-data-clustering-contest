<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/pericol-public-la-volanul-unui-bmw-un-tanar-beat-a-lovit-o-casa-si-a-rupt-stalpi-de-electricitate-in-oradea-foto-152689.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T12:35:00+00:00"/>
    <meta property="og:title" content="Pericol public: La volanul unui BMW, un tânăr beat a lovit o casă şi a rupt stâlpi de electricitate în Oradea (FOTO)"/>
    <meta property="og:description" content="Beat turtă la volanul unui BMW, în noaptea de sâmbătă spre duminică, un tânăr de 25 de ani a intrat cu maşina într-o casă de pe strada Sucevei din Oradea, iar apoi a ricoşat într-un stâlp de electricitate, pe care l-a doborât la pământ, rupând şi un altul de peste drum. În fine, maşina s-a răsturnat pe şosea. Echipajele Electrica au fost chemate să intervină, strada Sucevei fiind cufundată în beznă după isprava şoferului beat."/>
  </head>
  <body>
    <article>
      <h1>Pericol public: La volanul unui BMW, un tânăr beat a lovit o casă şi a rupt stâlpi de electricitate în Oradea (FOTO)</h1>
      <address><time datetime="2019-11-10T12:35:00+00:00">10 Nov 2019, 12:35</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/02-accident-sucevei-oradea-bihoreanul-10112019-2.jpg"/>
          <figcaption>(foto: Adriana Totorean)</figcaption>
        </figure>
        <figure>
          <img src="https://cdn.ebihoreanul.ro/static/gallery_big/01-accident-sucevei-oradea-bihoreanul-10112019-12.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-1.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-3.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-4.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-5.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-6.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-7.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-8.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-9.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-10.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-11.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-13.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-14.jpg"/>
        </figure>
        <figure>
          <img src="https://cdn.ebihoreanul.ro/static/gallery_big/accident-sucevei-oradea-bihoreanul-10112019-15.jpg"/>
        </figure>
      </slideshow>
      <p>Beat turtă la volanul unui BMW, în noaptea de sâmbătă spre duminică, un tânăr de 25 de ani a intrat cu maşina într-o casă de pe strada Sucevei din Oradea, iar apoi a ricoşat într-un stâlp de electricitate, pe care l-a doborât la pământ, rupând şi un altul de peste drum. În fine, maşina s-a răsturnat pe şosea.</p>
      <p>Accidentul s-a petrecut în apropiere de intersecţia cu Bulevardul Decebal, iar echipajele Electrica au fost chemate să intervină, strada fiind cufundată în beznă după isprava şoferului beat.</p>
      <p>"În 10 noiembrie, la ora 3, pe strada Sucevei din Oradea, un tânăr de 25 de ani din Biharia, în timp ce conducea un autoturism înspre Bulevardul Decebal, a pierdut controlul asupra direcţiei, a lovit un imobil, a fost proiectat într-un stâlp de electricitate, iar apoi s-a răsturnat pe partea carosabilă", a precizat, la solicitarea <b>BIHOREANULUI</b>, comisarul-şef Alina Fărcuţa, purtătorul de cuvânt al IPJ Bihor.</p>
      <p>Potrivit reprezentantei Poliţiei, tânărul a fost testat cu aparatul etilotest şi a ieşit la iveală că băuse. "S-a constatat că tânărul care conducea autoturismul prezenta o concentraţie alcoolică de 0,70 mg/l alcool pur în aerul expirat. Acestuia i-au fost recoltate probe biologice, în vederea stabilirii alcoolemiei", a precizat Fărcuţa.</p>
      <p>În urma accidentului, tânărul a fost transportat la spital cu multiple leziuni, fiind rănit grav.</p>
      <p>Urmele isprăvii erau vizibile şi duminică la prânz pe strada Sucevei, unde un stâlp de electricitate era încă la pământ, iar altul rupt. Casa lovită de BMW nu a fost grav avariată.</p>
      <p>În cauză a fost întocmit dosar penal, iar cercetările sunt continuate de poliţiştii Biroului Rutier Oradea.</p>
    </article>
  </body>
</html>