<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231544/"/>
    <meta property="og:site_name" content="Українська правда"/>
    <meta property="article:published_time" content="2019-11-10T12:46:37+00:00"/>
    <meta property="og:title" content="Глава МЗС Польщі прокоментував затримання Мазура"/>
    <meta property="og:description" content="Глава МЗС Польщі Яцек Чапутович заявив, що польські органи влади ухвалять рішення щодо затриманого на польському кордоні заступника глави “УНА-УНСО”, ветерана АТО Ігоря Мазура відповідно до міжнародного права."/>
  </head>
  <body>
    <article>
      <h1>Глава МЗС Польщі прокоментував затримання Мазура</h1>
      <address>
        <time datetime="2019-11-10T12:46:37+00:00">10 Nov 2019, 12:46</time>
      </address>
      <p>Глава МЗС Польщі Яцек Чапутович заявив, що польські органи влади ухвалять рішення щодо затриманого на польському кордоні заступника глави "УНА-УНСО", ветерана АТО Ігоря Мазура відповідно до міжнародного права.</p>
      <p>Про це повідомляє "<a href="https://www.eurointegration.com.ua/news/2019/11/10/7102861/">Європейська правда</a>" з посиланням на <a href="https://www.tvn24.pl/">TVN 24.</a></p>
      <p>Перебуваючи в Берліні на церемонії 30-ї річниці падіння Берлінської стіни, Чапутович пояснив, що рішення про затримання "було ухвалене прикордонною службою, яка не знає, яку функцію виконує людина, яка перебуває у списку Інтерполу".</p>
      <p>"І Україна, і Росія є сторонами угоди Інтерполу, і обов'язок прикордонної служби — затримати таку особу", - сказав він.</p>
      <p>Чапутович заявив, що польські консульські органи з’ясовують  з українською стороною причини внесення Мазура в розшук.</p>
      <p>"Іноді сторони угоди Інтерполу зловживають можливістю включення (осіб) до списку. Ці питання будуть проаналізовані та вивчені. Відповідні рішення відповідних польських органів влади будуть ухвалені відповідно до міжнародного права", - сказав він.</p>
      <p><b>Передісторія</b>:</p>
      <ul>
        <li>У суботу в Польщі за запитом РФ <a href="https://www.pravda.com.ua/news/2019/11/9/7231476/">затримали </a>одного з лідерів "УНА-УНСО", ветерана війни на Донбасі Ігоря Мазура з позивним "Тополя". РФ звинувачує Мазура в участі в боях на площі "Мінутка"у Грозному в Чечні.</li>
        <li>Пізніше з ним <a href="https://www.pravda.com.ua/news/2019/11/9/7231479/">зустрівся </a>український консул. </li>
        <li>МВС України у зв'язку з затриманням Мазура <a href="https://www.pravda.com.ua/news/2019/11/9/7231484/">привернуло </a>увагу Інтерполу до спроби РФ неправомірно використати його інструменти для політично вмотивованих переслідувань українців.</li>
        <li>У Києві під посольством Польщі пройшла <a href="https://www.pravda.com.ua/news/2019/11/9/7231490/">акція </a>на підтримку Мазура.</li>
        <li>Віцеспікер Сейму Польщі Малґожата Ґошєвська <a href="https://www.pravda.com.ua/news/2019/11/9/7231501/">запевнила</a>, що затримання Мазура в Польщі є "виключно технічним" кроком і що вона гарантує невинність затриманого.</li>
        <li>Засідання суду з обрання запобіжного заходу Мазуру <a href="https://www.pravda.com.ua/news/2019/11/10/7231539/">призначено </a>на 16:00 в м.Люблін.</li>
      </ul>
      <related>
        <a href="https://www.pravda.com.ua/news/2019/11/10/7231542/"/>
        <a href="https://www.pravda.com.ua/news/2019/11/10/7231539/"/>
        <a href="https://www.pravda.com.ua/news/2019/11/9/7231508/"/>
      </related>
    </article>
  </body>
</html>