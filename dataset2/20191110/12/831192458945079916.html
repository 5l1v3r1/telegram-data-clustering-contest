<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/poios-einai-o-archigos-ton-archigon-tis-nychtas-ta-pliromena-symvolaia-thanatoy-o-agrafos-nomos-tis-nychtas-kai-to-skoteino-peplo-mystirioy/"/>
    <meta property="og:site_name" content="europost.gr"/>
    <meta property="article:published_time" content="2019-11-10T12:00:27+00:00"/>
    <meta property="og:title" content="Ποιός είναι ο «αρχηγός των αρχηγών» της νύχτας?… Τα πληρωμένα συμβόλαια θανάτου, ο άγραφος νόμος της νύχτας και το σκοτεινό πέπλο μυστηρίου"/>
    <meta property="og:description" content="Το Modus Operandi σε τρεις δολοφονίες ανθρώπων της νύχτας απασχολεί την Ασφάλεια. Δεν αποκλείεται ο άνθρωπος που πλήρωσε για τα συμβόλαια θανάτου να είναι ένας. Τα κοινά σημεία στις δολοφονίες του «αρχηγού των αρχηγών», του"/>
  </head>
  <body>
    <article>
      <h1>Ποιός είναι ο «αρχηγός των αρχηγών» της νύχτας?… Τα πληρωμένα συμβόλαια θανάτου, ο άγραφος νόμος της νύχτας και το σκοτεινό πέπλο μυστηρίου</h1>
      <address>
        <time datetime="2019-11-10T12:00:27+00:00">10 Nov 2019, 12:00</time>
      </address>
      <p>Το Modus Operandi σε τρεις δολοφονίες ανθρώπων της νύχτας απασχολεί την Ασφάλεια. Δεν αποκλείεται ο άνθρωπος που πλήρωσε για τα συμβόλαια θανάτου να είναι ένας. Τα κοινά σημεία στις δολοφονίες του «αρχηγού των αρχηγών», του επονομαζόμενου «σαμπρέλα» και του «τραπεζίτη».</p>
      <p>Τα κοινά σημεία, σε τρεις από τις πιο σημαντικές δολοφονίες στον ακήρυχτο πόλεμο της νύχτας έχει βάλει στο «μικροσκόπιό» της η Ασφάλεια Αττικής και ενδεχομένως το κέντρο ή ακριβέστερα το κοινό πρόσωπο που ίσως κρύβεται πίσω από αυτές.</p>
      <p>Άλλωστε και οι τρεις δολοφονίες αποτελούν ένα μυστήριο για τους ερευνητές της Ασφάλειας, καθώς πρόκειται για πρόσωπα που είχαν «ειδικό βάρος» στη νύχτα, με αποτέλεσμα, σύμφωνα με τη Real News, να εκτιμάται πως το «κέντρο» ή το πρόσωπο που έδωσε την εντολή για αυτές τις εκτελέσεις, να αποτελεί επίσης ένα δυσεπίλυτο μυστήριο και κυρίως γρίφο για δυνατούς λύτες, όπως άλλωστε είναι τα στελέχη του τμήματος Ανθρωποκτονιών.</p>
      <p>Σύμφωνα με τις πληροφορίες, οι έμπειροι ερευνητές της Ασφάλειας έχουν «απλώσει» στο τραπέζι των ερευνών τα κομμάτια του παζλ από τρεις συγκεκριμένες δολοφονίες, όπου διαφαίνεται ότι το Modus Operandi είναι ακριβώς το ίδιο.</p>
      <p>Πρόκειται για τις δολοφονίες, του επονομαζόμενου και «αρχηγού των αρχηγών» Β. Στ., του Μ. Κ., πιο γνωστού στην πιάτσα της νύχτας ως «χοντρού» ή «σαμπρέλα» και ορκισμένου εχθρού του πρώτου και βέβαια η πρόσφατη δολοφονία του φερόμενου «τραπεζίτη» της νύχτας, Δημήτρη Μάλαμα.</p>
      <p>Και στις τρεις περιπτώσεις, τα κοινά σημεία στις συνθήκες δολοφονίας φαίνεται πως είναι «καρμπόν», χωρίς βέβαια αυτό να σημαίνει αυτόματα πως τα πρόσωπα, εν προκειμένω οι εκτελεστές, είναι κοινοί. Ωστόσο, αυτά τα σημεία είναι που έχουν κεντρίσει το ενδιαφέρον των ερευνητών της Ασφάλειας, οι οποίοι τα εξετάζουν ένα προς ένα, αλλά και στο σύνολο τους.</p>
      <p>Συγκεκριμένα και σύμφωνα με ασφαλείς πληροφορίες και στις τρεις δολοφονίες, οι εκτελεστές ήταν δυο, επέβαιναν σε μοτοσικλέτα και εκτέλεσαν τα θύματα τους με υποπολυβόλο καλάσνικοφ.</p>
      <p>Και στις τρεις περιπτώσεις δολοφονιών κατά παραγγελία, η μοτοσικλέτα των δραστών δεν βρέθηκε ποτέ, είτε εγκαταλειμμένη είτε καμένη, ενώ και τα καλάσνικοφ που χρησιμοποιήθηκαν επίσης ποτέ δεν βρέθηκαν από τους αστυνομικούς, εκτός από την περίπτωση της δολοφονίας του Β. Στ., όπου το καλάσνικοφ που χρησιμοποίησαν οι δράστες, βρέθηκε τυχαία από έναν δύτη, μήνες μετά την εκτέλεση του «αρχηγού των αρχηγών», πεταμένο στο βυθό της θάλασσας στα Λιμανάκια Βουλιαγμένης.</p>
      <p>Σύμφωνα με τις πληροφορίες, αυτό το κοινό Modus Operandi έχει προκαλέσει το ενδιαφέρον των ερευνητών της Ασφάλειας Αττικής, καθώς δεν είναι δυνατόν να βγει από το «κάδρο των ερευνών» το ενδεχόμενο, οι εκτελεστές και στις τρεις περιπτώσεις να ήρθαν από το εξωτερικό και βέβαια άμεσα μετά την ολοκλήρωση της «δουλειάς» να αποχώρησαν.</p>
      <p>Βέβαια το επίσης σοβαρό ενδεχόμενο που εξετάζεται και στις τρεις περιπτώσεις, είναι το πρόσωπο που έδωσε την εντολή, αλλά και τα χρήματα, για τις υπογραφές των τριών «συμβολαίων θανάτου» να είναι επίσης κοινό και να καλύπτεται από ένα πέπλο μυστηρίου, κυρίως όμως να προστατεύεται από των άγραφο “νόμο” της νύχτας, την περίφημη «omerta». Το νόμο της απόλυτης σιωπής δηλαδή.</p>
    </article>
  </body>
</html>