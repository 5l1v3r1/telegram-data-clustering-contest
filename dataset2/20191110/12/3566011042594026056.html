<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546124.html/%D9%88%D8%AD%D8%AF%D8%AA-%D8%A8%DB%8C%D9%86-%D8%B4%DB%8C%D8%B9%D9%87-%D9%88-%D8%B3%D9%86%DB%8C-%D8%AA%D9%88%D8%B7%D8%A6%D9%87-%D9%87%D8%A7%DB%8C-%D8%AF%D8%B4%D9%85%D9%86-%D8%B1%D8%A7-%D8%AE%D9%86%D8%AB%DB%8C-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T12:42:00+00:00"/>
    <meta property="og:title" content="وحدت بین شیعه و سنی توطئه‌های دشمن را خنثی کرده است"/>
    <meta property="og:description" content="امام جمعه پاوه گفت: وحدت بین شیعه و سنی توطئه‌های دشمنان را همواره خنثی کرده است."/>
  </head>
  <body>
    <article>
      <h1>وحدت بین شیعه و سنی توطئه‌های دشمن را خنثی کرده است</h1>
      <h2>امام جمعه پاوه:</h2>
      <address>
        <time datetime="2019-11-10T12:42:00+00:00">10 Nov 2019, 12:42</time>
      </address>
      <p>امام جمعه پاوه گفت: وحدت بین شیعه و سنی توطئه‌های دشمنان را همواره خنثی کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386865/%D9%88%D8%AD%D8%AF%D8%AA-%D8%A8%DB%8C%D9%86-%D8%B4%DB%8C%D8%B9%D9%87-%D9%88-%D8%B3%D9%86%DB%8C-%D8%AA%D9%88%D8%B7%D8%A6%D9%87%E2%80%8C%D9%87%D8%A7%DB%8C-%D8%AF%D8%B4%D9%85%D9%86-%D8%B1%D8%A7-%D8%AE%D9%86%D8%AB%DB%8C-%DA%A9%D8%B1%D8%AF%D9%87-%D8%A7%D8%B3%D8%AA">مرصادنیوز </a>ماموستا ملا قادر قادری صبح امروز یکشنبه در مراسم بزرگ میلاد پیامبر اسلام(ص)  با اشاره به حدیثی از پیامبر اظهار داشت: پیامبر ما امتهای مختلف را نجات داده است و شایسته است که ما نیز به پاسداشت این موهبت الهی میلاد پیامبر اعظم (ص) با شکوه برگزار کنیم.</p>
      <p>وی با بیان اینکه چهار روز ولادت، بعثت، هجرت و وفات آن حضرت برای ما مهم و موثر هستند، گفت: آیین ما و پاسداری از آن در دستان مبارک پیامبر بود و امروز هم بر عهده ما است که از دین اسلام و رسالت ایشان پیروی کنیم.</p>
      <p>امام جمعه پاوه با بیان اینکه در این عصر که تمام هجمه ها به دین و پیامبر اکرم (ص) وارد است پاسداری از دین برای ما یک وظیفه است، گفت: برگزاری این مراسم یک نوع دفاع از پیامبر بزرگوار اسلام در برابر توهین های مکرر نسبت به ساحت ایشان است.</p>
      <p>ماموستا قادری ادامه داد: در جمهوری اسلامی ایران اهل سنت یک هشتم جمعیت کشور هستند که در ۱۳ استان و در مرزها زندگی می کنند، جمعیت شافعی مذهب آن از بقیه مذاهب بیشتر است و ۱۷ هزار مسجد و یک هزار مدرسه علوم دینی دارند.</p>
      <p>وی بیان داشت: در طول ۴۰ سال گذشته دشمنان با توطئه های همیشگی سعی در ایجاد اختلاف و تفرقه افکنی بین شیعه و اهل سنت بوده اند اما وحدت مثال زدنی بین برادران شیعه و سنی نقشه های آنها را نقش بر آب کرد.</p>
      <p>امام جمعه پاوه تصریح کرد: این مراسمات وحدت آفرین به نفع مسلمانان و مبارک است و حضور شیعه و سنی در کنار هم در این مراسمات منشا خیر است و راه ضربه زدن دشمن به کشور را می بندد.</p>
      <p>وی افزود: تا زمانی که این وحدت وجود داشته باشد دشمن نمی تواند به ما ضربه بزند.</p>
      <p>انتهای پیام/</p>
    </article>
  </body>
</html>