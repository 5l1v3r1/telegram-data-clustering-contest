<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/record-greu-de-egalat-la-o-sectie-de-votare-din-orasul-galati-s-a-prezentat-o-singura-persoana-18563102"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T12:41:19+00:00"/>
    <meta property="og:title" content="Record greu de egalat. La o secţie de votare din oraşul Galaţi s-a prezentat o singură persoană"/>
    <meta property="og:description" content="La o secţie de votare din oraşul Galaţi s-a prezentat până la prânz o singură persoană, egalând recordul de prezenţă înregistrat la alegerile europarlamentare. De altfel, secţia este cunoscută drept una la care nu merge nimeni."/>
  </head>
  <body>
    <article>
      <h1>Record greu de egalat. La o secţie de votare din oraşul Galaţi s-a prezentat o singură persoană</h1>
      <address><time datetime="2019-11-10T12:41:19+00:00">10 Nov 2019, 12:41</time> by <a rel="author" href="https://www.zf.ro/autor/petre-mazilu" target="_blank">Petre Mazilu</a></address>
      <p>La o secţie de votare din oraşul Galaţi s-a prezentat până la prânz o singură persoană, egalând recordul de prezenţă înregistrat la alegerile europarlamentare. De altfel, secţia este cunoscută drept una la care nu merge nimeni.</p>
      <p>Secţia de votare numărul 45 din Galaţi are 1.960 de persoane pe lista electorală, dintre care 1.899 de persoane locuiesc la aceeaşi adresă.</p>
      <p>Este vorba despre o adresă la care există mutări fictive pentru cetăţenii moldoveni care solicită carte de identitate din România.</p>
      <p>Dacă în alţi ani prin secţia de votare nu trecea nimeni, la alegerile europarlamentare de pe 26 mai 2019 s-a prezentat o persoană.</p>
      <p>La alegerile prezidenţiale de pe 10 noiembrie, până la ora 14.00, s-a prezentat tot o singură persoană, iar numărul va rămâne probabil neschimbat.</p>
      <p>„Din 1.960 de persoane înscrise în lista electorală permanentă, 1.899 de persoane se află la aceeaşi adresă. Din cele 1.899 de persoane s-a prezentat la vot doar o singură persoană. (...) Nu mă aştept ca numărul alegătorilor de azi să crească, la europarlamentare s-a prezentat tot o singură persoană”, a declarat, pentru MEDIAFAX, preşedintele Secţiei de Votare nr. 45 Galaţi, Mariana Robea.</p>
      <p>Existenţa în acte a unui număr foarte mare de cetăţeni moldoveni la o singură adresă este anchetată de poliţişti şi procurori, iar cazul a ajuns în faţa instanţei. Autorităţile încearcă să afle dacă proprietarul imobilului, un fost profesor de istorie, a primit bani pentru a face mutaţii fictive.</p>
      <p>Cetăţenii din Republica Moldova au nevoie de carte de identitate românească pentru a călători liber prin Uniunea Europeană.</p>
    </article>
  </body>
</html>