<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/stikhy/socopituvannya-donbasyan-chomu-vzhe-ne-bolyache-pro-ce-chitati-638911.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T12:02:00+00:00"/>
    <meta property="og:title" content="Соцопитування «донбасян»: чому вже не боляче про це читати"/>
    <meta property="og:description" content="Окуповані райони Донбасу не кинуться нам в обійми, займатися треба становленням, зростанням, успіхом решти України"/>
  </head>
  <body>
    <article>
      <h1>Соцопитування «донбасян»: чому вже не боляче про це читати</h1>
      <address><time datetime="2019-11-10T12:02:00+00:00">10 Nov 2019, 12:02</time> by <a rel="author">Сергій Тихий</a></address>
      <h4>Окуповані райони Донбасу не кинуться нам в обійми, займатися треба становленням, зростанням, успіхом решти України</h4>
      <p><a href="https://glavcom.ua/country/politics/putin-skbjejeva-ahmetov-i-kobzon-zhiteli-okupovanogo-donbasu-nazvali-ljudej-jakim-voni-virjat-638880.html">«Дзеркало тижня» опублікувало свіже соціологічне опитування</a> – настрої на непідконтрольних Україні територіях Донбасу. Соціологам – дяка за мужність та витримку. Але це, мабуть, все. З позитиву, звісно.</p>
      <p>Питань десятки і відповіді на всі з них засвідчують одне: не тверезий розрахунок, не реальна оцінка життя, не опора на факти і цифри, навіть, не спогади про минуле, яке аж ніяк не було чорним для українського Донбасу, - абсолютною більшістю донбасян керує зоологічна ненависть до всього українського – того, що українською говорить, українську історію (передусім, недавню) поважає, український інтерес враховує. Цифри зашкалюють, українофобське за своєю природою переважає тотально, в рази, на порядки. Тож в якийсь момент стає незрозуміло, навіщо далі копатися у цих жалюгідних відсотках? Мені не цікаво, чесно, розбиратися ще й в тому, чому абсолютна більшість «ордловців» не хоче, щоби в їхніх місцевих виборах брали участь українські партії, а відтак мені, як кажуть, до спини, чому «популярність» ОПЗЖ з, припустимо, 7% переважає «Слугу народу» з 3,5%... А найвищий рейтинг довіри в ОРДЛО – до Путіна. А війну розпочала Україна і крапка. Скажете, це результат обробки нещасних мізків рашистськими ЗМІ?</p>
      <p>Якщо, мовляв, цю пропаганду змінити б на українську, то й результат відповідний не забариться… Не знаю. Точніше, навіть не думаю про таке. Україна зараз не в тому становищі, щоби не те що чимось платити за таке, навіть перейматися подібним для нас не на часі.<br/>Автори публікації в ДТ попереджають на початку, що читати її буде боляче. Не знаю, мені не боляче, мені – це черговий беззаперечний аргумент: кінчаймо «інфантильничати»! Передусім бісять усілякі «Сивохи» з їхніми розрахунками на чергову «чудесну зе-перемогу» на виборах ще й на Донбасі. Чудеса можливі для однієї людини, все що трапляється зі спільнотами – це залізобетонна закономірність. Можна багато чого сказати про тих, хто віддав свій голос «зе-команді і зе-кандидатам» на всіх виборах-2019, але у масі своїй вони не «ендокринологічні» українофоби.</p>
      <p>Окуповані райони Донбасу не кинуться нам в обійми, займатися треба становленням, зростанням, успіхом решти України. І якщо нам треба закінчувати війну з відчуттям Перемоги, то це має бути усвідомлення того, що саме завдяки нашій боротьбі та непоступливості, здатності тримати підлий удар, завдяки самопожертві, крові і мужності наших героїв, - 93% незалежної України залишилися незалежною Україною. Це і є наша Перемога, плодами якої треба користатися. А 7%? Ну, нехай то буде наша міна, підкладена під вороже пузо. Прийде час – рвоне.</p>
      <footer>Джерело: <a href="https://www.facebook.com/profile.php?id=100006615105679&amp;hc_ref=ARRmMWFr6pcoYT-a564w2eHfwbzXEvo-28IOv">Блог Сергія Тихого</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/borodyanskiy-rozyasniv-ukaz-zelenskogo-shchodo-standartiv-novin-638902.html"/>
        <a href="https://glavcom.ua/news/misiya-obsje-vidzvituvala-pro-pochatok-rozvedennya-sil-u-petrivskomu-638898.html"/>
        <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html"/>
      </related>
    </article>
  </body>
</html>