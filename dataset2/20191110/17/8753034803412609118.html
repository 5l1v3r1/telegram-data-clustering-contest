<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/rAO1V3/horneland-gjentar-overraskende-trekk-slik-spiller-rbk-mot-glimt"/>
    <meta property="og:site_name" content="Aftenbladet"/>
    <meta property="article:published_time" content="2019-11-10T17:56:27+00:00"/>
    <meta property="og:title" content="Horneland gjentar overraskende trekk: Slik spiller RBK mot Glimt"/>
    <meta property="og:description" content="Ny kamp i uvant rolle for startelleverens eneste trønder i snøværet på Lerkendal."/>
  </head>
  <body>
    <article>
      <h1>Horneland gjentar overraskende trekk: Slik spiller RBK mot Glimt</h1>
      <h2>Ny kamp i uvant rolle for startelleverens eneste trønder i snøværet på Lerkendal.</h2>
      <address><time datetime="2019-11-10T17:56:27+00:00">10 Nov 2019, 17:56</time> by <a rel="author">Petter Rasmus</a></address>
      <p>David Akintola har nytt stor tillit hos Eirik Horneland denne sesongen. Men nigerianeren er igjen på benken når Bodø/Glimt gjester Lerkendal søndag kveld.</p>
      <p>Rosenborgs desperate jakt på tredjeplassen i serien – og dermed spill i Europa også neste sesong – fortsetter med overraskelsen Gjermund Åsen på høyre kant.</p>
      <aside>
        <a href="https://www.aftenbladet.no/article/sa-y3JnGx.html">– Jeg får kjeft av Nils Arne. Hver gang.</a>
      </aside>
      <aside>
        <a href="https://www.aftenbladet.no/article/sa-e8RBj9.html">«Grepene i RBK-stallen vil bli brutale»</a>
      </aside>
      <h3>Ok figur mot Sporting</h3>
      <p>Åsen hadde samme rolle i RBKs svake kamp mot Sporting sist. Da fikk trønderen en av de bedre karakterene på børsen etter kampen, med følgende karakteristikk:</p>
      <p>«Ble spilt i en uvant posisjon mot sterk motstand. Bidro med lite gjennombruddskraft, men jobbet godt og hadde flere fine pasninger til Hedenstad».</p>
      <p>Nå får 28-åringen som kom til Lerkendal fra Tromsø foran denne sesongen en ny mulighet til å finne Vegar Eggen Hedenstad med fine pasninger.</p>
      <p>Trener Horneland gjør ellers svært få endringer på laget fra det klare tapet mot Sporting for få dager siden.</p>
      <aside>
        <a href="https://www.aftenbladet.no/article/sa-zGzPLr.html">Slutter i RBK: Uenigheter gjør at suksesstrener Heerkes bryter kontrakten</a>
      </aside>
      <h3>Valsvik får sjelden mulighet</h3>
      <p>Den eneste endringen kommer i forsvarsfireren. Der får Gustav Valsvik en relativ sjelden sjanse fra start. Midtstopperen har kun sju startplasser i Eliteserien denne sesongen, men spiller i Even Hovlands plass mot Glimt.</p>
      <p>Kun Anders Konradsen er ute med skade – ellers kan Horneland velge fra en skadefri tropp.</p>
      <p>
        <b>Slik spiller RBK mot Glimt:</b>
      </p>
      <p>André Hansen – Vegar Eggen Hedenstad, Tore Reginiussen, Gustav Valsvik, Birger Meling – Mike Jensen, Marius Lundemo, Anders Trondsen – Gjermund Åsen, Alexander Søderlund, Samuel Adegbenro</p>
    </article>
  </body>
</html>