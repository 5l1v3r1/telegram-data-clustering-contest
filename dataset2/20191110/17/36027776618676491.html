<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/10/qashqadaryoda-fuqaroni-soqoltoy-deb-atagan-serjant-kasb-madaniyati-tamoyillarini-buzganligi-uchun-lavozimidan-chetlashtirildi/"/>
    <meta property="og:site_name" content="Daryo"/>
    <meta property="article:published_time" content="2019-11-10T17:26:00+00:00"/>
    <meta property="og:title" content="Qashqadaryoda fuqaroga “soqoltoy” deb murojaat qilgan serjant lavozimidan chetlashtirildi"/>
    <meta property="og:description" content="Uning bu harakati ichki ishlar organlarining faoliyatiga nisbatan salbiy fikr shakllanishiga sabab bo‘lgan, deyiladi xabarda"/>
  </head>
  <body>
    <article>
      <h1>Qashqadaryoda fuqaroga “soqoltoy” deb murojaat qilgan serjant lavozimidan chetlashtirildi</h1>
      <address>
        <time datetime="2019-11-10T17:26:00+00:00">10 Nov 2019, 17:26</time>
      </address>
      <p>Ichki ishlar vazirligi ijtimoiy tarmoqlarda tarqalgan “IIB xodimi soqol qo‘ygan yigitni zo‘rlik bilan bo‘limga olib ketmoqda” sarlavhali maqolaga munosabat <a href="https://iiv.uz/uz/lists/view/7780">bildirdi</a>.</p>
      <figure>
        <img src="https://s.daryo.uz/wp-content/uploads/2019/11/IIV-militsiya-3-680x440.jpg"/>
        <figcaption>Foto: ‘Daryo”</figcaption>
      </figure>
      <p>Qashqadaryo viloyati Ichki ishlar boshqarmasining ma’lumotiga ko‘ra, haqiqatan ham joriy yilning 31-oktabr kuni viloyat IIB Post-patrul va jamoat tartibini saqlash bo‘linmasi xodimi serjant X.Normurodov belgilangan taqsimotga asosan Qarshi shahridagi “Oqtepa fayz baraka” savdo majmuasi (xalq orasida Orzu bozori deb nomlanadi) hududida jamoat tartibini saqlash va fuqarolar xavfsizligini ta’minlash maqsadida xizmatga jalb etilgan.</p>
      <p>Xizmat jarayonida, savdo majmuasi hududida noqonuniy valyuta savdosi bilan shug‘ullanganligiga gumon qilib, Kasbi tumanida yashovchi 1993-yilda tug‘ilgan F.Axadovni huquqbuzarlik sodir etmasligi to‘g‘risida og‘zaki ravishda ogohlantirib, ushbu joyni tark etishi haqida talab qo‘ygan. O‘z navbatida F.Axadov xodimning so‘zlariga bepisandlik qilganligi oqibatida ular o‘rtasida tortishuv yuzaga kelgan. Shundan so‘ng X.Normurodov fuqaroni shaxsini aniqlash maqsadida, uni, bozor hududidagi tayanch punktiga olib borish uchun patrul avtomashinasiga mindirmoqchi bo‘lganida, F.Axadov qarshilik ko‘rsatgan. Aynan mana shu holat videotasvirda aks ettirilgan.</p>
      <p>X.Normurodov fuqaro F.Axadovni avtomashinaning huquqbuzarlarni olib yurish uchun mo‘ljallangan orqa qismiga mindirib, ichki ishlar organlari tayanch punktiga olib borgan. U yerda X.Normurodov F.Axadovning xatti-harakatlari noo‘rinligini, ichki ishlar organlari xodimlarining qonuniy talablariga bo‘ysunishi uning burchi ekanligini tushuntirgan, shundan so‘ng F.Axadov X.Normurodovdan uzr so‘rab, boshqa bunday holat qaytarilmasligini ta’kidlagan. X.Normurodov o‘z navbatida fuqaroni og‘zaki ogohlantirish bilan cheklanib, huquqbuzarlik holatini xujjatlashtirmasdan F.Axadovga javob berganligi ma’lum bo‘ldi.</p>
      <p>Tekshiruv jarayonida X.Normurodov fuqaro F.Axadovni ismini bilmaganligi sababli, uning soqol qo‘yib olganligi uchun unga nisbatan “soqoltoy” deb murojaat qilganligi, diniy e’tiqodi bo‘yicha tahqirlash mazmunida biror bir gap aytmaganligi, fuqaro F.Ahadov ham buni tasdiqlayotganligi aniqlangan.</p>
      <p>Xulosaga ko‘ra X.Normurodov fuqarolar bilan muloqot jarayonida kasb madaniyatini tamoyillarini buzganligi, o‘zining xatti-harakatlari tufayli keng jamoatchilikda ichki ishlar organlarining faoliyatiga nisbatan salbiy fikr shakllanishiga sabab bo‘lganligini inobatga olib, intizomiy jazo sifatida lavozimidan chetlatilib quyi tizimga tushirilgan.</p>
    </article>
  </body>
</html>