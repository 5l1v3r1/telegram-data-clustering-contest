<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sampdoria-s-janktem-remizovala-s-bergamem/1818972?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T17:39:00+00:00"/>
    <meta property="og:title" content="Sampdoria s Janktem remizovala s Bergamem"/>
    <meta property="og:description" content="Řím - Český záložník Jakub Jankto odehrál v italské fotbalové lize celý zápas při remíze Sampdorie Janov 0:0 s Bergamem. Účastník Ligy mistrů dohrával závěrečnou čtvrthodinu bez vyloučeného Ruslana Malinovského, janovský celek toho ale gólově nevyužil. Antonín Barák zůstal při další bezbrankové remíze mezi Udine a Spalem Ferrara celé utkání na lavičce."/>
  </head>
  <body>
    <article>
      <h1>Sampdoria s Janktem remizovala s Bergamem</h1>
      <address><time datetime="2019-11-10T17:39:00+00:00">10 Nov 2019, 17:39</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Český záložník Jakub Jankto odehrál v italské fotbalové lize celý zápas při remíze Sampdorie Janov 0:0 s Bergamem. Účastník Ligy mistrů dohrával závěrečnou čtvrthodinu bez vyloučeného Ruslana Malinovského, janovský celek toho ale gólově nevyužil. Antonín Barák zůstal při další bezbrankové remíze mezi Udine a Spalem Ferrara celé utkání na lavičce.</p>
      <p>Na třetí místo tabulky se posunulo Lazio Řím po vítězství 4:2 nad Lecce. Jednu z branek vítězného týmu dal z penalty Ciro Immobile, který je se 14 trefami suverénně v čele pořadí střelců Serie A.</p>
      <p>Na čtvrté místo se dostalo překvapení sezony Cagliari, může ho ale ještě předstihnout AS Řím, který nastoupí od 18:00 proti Parmě. Při vysoké výhře 5:2 nad Fiorentinou se za Cagliari prosadilo pět různých střelců, což se stalo v utkání Serie A poprvé v klubové historii.</p>
      <p>Brescia při premiéře trenéra Fabia Grossa utrpěla s FC Turín sobotní debakl 0:4 a počtvrté za sebou prohráli. Nováček Serie A hrál od 41. minuty bez vyloučeného českého obránce Aleše Matějů. Brescia nevyhrála v soutěži sedmkrát po sobě a je na předposlední 19. pozici. Jaromír Zmrhal naskočil v jejím dresu do zápasu od 84. minuty.</p>
      <p>Novým lídrem tabulky je minimálně do neděle Inter Milán. Příští soupeř pražské Slavie v Lize mistrů otočil utkání s Veronou a nad Hellasem zvítězil 2:1.</p>
      <p>Jednačtyřicetiletý bývalý obránce Grosso, který v roce 2006 vyhrál s Itálií mistrovství světa, nahradil v týdnu odvolaného Eugenia Coriniho, ale sérii nezdarů Brescie nepřerušil.</p>
      <p>Po čtvrthodině hry zblokoval domácí obránce Andrea Cistana přímý kop Turína rukou a rozhodčí nařídil penaltu, kterou proměnil kapitán Andrea Belotti. O deset minut později se situace opakovala, tentokrát zastavil střelu hostů rukou ve vápně Matějů a Belotti se ani podruhé z pokutového kopu nemýlil. Matějů navíc obdržel žlutou kartu. Čtyři minuty před koncem poločasu po faulu na Belottiho uviděl druhou žlutou a utkání pro něj předčasně skončilo.</p>
      <p>Turín si náskok bez problémů nejen pohlídal, ale ve druhém poločase v rozmezí 75. až 81. minuty ho Álex Berenguer dvěma trefami ještě navýšil.</p>
      <p>Inter se k třetí ligové výhře za sebou propracoval v druhém poločase. Svěřenci Antonia Conteho doma s Veronou prohrávali od 19. minuty, kdy Valerio Verre proměnil pokutový kop za faul brankáře Samira Handanoviče.</p>
      <p>V 65. minutě vyrovnal hlavou Matias Vecino a sedm minut před vypršením řádné hrací doby dokonal obrat krásnou dalekonosnou střelou Nicolo Barella. Inter, jenž se v Praze na Slavii představí v 5. kole LM za necelé tři týdny, odehrál zápas v sestavě: Handanovič - Škriniar, De Vrij, Bastoni - Lazaro (85. D'Ambrosio), Vecino, Brozovič, Barella, Biraghi (64. Candreva) - Lukaku, Martínez (81. Esposito).</p>
      <p>Mistrovský Juventus se může vrátit do čela o bod před Inter, pokud v neděli porazí jiný milánský celek AC.</p>
      <h3>Italská fotbalová liga - 12. kolo:</h3>
      <p><i>Pátek: </i>Sassuolo - Boloňa 3:1 (34. a 75. Caputo, 68. Boga - 70. Orsolini).</p>
      <p><i>Sobota: </i>Brescia - FC Turín 0:4 (17. a 26. obě z pen. Belotti, 75. a 81. Berenguer), Inter Milán - Hellas Verona 2:1 (65. Vecino, 83. Barella - 19. Verre z pen.), Neapol - FC Janov 0:0.</p>
      <p><i>Neděle: </i>Cagliari - Fiorentina 5:2 (17. Rog, 26. Pisacane, 34. Simeone, 54. Joao Pedro, 65. Nainggolan - 75. a 87. Vlahovič), Lazio Řím - Lecce 4:2 (30. a 80. Correa, 62. Milinkovič-Savič, 77. Immobile z pen. - 40. Lapadula, 85. La Mantia), Sampdoria Janov - Bergamo 0:0, Udine - Spal Ferrara 0:0, Parma - AS Řím 2:0 (68. Sprocati, 90.+2 Cornelius),</p>
      <p>20:45 Juventus Turín - AC Milán.</p>
      <p>
        <b>Tabulka:</b>
      </p>
      <ul>
        <li>1. | Inter Milán | 12 | 10 | 1 | 1 | 26:12 | 31</li>
        <li>2. | Juventus Turín | 11 | 9 | 2 | 0 | 19:9 | 29</li>
        <li>3. | Lazio Řím | 12 | 7 | 3 | 2 | 28:13 | 24</li>
        <li>4. | Cagliari | 12 | 7 | 3 | 2 | 23:12 | 24</li>
        <li>5. | Bergamo | 12 | 6 | 4 | 2 | 30:18 | 22</li>
        <li>6. | AS Řím | 12 | 6 | 4 | 2 | 20:14 | 22</li>
        <li>7. | Neapol | 12 | 5 | 4 | 3 | 21:15 | 19</li>
        <li>8. | Parma | 12 | 5 | 2 | 5 | 18:15 | 17</li>
        <li>9. | Fiorentina | 12 | 4 | 4 | 4 | 18:19 | 16</li>
        <li>10. | Hellas Verona | 12 | 4 | 3 | 5 | 10:11 | 15</li>
        <li>11. | FC Turín | 12 | 4 | 2 | 6 | 15:17 | 14</li>
        <li>12. | Udine | 12 | 4 | 2 | 6 | 8:18 | 14</li>
        <li>13. | Sassuolo | 11 | 4 | 1 | 6 | 21:21 | 13</li>
        <li>14. | AC Milán | 11 | 4 | 1 | 6 | 11:15 | 13</li>
        <li>15. | Boloňa | 12 | 3 | 3 | 6 | 16:20 | 12</li>
        <li>16. | Lecce | 12 | 2 | 4 | 6 | 15:25 | 10</li>
        <li>17. | FC Janov | 12 | 2 | 3 | 7 | 14:26 | 9</li>
        <li>18. | Sampdoria Janov | 12 | 2 | 3 | 7 | 7:19 | 9</li>
        <li>19. | Spal Ferrara | 12 | 2 | 2 | 8 | 7:18 | 8</li>
        <li>20. | Brescia | 11 | 2 | 1 | 8 | 10:20 | 7</li>
      </ul>
    </article>
  </body>
</html>