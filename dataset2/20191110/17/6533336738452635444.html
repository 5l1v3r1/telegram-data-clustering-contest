<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/quot-salvini-rsquo-goleador-quot-infatti-sinistra-vuole-218647.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-10T17:26:56+00:00"/>
    <meta property="og:title" content="Vespa - salvini goleador (‘questo periodo di opposizione lo aiuter"/>
    <meta property="og:description" content="&quot;SALVINI E’ UN GOLEADOR&quot; (E INFATTI LA SINISTRA VUOLE EVITARE DI FARGLI GIOCARE LA PARTITA DECISIVA DELLE ELEZIONI) – BRUNO VESPA: &quot;QUESTO PERIODO DI OPPOSIZIONE AIUTERÀ IL LEADER LEGHISTA A MIGLIORARE IL PROPRIO PROFILO ISTITUZIONALE IN ITALIA E IN EUROPA – L’ERRORE DEL PAPEETE - E POI RENZI, BERLUSCONI (“CONTINUEREI A NON SOTTOVALUTARLO”) IL RITORNO AL FASCISMO? LO ESCLUDEREI. E VI SPIEGO IL MOTIVO…"/>
  </head>
  <body>
    <article>
      <h1>Vespa - salvini goleador (‘questo periodo di opposizione lo aiuter</h1>
      <address>
        <time datetime="2019-11-10T17:26:56+00:00">10 Nov 2019, 17:26</time>
      </address>
      <p>
        <b>"SALVINI E’ UN GOLEADOR" (E INFATTI LA SINISTRA VUOLE EVITARE DI FARGLI GIOCARE LA PARTITA DECISIVA DELLE ELEZIONI) – BRUNO VESPA: "QUESTO PERIODO DI OPPOSIZIONE AIUTERÀ IL LEADER LEGHISTA A MIGLIORARE IL PROPRIO PROFILO ISTITUZIONALE IN ITALIA E IN EUROPA – L’ERRORE DEL PAPEETE - E POI RENZI, BERLUSCONI (“CONTINUEREI A NON SOTTOVALUTARLO”) IL RITORNO AL FASCISMO? LO ESCLUDEREI. E VI SPIEGO IL MOTIVO…</b>
      </p>
      <hr/>
      <p>
        <b>Maurizio Caverzan per <a href="http://www.laverita.info/">la Verità</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255072/1234490.htm">
          <img src="https://cdn-static.dagospia.com/img/foto/11-2019/vespa-cover-1234490.png"/>
        </a>
        <figcaption>vespa cover</figcaption>
      </figure>
      <p>Il primo preambolo dell' intervista a Bruno Vespa è composto da un paio di domande che lui rivolge a me e quando gli accenno alla rubrica degli Irregolari, «anche se», celio, «è difficile presentare Bruno Vespa come un irregolare», mi replica: «Eppure io sono un grande irregolare, unico giornalista moderato lungamente sopravvissuto in Rai». Questione risolta.</p>
      <p>Il secondo preambolo riguarda il tassista che mi accompagna all' appuntamento.</p>
      <p>Quando vede Perché l' Italia diventò fascista (e perché il fascismo non può tornare) (Rai Libri e Mondadori) mi dice: «Lei ha un bel libro». E, dopo una pausa, «mi piace questa qui», indicando l' aquila romana che campeggia in copertina.</p>
      <p>
        <b>Perché questo libro?</b>
      </p>
      <p>«Sono da sempre un appassionato studioso del fascismo.</p>
      <figure>
        <a href="https://www.dagospia.com/mediagallery/Dago_fotogallery-255072/1236262.htm">
          <img src="https://cdn-static.dagospia.com/img/foto/11-2019/salvini-1236262.png"/>
        </a>
        <figcaption>salvini</figcaption>
      </figure>
      <p>Credo sia giusto chiedersi perché l' Italia si è consegnata a un regime come quello. È drammaticamente affascinante. Non il libro, ma quello che racconta: quando vedi che la crema dell' antifascismo ha invocato Benito Mussolini, qualche domanda è giusto farsela».</p>
      <p>
        <b>E la risposta è?</b>
      </p>
      <p>«La democrazia ha una vocazione al suicidio di cui non si rende conto. Quello che è successo dopo la Prima guerra mondiale ha dell' incredibile».</p>
      <p>
        <b>Parecchi autogol in serie.</b>
      </p>
      <p>«Bisognava capire che portare i soviet in Italia era una follia. E che era un grave errore mortificare i reduci già responsabilizzati da ruoli importanti mettendoli ai margini. Lo squadrismo fascista nacque anche da queste frustrazioni e dalla volontà degli agrari di proteggersi dalle prepotenze delle leghe rosse. Gli squadristi hanno fatto da brigante a brigante e mezzo e sappiamo com' è finita. Non cominciavano quasi mai per primi, ma le loro rappresaglie erano terribili».</p>
      <p>
        <b>Perché non c' è pericolo che torni il fascismo?</b>
      </p>
      <p>«Perché gli anticorpi sono molto forti. Però dobbiamo stare attenti che il desiderio di ordine e stabilità crescente non porti ad anestetizzare certi valori fondamentali.</p>
      <p>Quello che sta succedendo per esempio in alcuni Paesi dell' Est deve farci riflettere. I critici dei sistemi ungherese e polacco segnalano che l' ordine e il benessere conquistati hanno finito per autorizzare un lenimento di certe libertà democratiche».</p>
      <p>
        <b>I dati economici di quei Paesi posso avere una certa presa.</b>
      </p>
      <figure>
        <a href="https://www.dagospia.com/mediagallery/Dago_fotogallery-255072/1236261.htm">
          <img src="https://cdn-static.dagospia.com/img/foto/11-2019/salvini-1236261.png"/>
        </a>
        <figcaption>salvini</figcaption>
      </figure>
      <p>«Eccome. Ma questo in Italia non può accadere. A Matteo Salvini scappò quella frase sui pieni poteri che Mussolini pronunciò perché senza "non si farebbe una lira" e che ho messo in esergo al libro».</p>
      <p>
        <b>Ci credono davvero Franceschini e gli opinionisti di Repubblica quando paventano il ritorno del fascismo con Salvini?</b>
      </p>
      <p>«Fino in fondo no, anche perché tutti gli altri, da Nicola Zingaretti a Luigi Di Maio a Matteo Renzi, non ci credono. Insieme temono che un Parlamento salviniano possa portare a un presidente della Repubblica eletto per la prima volta da uno schieramento di centrodestra. Non è mai accaduto nonostante Silvio Berlusconi abbia governato per nove anni».</p>
      <p>
        <b>Il razzismo negli stadi, le cene con i fregi e i busti del Ventennio, le manifestazioni con il saluto romano possono alimentare ombre sul futuro?</b>
      </p>
      <p>«Sono fatti gravi, ma marginali, e più se ne parla più si fa il gioco di queste realtà minuscole. Alle elezioni Forza nuova e Casapound raggiungono lo zero virgola. Per assolvere ai compiti della par condicio li devo invitare in trasmissione, ma la visibilità che così ottengono è enormemente superiore ai voti che prendono».</p>
      <figure>
        <a href="https://www.dagospia.com/mediagallery/Dago_fotogallery-255072/1224669.htm">
          <img src="https://cdn-static.dagospia.com/img/foto/10-2019/salvini-vespa-e-renzi-1224669.jpg"/>
        </a>
        <figcaption>SALVINI VESPA E RENZI</figcaption>
      </figure>
      <p>
        <b>Se non ci sono reali pericoli di derive a cosa serve agitarne lo spauracchio?</b>
      </p>
      <p>«Non vedo elementi che giustifichino questi timori. Ciò che avviene in Germania, in Italia non sarebbe accettato. È vero, il malessere dei tedeschi orientali è qualcosa di molto serio. Penso siano pazzi a rimpiangere il muro visti i progressi che ha fatto il Paese nel suo complesso. Ma non essendo contenti, ottengono risultati elettorali importanti. Venendo all' Italia, credo che in tempi medi Salvini si staccherà sia da Marine Le Pen sia da Afd (la formazione di estrema destra Alternativa per la Germania, ndr).</p>
      <figure>
        <a href="https://www.dagospia.com/mediagallery/Dago_fotogallery-255072/1224668.htm">
          <img src="https://cdn-static.dagospia.com/img/foto/10-2019/salvini-vespa-e-renzi-1224668.jpg"/>
        </a>
        <figcaption>SALVINI VESPA E RENZI</figcaption>
      </figure>
      <p>Perché, se è certo che la Le Pen non è come il padre e che Afd ha dei settori che somigliano alla Csu bavarese, è altrettanto certo che, se Salvini vuol rientrare nei giochi europei deve avere altre alleanze. Giancarlo Giorgetti sta lavorando a questo. Un leader che ambisce a diventare premier non può avere quelle parentele europee».</p>
      <p>
        <b>La sinistra agita il pericolo del fascismo perché è a corto di argomenti?</b>
      </p>
      <figure>
        <a href="https://www.dagospia.com/mediagallery/Dago_fotogallery-255072/1224641.htm">
          <img src="https://cdn-static.dagospia.com/img/foto/10-2019/salvini-vespa-renzi-1224641.jpg"/>
        </a>
        <figcaption>SALVINI - VESPA - RENZI</figcaption>
      </figure>
      <p>«La storia insegna che tutti i sistemi in difficoltà o dichiarano una guerra o richiamano alle armi contro l' invasore. In democrazia l' invasore è Salvini. Se ci fosse un governo stabile, con un programma preciso e condiviso, tutto andrebbe in un altro modo. Il problema è che il M5s è dichiaratamente e orgogliosamente diverso sia dalla Lega che dal Pd».</p>
      <p>
        <b>È giustificata la creazione di una commissione speciale contro l' antisemitismo, il razzismo e l' odio?</b>
      </p>
      <p>«Sono un profondo ammiratore di Liliana Segre. L' ho incontrata a casa sua a Milano, l' ho intervistata per un mio documentario sul 1948. Solo per pudore non le ho chiesto di mostrarmi il braccio dove ha impresso il numero di matricola di Auschwitz. Liliana Segre ha dato prova della sua statura aprendo la porta della sua casa e dichiarandosi pronta a incontrare Salvini. Credo ci siano gli elementi perché le regole di quella commissione vengano scritte in modo da non prestarsi a equivoci».</p>
      <figure>
        <a href="https://www.dagospia.com/mediagallery/Dago_fotogallery-255072/1235747.htm">
          <img src="https://cdn-static.dagospia.com/img/foto/11-2019/salvini-1235747.png"/>
        </a>
        <figcaption>salvini</figcaption>
      </figure>
      <p>
        <b>Odio e razzismo sono monodirezionali? Si tace sul divieto di parlare a Fausto Biloslavo nella facoltà di sociologia di Trento e si dimenticano presto le liste di proscrizione di Gad Lerner. Parliamo di censori istruiti, non di anonimi «hater».</b>
      </p>
      <p>«Quando alcuni anni fa bruciarono un mio libro a Genova nessuno si prese la briga di stigmatizzare quei comportamenti. Silenzio anche quando un odiatore di professione m' impedì di presentarlo urlando e spaventando il pubblico, fino a metterlo in fuga. Auspico che si concretizzi la ventilata iniziativa comune contro l' antisemitismo di Giorgia Meloni e Riccardo Pacifici, storica figura della comunità ebraica romana. Sarebbe un aiuto a mantenere la commissione entro confini non equivoci».</p>
      <p>
        <b>Quanto gli attacchi di Roberto Saviano, Lerner e Lilli Gruber giovano a Salvini?</b>
      </p>
      <p>«Molto».</p>
      <p>
        <b>Il peggior autogol di Salvini è stata la richiesta di pieni poteri o il Papeete prolungato?</b>
      </p>
      <p>«Nonostante Salvini l' abbia chiarita, la frase sui pieni poteri andava precisata meglio.</p>
      <p>Dopodiché questo Paese ha bisogno di un governo che governi davvero, altrimenti non si va da nessuna parte. Mi spingo a dire un governo di qualunque colore, purché sia operativo e non costretto a mediazioni paralizzanti».</p>
      <p>
        <b>L' errore del Papeete?</b>
      </p>
      <p>«Quando 45 anni fa, il giorno di Ferragosto, intervistai il ministro dell' Interno Paolo Emilio Taviani durante una breve passeggiata su Via Nazionale, la deroga al protocollo fu considerata un evento. Il Papeete l' avrei limitato a piccole dosi».</p>
      <figure>
        <a href="https://www.dagospia.com/mediagallery/Dago_fotogallery-255072/1224570.htm">
          <img src="https://cdn-static.dagospia.com/img/foto/10-2019/matteo-renzi-matteo-salvini-bruno-vespa-1224570.jpg"/>
        </a>
        <figcaption>MATTEO RENZI MATTEO SALVINI BRUNO VESPA</figcaption>
      </figure>
      <p>
        <b>Salvini è come certi calciatori promettenti che hanno ampio margine di miglioramento?</b>
      </p>
      <p>«Salvini è un goleador, quello che segna di più. Tant' è vero che si vuole evitare di fargli giocare la partita decisiva delle elezioni».</p>
      <p>
        <b>Dovrebbe darsi un profilo più istituzionale e accettabile da qualcuno dei poteri forti?</b>
      </p>
      <p>«Credo che questo periodo di opposizione lo aiuterà a migliorare il proprio profilo istituzionale in Italia e in Europa. Non a caso sta già cambiando linguaggio. La leadership dev' essere convincente, ma non gridata».</p>
      <p>
        <b>Che idea si è fatto dell' apertura al dialogo del cardinal Ruini nei suoi confronti?</b>
      </p>
      <p>«So che la mattina in cui è uscita l' intervista al Corriere della Sera a molta gente nei Sacri palazzi è venuto un colpo. Credo che la Chiesa debba dialogare. Così ha fatto con San Giovanni Paolo II che ha risolto la questione ebraica e si è aperto all' islam I papi vanno nelle moschee e i cardinali non possono parlare con Salvini? Lo troverei singolare, considerando che nell' elettorato della Lega c' è qualche milione di cattolici».</p>
      <p>
        <b>Perché gli ambienti che si richiamano alla sinistra Dc demonizzano la Lega più della sinistra tradizionale?</b>
      </p>
      <figure>
        <a href="https://www.dagospia.com/mediagallery/Dago_fotogallery-255072/1233389.htm">
          <img src="https://cdn-static.dagospia.com/img/foto/11-2019/matteo-salvini-in-montagna-1233389.jpg"/>
        </a>
        <figcaption>matteo salvini in montagna</figcaption>
      </figure>
      <p>«Succedeva anche con Berlusconi. Ricordo che una volta, quando lo seguii per Panorama durante la campagna elettorale del 1996, D' Alema mi disse: "Spiegami perché uno come te non può votare per noi". Non feci in tempo a rispondere: "La sinistra democristiana? Ma io quelli li ammazzo". Fece tutto lui, io non dissi una parola. Per onestà devo riconoscere che oggi la sinistra Dc è molto meno settaria di allora».</p>
      <p>
        <b>Se il Pd perde anche in Emilia Romagna che cosa accadrà?</b>
      </p>
      <p>«Non riesco a spingermi così avanti. Mancano quasi tre mesi che oggi, in Italia, sono quasi trent' anni».</p>
      <p>
        <b>Posto che Franceschini e Mattarella hanno ribadito che dopo il Conte bis c' è solo il voto, Renzi abbaierà senza mordere?</b>
      </p>
      <p>«Per Renzi è troppo presto per votare. Ha spinto per questo governo apposta, è all' inizio del guado».</p>
      <p>
        <b>Berlusconi è fuori dai giochi?</b>
      </p>
      <p>«Ho assistito a troppi funerali di Berlusconi per credere alla sua morte. Quando è uscita l' anticipazione del libro sulla creazione di Altra Italia, nel suo partito è scoppiato il putiferio perché in tanti temono la mossa del cavallo. Continuerei a non sottovalutarlo, anche Salvini, saggiamente, ha smesso di farlo».</p>
      <figure>
        <a href="https://www.dagospia.com/mediagallery/Dago_fotogallery-255072/1232493.htm">
          <img src="https://cdn-static.dagospia.com/img/foto/11-2019/matteo-salvini-a-parma-1232493.jpg"/>
        </a>
        <figcaption>matteo salvini a parma</figcaption>
      </figure>
      <p>
        <b>Concorda con lo scenario delineato dal sociologo Luca Ricolfi di 1 più 4: la Lega oltre il 30% e altri 4 partiti, Pd, 5 stelle, Italia viva e Fratelli d' Italia tra il 10 e il 20?</b>
      </p>
      <p>«Il grande sinologo Edgar Snow diceva: "Più conosco la Cina e meno la capisco". Più conosco la politica meno mi azzardo a fare previsioni numeriche. Sono un grande estimatore di Ricolfi, l' ultimo suo libro è illuminante. Ma un anno fa non c' era una persona che potesse prevedere che i rapporti di forza tra Lega e 5 stelle si sarebbero capovolti: dal 17 e 32 delle politiche al 34 a 17 delle europee».</p>
      <p>
        <b>Parlando di previsioni, che cosa le fa dire che dopo le prossime elezioni la coalizione degli italiani, nuovo nome del centrodestra, farà il governo con Renzi?</b>
      </p>
      <p>«È un paradosso, non una previsione. La cosa divertente è che nel Pd hanno il sacro terrore che possa davvero avverarsi».</p>
    </article>
  </body>
</html>