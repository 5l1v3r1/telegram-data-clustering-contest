<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/manchestyr--yunajted-s-vazhen-uspeh-sreshtu-brajtyn-1404865.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T17:58:00+00:00"/>
    <meta property="og:title" content="Манчестър Юнайтед с важен успех срещу Брайтън"/>
    <meta property="og:description" content="Отборът на Манчестър Юнайтед записа важен успех в борбата за място в топ 4 Селекцията на Оле Гунар Солскяер победи Брайтън с 3:1"/>
  </head>
  <body>
    <article>
      <h1>Манчестър Юнайтед с важен успех срещу Брайтън</h1>
      <address><time datetime="2019-11-10T17:58:00+00:00">10 Nov 2019, 17:58</time> by <a rel="author">Sportlive.bg</a></address>
      <p>Отборът на Манчестър Юнайтед записа важен успех в борбата за място в топ 4. Селекцията на Оле Гунар Солскяер победи <a href="https://www.sportlive.bg/tags/58169">Брайтън</a> с 3:1. Андреас Перейра откри резултата в 17-ата минута, а Дейви Прьопер си отбеляза автогол две минути по-късно. Люис Дънк върна едно попадение от ъглов удар през втората част, но още в следващата атака Маркъс Рашфорд покачи на 3:1.</p>
      <p>Младият Брандън Уилямс започна на левия бек за „червените дяволи“, което бе и единствената промяна за Солскяер от поражението срещу Борнемут миналата седмица. Тимът на Греъм Потър бе непроменен от успеха срещу Норич преди 8 дни. <a href="https://www.sportlive.bg/tags/4689">Манчестър Юнайтед</a> наложи предимството си още от самото начало на срещатата и логично стигна до откриващ гол. Андреас Перейра отбеляза първото попадение в срещата. Бразилецът получи пас от Антони Марсиал, след което стреля и топката се отби от крака на защитник на Брайтън, след което влетя във вратата на Мат Райън – 1:0!. Само две минути по-късно „червените дяволи“ стигнаха до втори гол. Дейви Прьопер насочи топката в собствената си врата, след изстрел на Скот Мактоминей – 2:0! До края на първото полувреме двата отбора създадоха няколко по-опасни положения пред двете врати, но до гол така и не се стигна. Манчестър Юнайтед и Брайтън си размениха и няколко груби влизания.</p>
      <p>Второто полувреме започна отново с натиск на играчите на Солскяер. <a href="https://www.sportlive.bg/tags/48308">Маркъс Рашфорд</a> пропусна няколко добри шанса. В 64-тата минута обаче Люис Дънк върна Брайтън в мача, след като порази вратата на Давид Де Хеа с удар с глава след изпълнение  на корнер – 2:1! Още в следващата атака обаче Манчестър Юнайтед си върнаха преднината от два гола. Антони Марсиал бе изведен по чудесен начин, след което достигна до наказателното поле и намери непокрития Маркъс Рашфорд, който отбеляза след удар в напречната греда – 3:1! До края на мача следваха куп пропуски пред вратата на Мат Райън, като с най-сериозния от тях се отчете Рашфорд, който получи много добра топка от Даниел Джеймс, но не успя да уцели полуопразнената врата на Брайтън. Антони Марсиал също имаше добро положение за гол, но ударът му бе уловен от Мат Райън. В края на срещата Скот МакТоминей напусна с травма.<br/><br/>Така Манчестър Юнайтед се върна на победния път във Висшата лига. Това бе втори успех за „червените дяволи“ след успеха срещу Партизан в четвъртък за Лига Европа. Победата изкачи Юнайтед на 7-мото място в класирането, като „червените дяволи“ са на 9 точки от градския си съперник Манчестър Сити, който е 4-ти. Брайтън падат до 11-тото място в подреждането, като тимът на Греъм Потър е с 15 пункта.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Derbito-Livyrpul-%E2%80%93-Manchestyr-Siti-ili-machyt-kojto-shte-opredeli-shampiona-1404801.html"/>
        <a href="https://www.sportlive.bg/worldfootball/england/Solskqer-trqbva-da-napusne-ako-Manchestyr-Yunajted-iska-da-spasi-sezona-1404757.html"/>
        <a href="https://www.sportlive.bg/worldfootball/england/Maktominej-izumi-Yunajted-se-bori-za-3-trofei-tozi-sezon-1404636.html"/>
        <a href="https://www.sportlive.bg/worldfootball/ligaeurope/VIDEO-Dechkoto-Grijnuud-povtori-legendaren-fint-na-Zidan-sreshtu-Partizan-1404319.html"/>
        <a href="https://www.sportlive.bg/worldfootball/england/Klyuchov-uikend-v-Premiyr-lijg-%E2%80%93-mozhe-li-top-4-da-byde-reshen-oshte-tazi-sedmica-1404631.html"/>
      </related>
    </article>
  </body>
</html>