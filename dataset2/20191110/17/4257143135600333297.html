<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/10/tengeri-tehenek-es-tropusi-medve-koltozik-pestre"/>
    <meta property="og:site_name" content="infostart"/>
    <meta property="article:published_time" content="2019-11-10T17:27:00+00:00"/>
    <meta property="og:title" content="Tengeri tehenek és trópusi medve költözik Pestre"/>
    <meta property="og:description" content="Tízezernél is több trópusi, szubtrópusi növényt telepítenek a Fővárosi Állat- és Növénykert új létesítményébe, a Biodómba. Ide költöznek elefántok, orrszarvúk, lehet itt törpecsimpánzt és trópusi medvét is látni, a madarak szabadon röpködnek majd a kupolákban, az akváriumokban több ezer hal él majd és a Magyarországon eddig még nem látható tengeri tehenek, manátuszok is helyet kapnak a Pannon Parkban. A beköltöztetésük 2021-ben várható."/>
  </head>
  <body>
    <article>
      <h1>Tengeri tehenek és trópusi medve költözik Pestre</h1>
      <address><time datetime="2019-11-10T17:27:00+00:00">10 Nov 2019, 17:27</time> by <a rel="author">InfoRádió</a></address>
      <h3>Tízezernél is több trópusi, szubtrópusi növényt telepítenek a Fővárosi Állat- és Növénykert új létesítményébe, a Biodómba. Ide költöznek elefántok, orrszarvúk, lehet itt törpecsimpánzt és trópusi medvét is látni, a madarak szabadon röpködnek majd a kupolákban, az akváriumokban több ezer hal él majd és a Magyarországon eddig még nem látható tengeri tehenek, manátuszok is helyet kapnak a Pannon Parkban. A beköltöztetésük 2021-ben várható.</h3>
      <p>Új bemutatóhelyet adnak át a Fővárosi Állat- és Növénykertben, valamennyi lakója 2021-ig be is költözik - tudta meg az InfoRádió Hanga Zoltántól, az intézmény szóvivőjétől.</p>
      <p>"Ezen az új bemutatóhelyen a legkorszerűbb kiállítástechnika mellett részben olyan állatok is lesznek, amik korábban már az állatkert lakói voltak, de most tágasabb férőhelyre kerülnek. Az elefántok például ilyenek. Aztán lesznek olyan állatok is, amik a múltban voltak ugyan az állatkertben, de helyhiány miatt le kellett mondani a tartásukról. A csimpánzok ilyenek, de esetükben várhatóan azt a trükköt fogjuk bevetni, hogy törpecsimpánzok, bonobók lesznek láthatók ezen a helyen. És lesznek olyan fajok, amik korábban még sosem voltak. A tengeri tehén egy nagyon jó példa erre, ez egy nagyon izgalmas tengeri emlős, manátusznak vagy lamantinnak is szokták nevezni" - sorolta Hanga Zoltán.</p>
      <p>Amit még nagyon kerestek a látogatók korábban, az a cápa; mivel a cápamedence elkészült, lehetővé válik, hogy</p>
      <p>
        <mark>a látogatókat minden oldalról cápák vegyék körül</mark>
      </p>
      <p>a 2,5 millió literes víztömegben.</p>
      <p>Magában a komplexumban tengervízi és édesvízi medencék is lesznek, a bemutatóhely pedig nagyobb lesz, mint korábban bármelyik az országban - ígéri Hanga Zoltán.</p>
      <p>Természetesen az intézmény növénykert is, ami komoly kihívást jelent, mivel terveznek például egy mangrovemocsarat is a Biodómban.</p>
      <p>"Eléggé sokféle életteret fogunk megjeleníteni; lótuszvirágokkal teli tavat, vízesést, mangrovemocsarat, dzsungelt, pálmaligetet, sőt még egy zegzugos barlangrendszert is. Több száz különböző növényfaj több ezer egyedével találkozhatunk majd itt."</p>
      <p>Tekintettel arra, hogy a fényáteresztő tető alatti tér, aminek az</p>
      <blockquote>átlagos magassága 17 méter, de ez dinamikusan hullámzó vonalvezetésű, van, ahol 36 métert is elér,</blockquote>
      <p>alkalmas arra, hogy 10-12 méteres pálmák felnövekedését is lehetővé teszi.</p>
      <p>A látogatói útvonal 2 kilométer hosszú lesz, több állomással és pihenővel. A földszint fölött még másik három szinten is kanyarog, akadálymentes is lesz.</p>
      <p>
        <i>Nyitókép: MTI/Máthé Zoltán</i>
      </p>
      <p>
        <b>Kapcsolódó hang</b>
      </p>
      <p>Pannon Park - Hanga Zoltán</p>
      <figure>
        <audio src="https://infostart.hu/audio/00004/00004dfdb.mp3"/>
      </figure>
      <p> </p>
    </article>
  </body>
</html>