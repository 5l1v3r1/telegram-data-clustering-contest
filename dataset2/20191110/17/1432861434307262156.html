<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/botevpd/botev-(plovdiv)-sprq-pobednata-seriq-na-levski-1404797.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T17:09:00+00:00"/>
    <meta property="og:title" content="Ботев (Пловдив) спря победната серия на Левски"/>
    <meta property="og:description" content="Левски загуби гостуването си на Ботев Пловдив с 1:0 в двубой от 16-ия кръг в Първа лига Единственото попадение в срещата отбеляза Александър Тонев през първата част"/>
  </head>
  <body>
    <article>
      <h1>Ботев (Пловдив) спря победната серия на Левски</h1>
      <address><time datetime="2019-11-10T17:09:00+00:00">10 Nov 2019, 17:09</time> by <a rel="author">Sportlive.bg</a></address>
      <p><a href="https://www.sportlive.bg/bgfootball/levski"><b>Левски</b></a> загуби гостуването си на <a href="https://www.sportlive.bg/bgfootball/botevpd"><b>Ботев Пловдив</b></a> с 1:0 в двубой от 16-ия кръг в Първа лига. Единственото попадение в срещата отбеляза Александър Тонев през първата част. По този начин столичани остават на трето място, с точка зад Локомотив Пловдив и 4 от Лудогорец, който обаче е с мач по-малко. Левски постигна едва втората си загуба извън София, като досега единственото поражение бе срещу Лудогорец в Разград, а в последните си три срещи отборът на Петър Хубчев имаше три победи.</p>
      <p> </p>
      <p>В началните минути на срещата домакините осъществиха натиск и стигнаха до първата по-опасна ситуация. В 4' Виана изпревари Холмар при центриране и стреля, но Миятович направи спасяване с една ръка. Две минути след това Александър Тонев стреля от дистанция, но много неточно.</p>
      <p>В 18' Лазар Марин опита центриране в наказателното поле, но опитът бе много неуспешен и топката кацна върху вратата на Миятович. Малко преди това Дени Алар центрира добре в полето на пловдивчани, но Райнов остана под топката. Постепенно двата отбора започнаха да се надлъгват и липсваха опасните положения.</p>
      <p>В 38' Тодор Неделев стреля от фаул от средно разстояние, но не успя да преодолее стената. Две минути по-късно "сините" създадоха добра атака, като Живко Миланов центрира в наказателното поле, където Алар задържа добре топката и я предостави на Паулиньо на точката за дузпата, но бразилецът стреля много слабо и право в Янко Георгиев.</p>
      <p>Втората част започна по отличен начин за домакините и ужасяващо за "сините". След блестяща контраатака започната от Неделев, който центрира в наказателното поле, а набралият скорост Александър Тонев засече за 1:0. И следващата голяма опасност бе пред вратата на гостите. Неделев подаде към Станислав Шопов, който прехвърли Миятович, но топката мина покрай вратата.</p>
      <p>В 64' Паулиньо преодоля защитата на Ботев и стреля опасно, но след рикошет в крака на Кристиан Димитров, топката излезе в аут. От последвалия корнер играчите на Петър Хубчев имаха сериозни претенции, че играч на домакините е играл с ръка. Сигнал от рефера не последва, макар да имаше основания за такава.</p>
      <p>Левски имаше възможност да изравни в 70-ата минута при едно разбъркване в наказателното поле на Ботев, но Дени Алар не успя да нанесе точен удар към вратата. До края на двубоя "сините" владееха инициатива, но това не им помогна по никакъв начин, за да изострят атака си.</p>
      <p>
        <b>СТАРТОВИ СЪСТАВИ</b>
      </p>
      <p>Ботев Пд: Янко Георгиев, Филип Филипов, Димитър Пиргов, Кристиан Димитров, Лазар Марин, Лъчезар Балтанов, Радослав Терзиев, Станислав Шопов, Тодор Неделев, Александър Тонев, Фернандо Виана</p>
      <p>Левски: Милан Миятович, Иван Горанов, Нуно Рейш, Холмар Ейолфсон, Живко Миланов, Мартин Райнов, Хали Тиам, Здравко Димитров, Паулиньо, Станислав Иванов, Дени Алар</p>
      <p>
        <b>ПРЕДИ ДВУБОЯ</b>
      </p>
      <p>Преди двубоя стотици привърженици на пловдивчани се събраха пред стадион "Христо Ботев". Те негодуваха, че ремонтните дейности на съоръжението отново са спрени. Както е известно строителните дейности на стадион "Христо Ботев" се отложиха. Това стана ясно преди няколко дни след срещата на президента Георги Самуилов с представители на отделни фракции и на клуба на привържениците на Ботев.</p>
      <p>Днес домакините ще бъдат без наказания Джонатан Перейра и контузените Атанас Зехиров и Благовест Данчев. Петър Хубчев има доста кадрови проблеми за днешната среща. Очаква се той да не прави много промени в сравнение с мача с Етър през седмицата. С различни контузии са Найджъл Робърта, Филипе Нашименто, Насиру Мохамед и Франко Мазурек. От тях с най-големи шансове да играе е Робърта, но е по-вероятно той да остане на резервната скамейка.</p>
      <related>
        <h4>Още по темата</h4>
        <a href="https://www.sportlive.bg/bgfootball/botevpd/Kyde-da-gledame-dvuboq-Botev-Plovdiv---Levski-1404761.html"/>
        <a href="https://www.sportlive.bg/bgfootball/levski/Hubchev-ne-proqvqva-interes-kym-trioto-igrachi-na-Dinamo-(B)-1404570.html"/>
        <a href="https://www.sportlive.bg/bgfootball/levski/Vmesto-v-Levski-bylgarski-napadatel-shte-se-ozove-v-cSKA-1404365.html"/>
        <a href="https://www.sportlive.bg/bgfootball/levski/Dinamo-(Bukuresht)-e-gotov-da-pregovarq-s-Levski-za-svoe-zvezdno-trio-1404178.html"/>
      </related>
    </article>
  </body>
</html>