<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/10/news/sampdoria-atalanta_0-0_i_blucerchiati_fermano_i_bergamaschi-240786690/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T17:10:00+00:00"/>
    <meta property="og:title" content="Sampdoria-Atalanta 0-0, al Ferraris vince la tattica"/>
    <meta property="og:description" content="Gara con poco spettacolo. Nel primo tempo gli ospiti fanno possesso palla ma senza mai incedere contro una difesa ben schierata. Nella ripresa viene espulso"/>
  </head>
  <body>
    <article>
      <h1>Sampdoria-Atalanta 0-0, al Ferraris vince la tattica</h1>
      <h2>Gara con poco spettacolo. Nel primo tempo gli ospiti fanno possesso palla ma senza mai incedere contro una difesa ben schierata. Nella ripresa viene espulso per doppio giallo Malinovskyi ma cambia poco: le squadre si annullano a vicenda</h2>
      <address><time datetime="2019-11-10T17:10:00+00:00">10 Nov 2019, 17:10</time> by <a rel="author">FEDERICO SALA</a></address>
      <p><b>GENOVA</b> - La Sampdoria continua a fare punti e, dopo un pari e una vittoria, inchioda in casa sullo 0-0 l'Atalanta reduce dall'1-1 col City ma anche dal ko contro il Cagliari e a secco di reti in campionato nelle ultime due uscite. I bergamaschi, privi di due pedine come Ilicic e Zapata, hanno fatto la gara per buona parte del match, ma senza mai impensierire i liguri che hanno difeso bene. La seconda parte del secondo tempo ha visto i padroni di casa in 11 contro 10 dopo l'espulsione di Malinovskyi, ma la differenza di uomini in campo non si è vista. 9 ora i punti per la Sampdoria, 22 per i nerazzurri.</p>
      <h3>L'Atalanta fa la partita, ma la Sampdoria difende bene</h3>
      <p>4-4-2 per Ranieri che piazza Quagliarella e Bonazzoli in attacco. Depaoli e Jankto sugli esterni con Ekdal e Vieira in mezzo al campo. Bereszynski e Murru fanno i terzini con Ferrari e Colley in mezzo alla difesa. Gasperini risponde col 3-4-1-2 con Gomez e Muriel in attacco e Malinovskyi a supporto. Pasalic e de Roon a centrocampo con Hateboer e Castagne esterni. In difesa Toloi, Palomino e Djimsiti. Dai primi minuti l'Atalanta prende il possesso palla, mentre la Sampdoria difende e aspetta per magari poi ripartire. Pasalic e Jankto ci provano, ma senza fortuna, mentre dopo 11′ si fa male Bonazzoli: entra Caprari. La sfida non concede nitide palle-gol, tranne un tiro da fuori di Malinovskyi e una semi rovesciata di Quagliarella. Nel recupero poi l'ucraino calcia una bella punizione a giro ma Audero vola e respinge.</p>
      <h3>Malinovskyi lascia i suoi in 10 contro 11</h3>
      <p>Inizia la ripresa e Gollini dopo una manciata di secondi deve uscire e salvare su Jankto. Al 59′ invece buona palla di Gomez in area ma Muriel gira a lato. Gasperini fa entrare Arana al posto di Hateboer e quindi Barrow per il colombiano, applaudito dai suoi ex tifosi all'uscita dal campo. Successivamente Ranieri opta per Ramirez al posto di Quagliarella. Ma in campo succede sempre poco, tanti lanci lunghi e poche idee. Malinovskyi impegna Audero su punizione dopo un rischiosissimo intervento da (quasi) ultimo uomo di Ferrari su Barrow (solo giallo per il difensore) e al 74′ l'ucraino commette il secondo fallo da giallo ai danni di Vieira: Atalanta in dieci. In campo però la differenza numerica di uomini si nota poco e, a parte tentativi di cross in area ospite, la Sampdoria non riesce a sfondare e il match termina giustamente in parità.<br/><br/><b>Sampdoria-Atalanta 0-0</b><br/><b>Sampdoria (4-4-2)</b>: Audero; Bereszynski, Ferrari, Colley, Murru; Depaoli, Ekdal, Vieira (37′ st Bertolacci), Jankto; Quagliarella (25′ st Ramirez), Bonazzoli (13′ pt Caprari). In panchina: Murillo, Chabot, Augello, Barreto, Linetty, Thorsby, Rigoni, Gabbiadini, Falcone. Allenatore: Ranieri<br/><b>Atalanta (3-4-1-2)</b>: Gollini; Toloi, Palomino, Djimsiti; Hateboer (14′ st Arana), de Roon, Pasalic, Castagne; Malinovskyi; Muriel (17′ st Barrow), Gomez. In panchina: Sportiello, Kjaer, Masiello, Gosens, Da Riva, Ibanez, Freuler, Piccoli, Rossi. Allenatore: Gasperini<br/><b>Arbitro</b>: Irrati di Pistoia<br/><b>Espulso</b>: Malinovskyi, al 29′ st, per doppia ammonizione<br/><b>Ammoniti</b>: Castagne, Gomez, Depaoli, Ferrari<br/><b>Angoli</b>: 7-1 per l'Atalanta<br/><b>Recupero</b>: 3′; 4′.<br/> </p>
    </article>
  </body>
</html>