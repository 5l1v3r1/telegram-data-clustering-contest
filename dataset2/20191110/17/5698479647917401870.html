<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/saudi-arabia-foreign-ministry-video-claimed-iran-support-terror-around-world"/>
    <meta property="og:site_name" content="euronews"/>
    <meta property="article:published_time" content="2019-11-10T17:27:02+00:00"/>
    <meta property="og:title" content="عربستان با انتشار فیلمی ایران را به حمایت از «تروریسم جهانی» متهم کرد"/>
    <meta property="og:description" content="وزارت خارجه عربستان سعودی با انتشار ویدئویی تحت عنوان «واقعیت‌های رژیم ایران» به روایت «نقش» شبکه جاسوسی ایران در پشتیبانی از «ترور» در سراسر جهان پرداخت."/>
  </head>
  <body>
    <article>
      <h1>عربستان با انتشار فیلمی ایران را به حمایت از «تروریسم جهانی» متهم کرد</h1>
      <address><time datetime="2019-11-10T17:27:02+00:00">10 Nov 2019, 17:27</time> by <a rel="author">یورونیوز فارسی </a></address>
      <p>وزارت خارجه عربستان سعودی با انتشار ویدئویی تحت عنوان «واقعیت‌های رژیم ایران» به روایت «نقش» شبکه جاسوسی ایران در پشتیبانی از «ترور» در سراسر جهان پرداخت.</p>
      <p>بر پایه روایت این ویدئو که در حساب توئیتر وزارت خارجه عربستان منتشر شده، انقلاب سال ۱۹۷۹ ایران، انقلابی «اهریمنی» لقب داده شده که به سلطه سپاه پاسداران و سیستم اطلاعاتی منجر شده است.</p>
      <p>عادل الجبیر، وزیر خارجه سابق عربستان که در حال حاضر به سمت وزیر مشاور دولت در امور خارجه منصوب شده، در این ویدئو ادعا می‌کند که مطابق شواهد موجود، عوامل ایران در حملات تروریستی در اروپا و آمریکای جنوبی نقش دارند.</p>
      <figure>
        <iframe data-src="https://twitter.com/euronewses/status/1193492442810589185" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ویدئوی منتشر شده توسط وزارت خارجه عربستان سپس ترور عبدالرحمان قاسملو، دبیرکل حزب دمکرات کردستان ایران، کشتار ۳ رهبر مخالف جمهوری اسلامی در رستوران میکونوس، ترور محمد حسین نقدی، عضو شورای ملی مقاومت، تلاش برای ترور عادل الجبیر، در دوره ماموریت به عنوان سفیر سابق عربستان در آمریکا و تلاش برای بمب‌گذاری در نشست سالانه سازمان مجاهدین خلق در پاریس را به عنوان شواهدی از «اقدام‌های تروریستی رژیم ایران» ارائه کرده است.</p>
      <p>جمهوری اسلامی تا لحظه انتشار این خبر واکنش رسمی به این ویدئو و ادعاهای مطرح شده در آن نشان نداده ولی پیش از این بارها با انتقاد از تبلیغات «دشمنان» خود برای بد نام کردن رژیم اسلامی و ایجاد هراس از آن در سطح جهان، دست داشتن در شبکه ترور سازماندهی شده را رد کرده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/10/10/iranian-diplomat-accused-of-involvement-in-bomb-plot-case-faced-charges-in-belgium">دیپلمات ایرانی مظنون به برنامه ریزی برای بمب‌گذاری تفهیم اتهام شد</a>
        </li>
        <li>
          <a href="https://farsi.euronews.com/2018/10/12/french-president-macron-says-it-is-not-clear-which-iranian-faction-is-behind-attack">ماکرون: مشخص نیست چه کسی در ایران دستور بمب‌گذاری را داده است</a>
        </li>
      </ul>
    </article>
  </body>
</html>