<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819143.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T17:15:00+00:00"/>
    <meta property="og:title" content="نقوی حسینی: آقای روحانی! مبارزه با فساد را از برادر خودتان شروع کنید"/>
    <meta property="og:description" content="به گزارش مهر، سیدحسین نقوی حسینی در جلسه علنی امروز مجلس شورای اسلامی طی نطق میان دستور خود، گفت: چهره ریاکارانه، سلطه گرایانه و جنایت کارانه آمریکا امروز بر هیچ کسی پوشیده نیست."/>
  </head>
  <body>
    <article>
      <h1>نقوی حسینی: آقای روحانی! مبارزه با فساد را از برادر خودتان شروع کنید</h1>
      <address>
        <time datetime="2019-11-10T17:15:00+00:00">10 Nov 2019, 17:15</time>
      </address>
      <p>عضو فراکسیون نمایندگان ولایی مجلس گفت: رئیس جمهور بهتر است به جای انتقاد از عملکرد قوه قضائیه، مبارزه با فساد را از برادر خودش شروع کند.</p>
      <p>به گزارش مهر، سیدحسین نقوی حسینی در جلسه علنی امروز مجلس شورای اسلامی طی نطق میان دستور خود، گفت: چهره ریاکارانه، سلطه گرایانه و جنایت کارانه آمریکا امروز بر هیچ کسی پوشیده نیست.</p>
      <p>وی افزود: ملت ایران انواع توطئه ها، دخالت ها، نفوذها، خیانت ها و تحریم های ظالمانه آمریکا را دیده اند و هرگز این اقدامات را فراموش نخواهند کرد.</p>
      <p>عضو فراکسیون نمایندگان ولایی مجلس شورای اسلامی تصریح کرد: در شرایطی که آمریکا از چپاول نفت و سرمایه های کشورهای اسلامی سخن می گوید، لایق مذاکره نیست و بنده در عجب هستم که برخی از افراد بحث مذاکره با آمریکا را مطرح می کنند.</p>
      <p>نقوی حسینی با بیان اینکه نتیجه مذاکره با آمریکا، ذلت و خواری ایران است، اظهارداشت: اقتصاد مقاومتی، مقاومت سازنده و تکیه بر توان داخلی تنها راه مقابله با آمریکاست و قوای مجریه، قضائیه و مقننه و دیگر دستگاه ها باید با پیروی از منویات مقام معظم رهبری، مقاومت قهرمانانه را در دستور خود قرار دهند.</p>
      <p>وی با اشاره به سخنان امروز رئیس جمهور در یزد مبنی بر اینکه اقتصاد مقاومتی و مقاومت به مذاکره ختم می شود، گفت: این اظهارات رئیس جمهور اشتباه است و وی باید بداند که مقاومت ما به پیروزی ختم می شود.</p>
      <p>سخنگوی کمیسیون امنیت ملی و سیاست خارجی مجلس تاکید کرد: مبارزه با مفاسد اقتصادی نقش بسیار مهمی در شرایط فعلی دارد که لازم است از اقدامات آیت الله رئیسی در قوه قضائیه تقدیر و تشکر کنم.</p>
      <p>نقوی حسینی اشاره به بخشی دیگر از سخنان رئیس جمهور در یزد مبنی بر اینکه کشاندن چند نفر به دادگاه، مبارزه با فساد نیست، تصریح کرد: آقای روحانی! شما ۶ سال فرصت داشتید و می توانستید با فساد مبارزه کنید، پس چرا مبارزه با فساد در دستگاه های شما اجرا نشد؟ اگر به این مسئله اعتقاد دارید، بهتر است از برادر خودتان شروع کنید.</p>
      <p>وی با اشاره به اینکه نهاده های کشاورزی بسیار گران شده است و کشاورزان مشکلات زیادی دارند، گفت: هزینه های دامپروران و کشاورزان ۲۰۰ تا ۳۰۰ برابر افزایش یافته است که باید فکری به حال آنان شود.</p>
      <p>نماینده مردم ورامین در مجلس شورای اسلامی اظهارداشت: برخی از راه های مواصلاتی کشور موجب قتل عام مردم شده است و علیرغم آنکه نمایندگان مجلس بارها تذکر داده اند اما دولت به حل این مشکل توجه نمی کند.</p>
      <p>نقوی حسینی به مشکلات بازنشستگان اشاره کرد و گفت: بازنشستگان کشوری و لشکری و تأمین اجتماعی علیرغم آنکه ۳۰ سال خدمت کرده اند، امروز مشکلات مالی متعددی دارند و گرفتار اجاره خانه، بیکاری فرزندان خود، تأمین جهیزیه، بیماری و خانه نشینی هستند و سؤال ما این است که چرا دولت اراده ای برای اجرای قانون همسان سازی حقوق بازنشستگان ندارد.</p>
      <p>وی افزود: بارها دولتمردان درباره رتبه بندی فرهنگیان مطالبی را عنوان کرده اند اما این طرح اجرا نمی شود.</p>
      <p>نقوی حسینی گفت: آقای روحانی! ارتقای پاسپورت ایرانی، ارتقای ارزش پول ملی و توانمندسازی مردم پیشکش شما، بهتر است که جلوی افزایش قیمت ها در بازار را بگیرید و قیمت ها را تثبیت کنید.</p>
    </article>
  </body>
</html>