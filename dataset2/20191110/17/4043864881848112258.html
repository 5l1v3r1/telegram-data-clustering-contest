<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231561/"/>
    <meta property="og:site_name" content="Українська правда"/>
    <meta property="article:published_time" content="2019-11-10T17:29:23+00:00"/>
    <meta property="og:title" content="Прем'єр-Ліга: Матч між &quot;Динамо&quot; й &quot;Шахтарем&quot; зупиняли через расизм"/>
    <meta property="og:description" content="Донецький “Шахтар” у матчі 13 туру української Прем’єр-ліги переміг київське “Динамо” з рахунком 1:0."/>
  </head>
  <body>
    <article>
      <h1>Прем'єр-Ліга: Матч між "Динамо" й "Шахтарем" зупиняли через расизм</h1>
      <address>
        <time datetime="2019-11-10T17:29:23+00:00">10 Nov 2019, 17:29</time>
      </address>
      <p>Під час матчу між донецьким "Шахтарем" і київським "Динамо" у Харкові в неділю гру зупиняли через расистські вигуки фанів "Динамо".</p>
      <p>Донецький "Шахтар" у матчі 13 туру української Прем'єр-ліги переміг київське "Динамо" з рахунком 1:0. Гра вийшла жорсткою і з мінімальною кількістю моментів біля обох воріт.</p>
      <p>На 17-й хвилині першого тайму після пасу Миколи Шапаренка Жерсон Родрігеш вийшов сам на сам з Андрієм П'ятовим, але пробив повз ворота. Через хвилину "Шахтар" забиває переможний гол в цій грі. Після подачі стандарту Сергій Кривцов виграє боротьбу в Артема Шабанова і ударом головою відкриває рахунок - 1:0.</p>
      <p>Після забитого голу моментів біля обох воріт було мінімум, а якщо казати про гольові, то і зовсім не було.</p>
      <p>На 76-й хвилині головний суддя гри Микола Балакін забирає команди з поля. Тайсон та Дентінью пішли в конфронтацію з уболівальниками киян. Обидва бразильці після спілкування на відстані з фанами "Динамо" були із заплаканими очима. І саме гра була зупинена після расистських вигуків від уболівальників киян на адресу Тайсона та Дентінью.</p>
      <p>Через п`ять хвилин суддя поновив гру. Диктор на стадіоні зазначив, що якщо прояви расизму будуть продовжуватися, то матч узагалі не буле дограний. Після того як команди вийшли на поле, Віктор Циганков та Георгій Бущан пішли спілкуватися з представником фанів.</p>
      <p>Відразу після виходу на поле рефері показує червону картку Тайсону. Це відкладене покарання бразилець заробив, показавши непристойний жест уболівальникам "Динамо" після образ на свій рахунок.</p>
      <p>Останні 15 хвилин матчу пройшли в боротьбі, але знову без моментів біля воріт. Був дальний удар Дениса Гармаша, але на більше "Динамо" в цій грі в атаці не награло.</p>
      <p>Після цієї поразки відставання "Динамо" від "Шахтаря" збільшилося до 13 очок. Більш того, підопічні Олексія Михайличенка скотилися на четверте місце, пропустивши перед собою "Зорю" та "Десну".</p>
      <footer>Микола Аврамчук, УП</footer>
      <related>
        <a href="https://www.pravda.com.ua/news/2019/11/9/7231463/"/>
        <a href="https://www.pravda.com.ua/news/2019/11/8/7231322/"/>
        <a href="https://www.pravda.com.ua/news/2019/11/7/7231318/"/>
      </related>
    </article>
  </body>
</html>