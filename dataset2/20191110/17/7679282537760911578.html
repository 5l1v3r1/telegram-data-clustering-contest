<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-karnataka-assembly-bypolls-to-be-held-on-5th-december-counting-on-dec-9-2842337.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T17:03:00+00:00"/>
    <meta property="og:title" content="कर्नाटक विधानसभा उपचुनाव: 15 सीटों के लिए 5 दिसंबर को मतदान, 9 को मतगणना"/>
    <meta property="og:description" content="कर्नाटक में 15 विधानसभा सीटों पर उपचुनाव के लिए चुनाव आयोग ने रविवार को तारीखें घोषित कर दी हैं। विधानसभा की 15 सीटों के लिए 5 दिसंबर को वोटिंग होगी जबकि 9 दिसंबर को मतगणना होगा। चुनाव  के लिए..."/>
  </head>
  <body>
    <article>
      <h1>कर्नाटक विधानसभा उपचुनाव: 15 सीटों के लिए 5 दिसंबर को मतदान, 9 को मतगणना</h1>
      <address><time datetime="2019-11-10T17:03:00+00:00">10 Nov 2019, 17:03</time> by <a rel="author">लाइव हिन्दुस्तान टीम,नई दिल्ली</a></address>
      <p>कर्नाटक में 15 विधानसभा सीटों पर उपचुनाव के लिए चुनाव आयोग ने रविवार को तारीखें घोषित कर दी हैं। विधानसभा की 15 सीटों के लिए 5 दिसंबर को वोटिंग होगी जबकि 9 दिसंबर को मतगणना होगा। चुनाव  के लिए तारीखों के ऐलान के बाद से राज्य में सोमवार से आदर्श आचार संहिता लागू हो जाएगी साथ में सोमवार से ही नामांकन की प्रक्रिया भी शुरू हो जाएगी। चुनाव आयोग ने नामांकन का आखिरी तारीख 18 नवंर तय की है। </p>
      <p>मुख्य निर्वाचन अधिकारी संजय कुमार के मुताबिक जिन 15 सीटों पर उपचुनाव होने जा रहा है कि वहां 37 लाख 50 हजार से ज्यादा मतदाता हैं। इसमें 19.12 लाख पुरुष वोटर है जबकि 18.37 लाख महिला मतदाता हैं। वहीं अन्य वर्ग के 399 वोटर वोटिंग करेंगे। बता दें कर्नाटक में  17 विधायकों को अयोग्य करार दिए जाने के बाद 15 विधानसभा सीटों पर उपचुनाव कराया जा रहा है। इससे पहले इन 15 सीटों पर 21 अक्टूबर को चुनाव होना था लेकिन 17 विधायकों को अयोग्य करार का मामला कोर्ट में होने की वजह से चुनाव आयोग ने इसे 5 दिसंबर तक के लिए टाल दिया था। </p>
      <p>आपको बता दें कि कर्नाटक विधानसभा के अध्यक्ष के. आर. रमेश कुमार ने विधानसभा का कार्यकाल समाप्त होने तक 14 असंतुष्ट विधायकों को तत्काल प्रभाव से अयोग्य करार दिया था। इसमें कांग्रेस के 11 और जेडीएस के तीन विधायक शामिल हैं। मुख्यमंत्री कुमारस्वामी की सरकार गिरने के बाद बीजेपी नेता बी एस येदियुरप्पा ने सरकार बनाई और मुख्यमंत्री बने। इससे पहले, कर्नाटक विधानसभा स्पीकर केआर रमेश ने एचडी कुमारस्वामी सरकार गिरने के दो दिन बाद कार्रवाई करते हुए तीन और विधायकों को अयोग्य घोषित कर दिया था।</p>
      <p>अयोग्य घोषित किए जाने वाले विधायको में रमेश ए जरकीहोली, महेश कुमथल्ली और आर शंकर शामिल थे। गौरतलब है कि कर्नाटक विधानसभा में एचडी कुमारस्वामी बहुमत साबित नहीं कर पाई थी। सदन में बहुमत के पक्ष में सर्फ 99 वोट ही पड़े थे जबकि विपक्ष में 105 पड़े थे।</p>
    </article>
  </body>
</html>