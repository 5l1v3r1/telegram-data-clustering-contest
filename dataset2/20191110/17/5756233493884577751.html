<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620839/%D9%88%D8%B2%DB%8C%D8%B1-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D9%85%D8%B1%D9%88%D8%B2-%D8%A8%D8%A7%DB%8C%D8%AF-%D8%AF%D8%B1-%D8%A8%D8%B1%D8%A7%D8%A8%D8%B1-%D8%AA%D9%87%D8%AF%DB%8C%D8%AF%D9%87%D8%A7%DB%8C-%D8%AF%D8%B4%D9%85%D9%86-%D9%85%D9%82%D8%A7%D9%88%D9%85%D8%AA-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T17:10:00+00:00"/>
    <meta property="og:title" content="وزیر اطلاعات: امروز باید در برابر تهدیدهای دشمن مقاومت کرد"/>
    <meta property="og:description" content="وزیر اطلاعات با بیان اینکه امروز دشمنان نظام و انقلاب در برابر مردم ما صف‌آرایی کرده‌اند، گفت: آنچه ما را از پیچ و خم توطئه‌های دشمنان نجات داد، رهبری امام راحل و هدایت‌های رهبر معظم انقلاب بود که به ما درس مقاومت و ایستادگی آموخت ."/>
  </head>
  <body>
    <article>
      <h1>وزیر اطلاعات: امروز باید در برابر تهدیدهای دشمن مقاومت کرد</h1>
      <address>
        <time datetime="2019-11-10T17:10:00+00:00">10 Nov 2019, 17:10</time>
      </address>
      <p>
        <i>وزیر اطلاعات با بیان اینکه امروز دشمنان نظام و انقلاب در برابر مردم ما صف‌آرایی کرده‌اند، گفت: آنچه ما را از پیچ و خم توطئه‌های دشمنان نجات داد، رهبری امام راحل و هدایت‌های رهبر معظم انقلاب بود که به ما درس مقاومت و ایستادگی آموخت .</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام والمسلمین سیدمحمود علوی روز یکشنبه در جمع مردم بهاد با ابلاغ سلام گرم رئیس جمهوری به مردم این شهرستان افزود: انقلاب ایران به رهبری امام راحل حیات دو باره به اسلام داد و بار دیگر اسلام ناب محمدی (ص) را در دنیا مطرح کرد و به عنوان دینی که می تواند خواستگاه انقلاب رهایی بخش و عزت آفرین برای مردم باشد .</p>
      <p>وی تصریح کرد: به فرموده مقام معظم رهبری راهبرد ما امروز در برابر سختی ها و تهدیدهای دشمن مقاومت است و با مقاومتی که مردم عزیز دارند می توانند توطئه های دشمنان را درهم بشکنند.</p>
      <p>وزیر اطلاعات اضافه کرد: زیرا دشمن فکر می کرد مانع فروش نفت و داد و ستد با ایران شود،این کشور در مدت کوتاهی تسلیم می شود و دیگر از جمهوری اسلامی خبری نخواهد بود اما مردم ما با استقامت و شجاعت و صبر جلوی توطئه دشمن را گرفتند و آن خنثی کردند.</p>
      <p>حجت الاسلام والمسلمین علوی در باره مطالبات مردم بهاباد گفت: برای تجهیز بیمارستان مبلغ ۶ میلیارد تومان اختصاص می یابد و بقیه موارد هم طبق مکاتباتی که با وزیران مربوطه انجام خواهد شد دستور آن را خواهم گرفت و به نماینده مردم این شهرستان ابلاغ می کنم تا پیگیری کند و مردم عزیز بهاباد بتوانند در شرایط بهتری زندگی کنند.</p>
      <p>نماینده ویژه رئیس جمهوری به شهرستان های بهاباد و بافق با بیان اینکه حضرت محمد (ص) با ویژگی مختص خود انقلابی در دنیای بشریت به وجود آوردند، افزود: پیامبر به تمام معنا دلسوز مردم زمان خویش بود.</p>
      <p>حجت الاسلام والمسلمین علوی با بیان اینکه کسی از نظر علمی و فکری به پیامبر نمی رسید اظهار داشت : پیامبر اکرم به تنهایی یک فرمانده پیروز در میدان جنگ بود.</p>
      <p>وی در ادامه عنوان کرد : دشمنان می خواستند با متوقف کردن صادرات ، ایجاد محدودیت در واردات کالا ملت ایران را از پای در آورند اما عزت و اقتدار ایرانی با هوشیاری رهبر دشمن شناس در مقابل همه دسیسه ها پیروز شد.</p>
      <p>وزیر اطلاعات در بدو ورود به بهاباد با حضور در گلزار شهدای این شهر و با قرائت فاتحه یاد و خاطره شهدای دفاع مقدس را گرامی داشت.</p>
      <p>همچنین حجت الاسلام علی اکبر ابراهیمی بشکانی امام جمعه و محمد مهدی خانی زاده بهابادی فرماندار با تبریک آغاز هفته وحدت تکمیل جاده بهاباد به « دربند نایبند» طبس برای برون رفت از بن بست شهرستان، ۲ بانده کردن جاده بافق به بهاباد ، تامین آب مورد نیاز کارخانه های صنعتی درحال احداث، کددارکردن بیمارستان ۹۶ تختخوابی بهاباد برای اخذ بودجه و مجوز ایجاد ناحیه صنعتی را از جمله مطالبات مردمی عنوان کرد.</p>
      <p>مرکز شهرستان ۲۰ هزار نفری بهاباد در فاصله ۲۰۰ کیلومتری جنوب شرقی شهر یزد قرار دارد.</p>
      <p>همزمان با سفر یک روزه رئیس جمهوری به یزد ۵۰۰ پروژه و طرح در زمینه‌های مختلف اقتصادی، اجتماعی و فرهنگی در استان مورد بهره برداری قرار می گیرد و برای اجرای این پروژه‌ها ، ۲۵ هزار میلیارد ریال هزینه شد که ۱۰ هزار میلیارد ریال آن از محل بودجه دولتی و ۱۵ هزار میلیارد ریال نیز سهم بخش خصوصی است.</p>
      <p>بهره برداری از پروژه فولاد چادرملو در اردکان، فاز یک بندرخشک پیشگامان در مهریز، بیمارستان خاتم الانبیاء ابرکوه، گازرسانی به شهرک فولاد اشکذر، ۹۰ کیلومتر از دو خطه سازی راه آهن بافق به میبد و ۲۵ کیلومتر از باند دوم جاده یزد - طبس از مهمترین این طرح‌هاست.</p>
      <p>در دومین سفر استانی اعضای هیات دولت به یزد ۱۴ معاون و وزیر رییس جمهوری را همراهی می کنند.</p>
    </article>
  </body>
</html>