<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639271/%D8%A8%D8%B1%D9%86%D8%A7%D9%85%D9%87-%D8%B3%D8%AA%D8%A7%D8%AF-%DA%A9%D9%84-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%A8%D8%B1%D8%A7%DB%8C-%D9%85%D9%87%D8%A7%D8%B1%D8%AA%E2%80%8C%D8%A2%D9%85%D9%88%D8%B2%DB%8C-%D8%B3%D8%B1%D8%A8%D8%A7%D8%B2%D8%A7%D9%86-%D8%AA%D8%A7-%DB%B1%DB%B4%DB%B0%DB%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T17:47:00+00:00"/>
    <meta property="og:title" content="برنامه ستاد کل نیروهای مسلح برای مهارت‌آموزی سربازان تا ۱۴۰۱"/>
    <meta property="og:description" content="فرمانده مهارت‌آموزی گفت: تا سال۱۴۰۱قرار شده بحث مهارت‌آموزی را به تمام سربازان منتقل کنیم و در آن سال سربازی نداشته باشیم که بدون کسب مهارت ترخیص شود."/>
  </head>
  <body>
    <article>
      <h1>
        <a href="https://www.bultannews.com/fa/news/639271/%D8%A8%D8%B1%D9%86%D8%A7%D9%85%D9%87-%D8%B3%D8%AA%D8%A7%D8%AF-%DA%A9%D9%84-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D8%A8%D8%B1%D8%A7%DB%8C-%D9%85%D9%87%D8%A7%D8%B1%D8%AA%E2%80%8C%D8%A2%D9%85%D9%88%D8%B2%DB%8C-%D8%B3%D8%B1%D8%A8%D8%A7%D8%B2%D8%A7%D9%86-%D8%AA%D8%A7-%DB%B1%DB%B4%DB%B0%DB%B1">برنامه ستاد کل نیروهای مسلح برای مهارت‌آموزی سربازان تا ۱۴۰۱</a>
      </h1>
      <h2>فرمانده مهارت‌آموزی گفت: تا سال۱۴۰۱قرار شده بحث مهارت‌آموزی را به تمام سربازان منتقل کنیم و در آن سال سربازی نداشته باشیم که بدون کسب مهارت ترخیص شود.</h2>
      <address><time datetime="2019-11-10T17:47:00+00:00">10 Nov 2019, 17:47</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سردار سید مهدی فرحی بعدازظهر امروز در نشست خبری همایش سراسری پنجه‌های کارآمد - <b>سربازان ماهر"</b> اظهار کرد: دو و نیم سال از عمر <b>قرارگاه مهارت‌آموزی</b> کارکنان وظیفه<b> نیروهای مسلح</b> گذشته است. </p>
      <p>فرمانده قرارگاه مهارت‌آموزی کارکنان وظیفه نیروهای مسلح افزود: تا سال 1401 قرار شده بحث مهارت‌آموزی را به تمام سربازان منتقل کنیم و در آن سال سربازی نداشته باشیم که بدون کسب مهارت ترخیص شود.</p>
      <p>وی با بیان اینکه مهارتها باید دارای کیفیت باشد، گفت: به طور مثال سرباز باید مهارتی که به آن علاقه‌مند است را آموزش ببیند همچنین مهارت باید اثربخش باشد یعنی منجر به شغل شود، مهارتی که منجر به اشتغال نشود، بی‌فایده است.</p>
      <p>فرحی ادامه داد: برای اینکه سربازان مهارتی با کیفیت و اثربخشی آموزش ببینند، 21 ماه مدت خدمت برای رسیدن به کیفیت مهارت‌آموزی کافی نیست به همین دلیل گامهای مهارت‌آموزی را توسعه دادیم، باید پیش از خدمت به جوانان فرصت داده شود.</p>
      <p>فرمانده قرارگاه مهارت‌آموزی کارکنان وظیفه نیروهای مسلح با اشاره به توزیع سربازان در 15 هزار نقطه کشور، تصریح کرد: دستگاه‌های مربوطه شامل وزارت آموزش و پرورش، علوم و بهداشت در این زمینه نقش موثری دارند.</p>
      <p>وی با بیان اینکه باید بتوانیم سربازان مهارت‌دیده قبل از خدمت را در زمان خدمت بکارگیری موثر کنیم، افزود: قرار شد همایشی در این رابطه در هفته آینده برگزار شود.</p>
      <p>فرحی با بیان اینکه به 512 مهارت مربوطه نیازمندیم، متذکر شد: به دنبال کاهش تنشهای ایجاد شده پیش از سربازی هستیم.</p>
      <p>فرمانده قرارگاه مهارت‌آموزی کارکنان وظیفه نیروهای مسلح متذکر شد: در گام نخست مطالعه میدانی و سازمانهای مختلف دنیا را بررسی کردیم، در گام بعدی مطالعه میدانی داخل کشور و در ارگانهایی مانند سازمان فنی و حرفه‌ای و جهاد دانشگاهی انجام شد.</p>
      <p>وی یادآور شد:  در گام سوم نیازهای ستاد کل احصا شد به طور مثال نیازهای ارتش، سپاه، ناجا و وزرات دفاع بررسی شد، در گام بعدی سراغ وزارت کار رفتیم و مشخص شد شرایط اقلیمی هر استان به چه مهارت‌هایی نیازمند است و از این گامها 512 مهارت احصا شد. قرار است سامانه سرباز ماهر تکمیل شود و سربازان پیش از سربازی وارد این سایت شده و مشخص کنند چه مهارتی را می‌توانند کشب کنند.</p>
      <p>آذرکیش؛ مدیرکل دفتر آموزش متوسطه و کاردانش نیز در این نشست، گفت: یکی از تکالیفی که در قوانین بالادستی برای تعلیم و تربیت وجود دارد، مشارکت تمام بخشهای دولتی و غیردولتی در این امر است، ستاد کل نیروهای مسلح از جمله نهادهای تاثیرگذاریست که قرارگاه مهارت‌آموزی کارکنان وظیفه را ایجاد کرده است.</p>
      <p>وی با اشاره اهمیت جایگاه آموزش و پرورش در امر مهارت‌آموزی، گفت: آموزش و پرورش فرصت مهارت‌آموزی در دوره سربازی را تعمیق آموزش این سربازها در دوران دبیرستان و هنرستان می‌داند.</p>
      <p>آذرکیش با اشاره به فعالیت هفت هزار و 100 هنرستان در کشور، تصریح کرد: 945 هزار هنرجو در این هنرستانها مشغول تحصیل هستند.</p>
      <p>مدیرکل دفتر آموزش متوسطه و کاردانش با بیان اینکه مهارت‌آموزی مهمترین اولیت آموزش و پرورش است، یادآور شد: آموزش و پرورش همراهی خوبی با ستادکل نیروهای مسلح در اجرای یک سیاست ملی برقرار کرده و در کنار آموزشهای هنرستانی درس "کار و فناوری" و "فرهنگ و هنر" برای مهارت‌آموزی از دوره ابتدایی وارد دروس شده است.</p>
      <p>وی با بیان اینکه بیش از سه میلیون دانش‌آموز دروس فوق را می‌آموزند، گفت: در کنار دو محور قبلی پروژه‌های تکمیل مهارت نیز داریم، در حال حاضر طرحی با عنوان "ایران‌مهارت" در دبیرستانها در حال آموزش است.</p>
      <p>آذرکیش عنوان داشت: بخشی از شرکت‌کنندگان در همایش سراسری پنجه‌های کارآمد از برگزیدگان حوزه‌های آموزشهای مهارتی هستند، آموزش و پرورش برای مهارت‌آموزی بیش از 50 تفاهم‌نامه با سایر ارگانها برقرار کرده است.</p>
    </article>
  </body>
</html>