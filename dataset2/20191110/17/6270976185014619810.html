<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/10/arahamiya-prokomentuvav-propozytsiyu-golosu-vyjty-z-minskyh-ugod/"/>
    <meta property="og:site_name" content="Рубрика"/>
    <meta property="article:published_time" content="2019-11-10T17:56:43+00:00"/>
    <meta property="og:title" content="Арахамія прокоментував пропозицію &quot;Голосу&quot; вийти з Мінських угод"/>
    <meta property="og:description" content="Голова фракції “Слуга народу” у ВР Давид Арахамія розкритикував пропозицію партії “Голос” про вихід України з Мінських домовленостей. На його переконання, такий крок може призвести до скасування санкцій проти Росії, повідомляє Укрінформ. «Несподівано для мене звучить така заява, тому що партію “Голос” я дуже поважаю, шаную їхні компетенції. Але я поспілкувався з декількома юристами-міжнародниками, вони взагалі […]"/>
  </head>
  <body>
    <article>
      <h1>Арахамія прокоментував пропозицію "Голосу" вийти з Мінських угод</h1>
      <address><time datetime="2019-11-10T17:56:43+00:00">10 Nov 2019, 17:56</time> by <a rel="author" href="https://rubryka.com/author/rubryka_admin/" target="_blank">Богдан Петришин</a></address>
      <figure>
        <img src="https://rubryka.com/wp-content/uploads/2019/11/arahamiya-620x420-c-1.jpg"/>
      </figure>
      <p>
        <b>
          <b>Голова фракції “Слуга народу” у ВР Давид Арахамія розкритикував пропозицію партії “Голос” про вихід України з Мінських домовленостей.</b>
        </b>
      </p>
      <p>На його переконання, такий крок може призвести до скасування санкцій проти Росії, повідомляє <a href="https://www.ukrinform.ua/rubric-polytics/2815371-vihid-ukraini-z-minskih-ugod-prizvede-do-skasuvanna-sankcij-proti-rf-arahamia.html">Укрінформ</a>.</p>
      <p>«Несподівано для мене звучить така заява, тому що партію “Голос” я дуже поважаю, шаную їхні компетенції. Але я поспілкувався з декількома юристами-міжнародниками, вони взагалі не розуміють, як такі заяви можна робити. Тому що будь-який вихід за нашою ініціативою з мінських домовленостей означає майже автоматично скасування багатьох санкцій щодо Російської Федерації. Я не знаю, чи хтось в цій країні є, хто зацікавлений в скасуванні санкцій щодо РФ», — сказав Арахамія.</p>
      <p>На думку Арахамії, лідер “Голосу” Святослав Вакарчук занепокоєний подальшою стратегією нормандського формату і тому пропонує зупинитися і накопичити фінансовий, військовий, дипломатичний ресурси, а потім рухатися далі.</p>
      <p>Нагадаємо, <b>партія “Голос” виступила за вихід України з Мінських угод</b>, які були укладені для врегулювання конфлікту та припинення вогню на Донбасі.</p>
      <p>На переконання політсили, наразі у України немає ні дипломатичної, ні військової можливості повернути тимчасово окуповані території Криму та Донбасу на своїх умовах.</p>
      <p>У партії зазначили, що легітимізований Мінськими домовленостями російський план перетворення Донбасу на підконтрольну Кремлю автономію в складі України несе ризик втрати незалежності та суверенітету України.</p>
      <p>“Ми вважаємо, що єдиний ефективний шлях для України сьогодні — це вийти з Мінських угод і заморозити ситуацію до посилення власних позицій”, — заявили у партії Святослава Вакарчука.</p>
      <p>У партії “Голос” вважають, що після виходу з Мінських угод українська влада має “навести лад на внутрішньому фронті” — вирішити економічні проблеми, побороти корупцію, посилити обороноздатність та підготувати мирний план на своїх умовах.</p>
      <p>“Україна має перегрупуватись і зібрати сили, щоб повернути втрачені території та людей, які стали заручниками агресора. Повернути в тому числі ментально”, — наголосили у партії.</p>
    </article>
  </body>
</html>