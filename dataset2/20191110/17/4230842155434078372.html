<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191110-sprava-mazura-shho-vidomo-pro-ukrayinskogo-veterana/"/>
    <meta property="og:site_name" content="ФАКТИ"/>
    <meta property="article:published_time" content="2019-11-10T17:41:25+00:00"/>
    <meta property="og:title" content="Справа Мазура: що відомо про українського ветерана"/>
    <meta property="og:description" content="Українця Ігора Мазура заарештували у Польщі через відповідне звернення Росії. Факти ICTV зібрали найважливішу інформацію про ветерана війни на Донбасі."/>
  </head>
  <body>
    <article>
      <h1>Справа Мазура: що відомо про українського ветерана</h1>
      <address>
        <time datetime="2019-11-10T17:41:25+00:00">10 Nov 2019, 17:41</time>
      </address>
      <p>Українця Ігора Мазура заарештували у Польщі через відповідне звернення Росії. Факти ICTV зібрали найважливішу інформацію про ветерана війни на Донбасі.</p>
      <p>Ігор Мазур народився у 1973 році у Хмельницькій області. У 1992 році став активістом націоналістичної партії УНА-УНСО, а вже у 1997 році його призначили головою Київської організації партії.</p>
      <p>Вищу освіту Мазур отримав у Черкаському національний університет імені Богдана Хмельницького за спеціальністю вчитель історії. ВНЗ він закінчив у 2005 році.</p>
      <p>Крім того, він закінчив Інститут післядипломної освіти КНУ імені Тараса Шевченка у 2011 році за спеціальністю правознавець.</p>
      <p>Мазур також є головою Фан-клубу Україна, який пропагує досягнення нашої країни у науці, спорті тощо.</p>
      <p>Чоловік вирізняється активною громадянською позицією. Він брав участь у Помаранчевій революції і Революції гідності.</p>
      <p>У 2004 році Мазур взяв на себе роль одного з охоронців наметового містечка на Майдані Незалежності і долучався до автопробігу під назвою Поїзд Дружби, який прямував до Криму і Донбасу.</p>
      <p>
        <b>Читайте: </b>
        <a href="https://fakty.com.ua/ua/ukraine/20191110-sprava-mazura-kondratok-prosyt-sejm-polshhi-nadaty-pidtrymku/">Справа Мазура: Кондраток просить Сейм Польщі надати підтримку</a>
      </p>
      <p>Під час подій Революції гідності він керував Правим Сектором у Київській області, а також виступав начальником штабу 24 сотні Самооборони Майдану.</p>
      <p>Незадовго після початку війни на Донбасі Мазур опинився у зоні АТО. Майже через рік – у квітні 2015 року – став служити у ЗСУ командиром роти, заступником начальника штабу розвідувального батальйону в Секторі М.</p>
      <p>Військового демобілізували у листопаді 2016 року, після чого він став заступником голови УНА-УНСО. Також він є заступником головного командира Української націоналістичної самооборони.</p>
      <p>Мазур одружений вже вдруге. Від першого шлюбу у нього є донька Оля 1997 року народження, а від другого – сини Ярослав і Мирослав 2009 і 2012 років народження.</p>
      <p>До слова, затриманого у Польщі <a href="https://fakty.com.ua/ua/ukraine/20191110-mazura-peredaly-na-poruky-konsulu-ukrayiny-denisova/">Ігоря Мазура взяв на поруки</a> консул України.</p>
    </article>
  </body>
</html>