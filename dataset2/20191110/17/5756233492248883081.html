<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620842/%DA%86%DA%AF%D9%88%D9%86%DA%AF%DB%8C-%D8%AF%D8%B1%DB%8C%D8%A7%D9%81%D8%AA-%D8%B1%D9%85%D8%B2-%D8%AF%D9%88%D9%85-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-10T17:33:00+00:00"/>
    <meta property="og:title" content="چگونگی دریافت رمز دوم یکبار مصرف"/>
    <meta property="og:description" content="رمز دوم یکبار مصرف قرار است از ابتدای دی‌ماه برای تمامی تراکنش‌های غیرکارتی اجباری شود که دریافت این رمزها از طریق پیامک و اپلیکیشن تلفن‌همراه امکان پذیر است."/>
  </head>
  <body>
    <article>
      <h1>چگونگی دریافت رمز دوم یکبار مصرف</h1>
      <address>
        <time datetime="2019-11-10T17:33:00+00:00">10 Nov 2019, 17:33</time>
      </address>
      <p>
        <i>رمز دوم یکبار مصرف قرار است از ابتدای دی‌ماه برای تمامی تراکنش‌های غیرکارتی اجباری شود که دریافت این رمزها از طریق پیامک و اپلیکیشن تلفن‌همراه امکان پذیر است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رمز دوم یکبار مصرف با تاکید پلیس فتا در راستای افزایش امنیت تراکنش‌های بانکی و کاهش کلاهبرداری‌های آنلاین از جمله فیشینگ از ابتدای دی ماه اجرایی خواهد شد و رمزهای دوم ایستا (ثابت) در این زمان غیر فعال می‌شوند.</p>
      <p>بر اساس اعلام بانک مرکزی جمهوری اسلامی ایران، معاون فناوری‌های نوین بانک مرکزی در این باره گفت: رمز دوم پویا به صورت اجباری برای تمامی تراکنش‌های بدون حضور کارت حتی خرید شارژ و پرداخت قبوض با هر مبلغی از ابتدای دی ماه اجرایی خواهد شد. همه مشتریان سیستم بانکی به منظور استفاده از خدمات تراکنش‌های بدون حضور کارت از جمله کارت یا خرید در درگاه‌های اینترنتی رمز دوم یکبار مصرف را فعال کنند.</p>
      <p>در این میان، یکی از مهم ترین سوالات شهروندان نحوه فعال سازی رمز دوم یکبار مصرف (OTP) است.</p>
      <figure>
        <img src="https://aftabnews.ir/files/fa/news/1398/8/19/357595_357.jpg"/>
      </figure>
      <p>
        <b>دریافت رمز پویا از طریق پیامک یا اپلیکیشن</b>
      </p>
      <p>دریافت رمز دوم یکبار مصرف به صورت همزمان از طریق اپلیکیشن و پیامک میسر نیست.</p>
      <p>اگر رمز دوم پویا را از طریق اپلیکیشن فعال شده باشد، با فعالسازی سرویس پیامکی، رمز دوم یکبار مصرف اپلیکیشن غیرفعال خواهد شد.</p>
      <p>خدمات رمز دوم یکبار مصرف کاملا، رایگان است</p>
      <p>سرویس رمز دوم یکبار مصرف کاملا رایگان است و هیچ هزینه‌ای برای مشتریان به دنبال ندارد.</p>
      <p>
        <b>مراجعه به بانک عامل</b>
      </p>
      <p>متقاضیان به منظور دریافت رمز دوم یکبار مصرف از طریق اپلیکیشن ابتدا باید به سایت بانک عامل خود مراجعه و نرم افزار رمزساز را دریافت و نصب کنند.</p>
      <p>انجام این مرحله برای فعال‌سازی ارسال رمز دوم یکبار مصرف به صورت پیامکی مورد نیاز نیست.</p>
      <p>
        <b>مراجعه به خودپردازها</b>
      </p>
      <p>برای دریافت کد فعالسازی سرویس اپلیکیشن و پیامکی رمز دوم پویا به یکی از خودپردازها یا پایانه‌های بانکی غیر نقد بانک عامل مراجعه شده و در منوی رمز کارت، رمز دوم یکبار مصرف یا پویا انتخاب شود تا این سرویس برای متقاضی، فعال و رمزی به تلفن همراه وی ارسال شود.</p>
      <p>در این مرحله، مشتریانی که قصد فعال‌سازی این خدمت با نرم افزار را دارند نیاز است تا کد تاییده فعال‌سازی پیامک شده از سوی بانک عامل را در اپلیکیشن وارد کنند تا اپلیکیشن فعال شود و بتوانند هر ۶۰ تا ۹۰ ثانیه یک رمز دوم یکبار مصرف بسازند.</p>
      <p>
        <b>سازوکار دریافت پیامکی رمز پویا</b>
      </p>
      <p>مشتریانی که قصد دریافت سرویس رمز دوم پویا پیامکی را دارند در این مرحله باید چهار رقم شماره آخر کارت را به سر شماره‌ای که از سوی بانک به شخص پیامک می‌شود در پیامکی جداگانه ارسال کنند تا این سرویس برای آنها فعال و بتوانند برای تراکنش‌های خود از رمزهای OTP استفاده کنند.</p>
      <p>پیامک فعال سازی رمز دوم پویا یا رمز دوم پویا از طریق پیامک از سوی بانک به شماره تلفن همراه اعلام شده توسط مشتری در شعبه ارسال خواهد شد.</p>
      <p>بر این اساس در صورتی که متقاضی قصد دارد تا رمز دوم یکبار مصرف را در شماره موبایل دیگری دریافت کند، باید بعد از فعال سازی به شعبه مراجعه و درخواست خود را اعلام کند تا رمز دوم پویا به سیم کارت دیگر وی ارسال شود.</p>
    </article>
  </body>
</html>