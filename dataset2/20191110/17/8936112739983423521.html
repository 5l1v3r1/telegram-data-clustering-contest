<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/robert-lewandowski-moze-pobic-rekord-gerda-muellera,984418.html"/>
    <meta property="og:site_name" content="TVN24"/>
    <meta property="article:published_time" content="2019-11-10T17:15:00+00:00"/>
    <meta property="og:title" content="Lewandowski na tropie &quot;wiecznego&quot; rekordu. Rummenigge: sam się w to zaangażował"/>
    <meta property="og:description" content="Karl-Heinz Rummenigge jest pod wrażeniem formy Roberta Lewandowskiego. Jego zdaniem Polak może pokusić się o poprawienie strzeleckiego rekordu legendarnego niemieckiego napastnika Gerda Muellera, k..."/>
  </head>
  <body>
    <article>
      <h1>Lewandowski na tropie "wiecznego" rekordu. Rummenigge: sam się w to zaangażował</h1>
      <address>
        <time datetime="2019-11-10T17:15:00+00:00">10 Nov 2019, 17:15</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ee1023a3-d589-4ef4-84ed-33ec3950ed39.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/9d6a210f-8a14-4709-903d-13fcdce30a4d-480p.mp4"/>
          <figcaption>Bayern - Borussia. Gole Roberta Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
          <figcaption>Gol Roberta Lewandowskiego w meczu z Eintrachtem Frankfurt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/57b132da-e79e-11e9-ae59-0050569bf40f-480p.mp4"/>
          <figcaption>Gol Roberta Lewandowskiego w meczu Bayernu z Hoffenheim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/903d05c6-5c5b-4ab7-9365-31c8fe4d78f6-480p.mp4"/>
          <figcaption>Pudło i gol Roberta Lewandowskiego w meczu z Paderborn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/1a7dd07c-d721-11e9-9cc3-0050569b018a-480p.mp4"/>
          <figcaption>Gol Lewandowskiego w meczu z Lipskiem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/11b28516-180f-4b06-8b70-934701ecb17d-480p.mp4"/>
          <figcaption>Robert Lewandowski przymierzył z rzutu wolnego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0a69784e-ec98-4b0a-8460-ca7c5bebec36-480p.mp4"/>
          <figcaption>Bayern - Mainz 6:1. Gol Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/92229dc7-4b6f-4031-99b2-ac441450310b-480p.mp4"/>
          <figcaption>Lewandowski i hat-trick z Schalke</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/e91a25fe-c0a9-11e9-a3ea-0050569b018a-480p.mp4"/>
          <figcaption>Dwa gole Lewandowskiego z Herthą</figcaption>
        </figure>
        <figcaption>Lewandowski jest w wielkiej formie Foto: Getty Images | Video: Eleven Sports Network</figcaption>
      </slideshow>
      <h3>Karl-Heinz Rummenigge jest pod wrażeniem formy Roberta Lewandowskiego. Jego zdaniem Polak może pokusić się o poprawienie strzeleckiego rekordu legendarnego niemieckiego napastnika Gerda Muellera, który w sezonie 1971/72 zdobył 40 bramek w Bundeslidze. - Jest pierwszym, który może to zrobić - przyznał szef Bayernu Monachium.</h3>
      <p>
        <a href="https://player.pl/">
          <b>Mecze ligi niemieckiej można oglądać w kanałach ELEVEN SPORTS w Player.pl</b>
        </a>
      </p>
      <p>Polski napastnik Bawarczyków kroczy od rekordu do rekordu. W sobotę strzelił dwa gole w spotkaniu z Borussią Dortmund (4:0) i po 11 kolejkach ma ich w dorobku 16. Na tym etapie sezonu nikt nigdy nie miał więcej. Nawet wielki Gerd Mueller. Przy nazwisku słynnego niemieckiego "Bombera" w rozgrywkach 1968/69 widniało 15 trafień.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/cbcde1e4-d864-4387-87b3-cfb17a1a4ccc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lewandowski strzela gola za golem<cite>Źródło: Getty Images</cite></figcaption>
      </figure>
      <h3>"Chyba nie można być lepszym"</h3>
      <related>
        <a href="https://eurosport.tvn24.pl/bundesliga,111/kicker-operacja-lewandowskiego-przelozona,984352.html"/>
      </related>
      <p>- Wydawało się, że rekord Muellera będzie wieczny. Ale Robert jest pierwszym, który może go poprawić i przekroczyć granicę 40 bramek. Widzę, że sam się w to zaangażował - powiedział Rummenigge.<br/><br/>Polak dwoma golami przedłużył do 11 rekordową serię meczów od początku sezonu, w których co najmniej raz trafił do siatki.<br/><br/>- Chyba już nie można być lepszym niż Robert w sobotę. To niesamowite, że w każdym występie strzela jedną, dwie bądź trzy bramki. I ta jego jakość. Nic tylko czapki z głów - podkreślił były świetny napastnik.</p>
      <h3>Goni też byłego trenera</h3>
      <p>W 18 występach w barwach Bayernu w tym sezonie Polak uzyskał 23 bramki. Trafił do siatki w każdym spotkaniu Bundesligi, Ligi Mistrzów, a jednego gola dorzucił w Pucharze Niemiec. Łącznie w 301 meczach w Bundeslidze ma na koncie 218 trafień. Dwóch brakuje mu do trzeciego w klasyfikacji strzelców wszech czasów, niedawnego trenera w Bayernie Juppa Heynckesa.<br/><br/>W poniedziałek Lewandowski zamelduje się na zgrupowaniu reprezentacji Polski, z którą będzie się przygotowywał do kończących eliminacje mistrzostw Europy spotkań z Izraelem i Słowenią. Biało-Czerwoni już mają zapewniony awans, więc - jak napisał w niedzielę magazyn "Kicker" - szefowie Bayernu mają nadzieję, że ich zawodnik zagra tylko w jednym z tych meczów.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/ee1023a3-d589-4ef4-84ed-33ec3950ed39.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Szesnasty gol Lewandowskiego w sezonie<cite>Źródło: Getty Images</cite></figcaption>
      </figure>
      <p>Autor: dasz / Źródło: eurosport.pl, PAP</p>
    </article>
  </body>
</html>