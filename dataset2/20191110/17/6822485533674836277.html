<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819144.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T17:21:00+00:00"/>
    <meta property="og:title" content="افزایش بیش از سه هزار مگاوات به ظرفیت برق کشور"/>
    <meta property="og:description" content="به گزارش فارس، رضا اردکانیان در جمع خبرنگاران گفت: همان‌طور که ریاست محترم جمهوری در نیمه مهرماه اعلام کرد وزارت نیرو تا پایان امسال هر هفته دریکی از استان‌های کشور تعدادی از طرح‌های بزرگ آب و برق را به مدار بهره‌برداری خواهد آورد."/>
  </head>
  <body>
    <article>
      <h1>افزایش بیش از سه هزار مگاوات به ظرفیت برق کشور</h1>
      <address>
        <time datetime="2019-11-10T17:21:00+00:00">10 Nov 2019, 17:21</time>
      </address>
      <p>وزیر نیرو گفت: وضعیت برق از حیث تولید شرایط خوبی دارد و تا پایان سال حدود بیش از سه هزار مگاوات دیگر به ظرفیت برق کشور اضافه می‌شود.</p>
      <p>به گزارش فارس، رضا اردکانیان در جمع خبرنگاران گفت: همان‌طور که ریاست محترم جمهوری در نیمه مهرماه اعلام کرد وزارت نیرو تا پایان امسال هر هفته دریکی از استان‌های کشور تعدادی از طرح‌های بزرگ آب و برق را به مدار بهره‌برداری خواهد آورد.</p>
      <p>وزیر نیرو گفت: این طرح‌ها شامل 227 پروژه شامل احداث سد و نیروگاه، شبکه‌های آبیاری، زه کشی، تصفیه‌خانه‌های آب، تصفیه‌خانه‌های فاضلاب، خطوط انتقال و نیروگاه‌های خورشیدی و بادی هست که جمعاً دولت برای این طرح‌ها 33 هزار میلیارد تومان سرمایه‌گذاری کرده و به‌طور متوسط می‌توان گفت در هر هفته حدود یک هزار میلیارد تومان پروژه آب و برق در کشور افتتاح خواهد شد و در همین زمینه ما در هفته پنجم هستیم و با طرح‌هایی که فردا در کرمان افتتاح خواهد شد حدود پنج هزار میلیارد تومان جمع  پروژه‌های به بهره‌برداری رسیده هست.</p>
      <p>وی ادامه داد: استان‌هایی که تابه‌حال به پویش الف ب ایران را پشت سر گذاشته‌اند، استان‌های تهران، ایلام، قم، آذربایجان غربی، یزد و پنجمین استان نیز کرمان هست.</p>
      <p>اردکانیان گفت: وضعیت برق از حیث تولید شرایط خوبی دارد و تا پایان سال حدود بیش از سه هزار مگاوات دیگر به ظرفیت برق کشور اضافه می‌شود و امکان خوبی هم برای تبادل انرژی با کشورهای همسایه داریم ولی مهم‌ترین اتفاقی که در کارنامه صنعت برق ما ثبت‌شده و انشا الله تداوم پیدا خواهد کرد بحث مدیریت مصرف هست به این معنی که مردم ما به‌درستی دریافته‌اند که در کشور نه‌فقط روشنایی و گرمایش و سرمایش، که چرخ توسعه در بخش‌های مختلف صنعتی، کشاورزی، معدنی و درمانی و حتی آموزشی و تحقیق و پژوهش نیز متکی به برق هست و برای تداوم این پایداری قطعاً مصرف باید مدیریت شود.</p>
      <p>وزیر نیرو گفت: این پست هم جزء نه پروژه‌ای است که امروز به مناسبت سفر ریاست جمهوری در حوزه آب و برق افتتاح می‌شود و جمعاً 472 میلیارد تومان هزینه طرح‌هایی است که در استان یزد در بخش آب و برق افتتاح می‌کنیم یا عملیات اجرایی‌ آن آغاز می‌شود.</p>
      <p>اردکانیان ادامه داد: این پست به‌ویژه نقش مهمی در تأمین برق مطمئن برای هم‌وطنان عزیز در شهرستان ابرکوه دارد و برای صنایع و معادن نیز طبق گزارشی که به من دادند با به مدار آمدن این پست ظرفیت اوج بار این منطقه تا چهار برابر افزایش پیدا می‌کند و خبر خوب دیگر اینکه شهرستان ابرکوه ازجمله نقاط ممتاز در کشور هست که سهم مصرف برقش در بخش تولید درصد بسیار بالایی است یعنی 93 درصد برق مصرفی این منطقه صرف تولید می‌شود که در بخش‌های مختلف صنعت و معدن و کشاورزی است.</p>
      <p>وی گفت: یکی از مطالعاتی که وزارت نیرو در طول سال‌های گذشته انجام داده، مطالعه تأمین آب صنایع و بخش کشاورزی صنعتی،  حسب مورد از دریا بوده است و ما مطالعات را برای 17 استان کشور به انتها رساندیم و یکی از آن‌ها استان یزد هست که تخصیص آب کافی برای مصارف صنعتی استان و همچنین مقادیری هم برای کشت گلخانه‌ای از آب دریا داده‌شده است و این تخصیص به شرکت آب منطقه‌ای استان ابلاغ‌شده و الآن سهم به‌اندازه‌ای است که هر چه سرمایه‌گذار بیاید و پیگیری ترتیبات قانونی شوند در حد نیازهای صنعتی استان برای سه دهه آینده مجوز موجود هست.</p>
    </article>
  </body>
</html>