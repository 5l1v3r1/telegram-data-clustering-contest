<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231560/"/>
    <meta property="og:site_name" content="Українська правда"/>
    <meta property="article:published_time" content="2019-11-10T17:23:36+00:00"/>
    <meta property="og:title" content="Мазур: Інтерпол здався і включив нас у &quot;чорний список&quot;"/>
    <meta property="og:description" content="Затриманий у Польщі і звільнений на поруки український ветеран Ігор Мазур вважає, що Інтерпол “здався” під натиском РФ і включив фігурантів порушеної в РФ кримінальної справи до своєї бази."/>
  </head>
  <body>
    <article>
      <h1>Мазур: Інтерпол здався і включив нас у "чорний список"</h1>
      <address>
        <time datetime="2019-11-10T17:23:36+00:00">10 Nov 2019, 17:23</time>
      </address>
      <p>Затриманий у Польщі і звільнений на поруки український ветеран Ігор Мазур вважає, що Інтерпол "здався" під натиском РФ і включив фігурантів порушеної в РФ кримінальної справи до своєї бази.</p>
      <p><b>Джерело</b>: пресконференція Мазура в Любліні, яку транслював <a href="https://www.ukrinform.ua/rubric-society/2815398-u-lublini-vidbuvaetsa-preskonferencia-mazura-i-genkonsula-ukraini.html">Укрінформ</a>, Українська правда</p>
      <p><b>Пряма мова</b>: "Я не думаю, що хтось мене здав. Скоріш за все, останні кілька місяців Росія почала активно працювати на міжнародному рівні, і, на жаль, як Данія здалася і дозволила будувати "Північний потік-2", так само десь Інтерпол здався і вирішив включити нас у цей "чорний список". Так само вони погодилися з тим, що російський суд, який може мене судити чи когось з хлопців, може справедливо судити".</p>
      <p>"Інтерпол, який раніше не ставив у чорний список тих, хто на Кавказі висвітлював ті злочини, які робила російська армія в 90-х роках, у Грузії й Чечні, зараз включив нас у розшук. Я не виключаю, що, крім мене, й інші можуть бути у списку".</p>
      <p><b>Деталі</b>: Мазур зазначив, що українські прикордонники не попереджали його про присутність у базі Інтерполу. Він також розповів, що був у Польщі минулого і позаминулого року.</p>
      <p>Один з лідерів УНА-УНСО також заявляє, що не брав участі в бойових діях у Чечні, в чому його звинувачує РФ.</p>
      <p><b>Пряма мова</b>: "Я не брав участі в бойових діях. Я був на території Чечні в той час, ми приїхали як журналісти, був пресцентр "Вільний Кавказ"".</p>
      <p>"Воно трошки смішно, якби не було так грішно. По тій справі, що й я, проходить Арсеній Яценюк, брати Тягнибоки, Дмитро Ярош і ще десь п'ятеро хлопців. По ній же проходив і Микола Карпюк і Станіслав Клих, які ніколи не були в Чечні, але це не було важливо для російського "правосуддя"".</p>
      <p>"По цій справі деякий час проходив пан Юрій Шухевич, який сліпий. Але оскільки він належить до керівництва УНА-УНСО, то він також проходить по цій справі. Ярослава Лагнюка, нашого голову виконкому, якому на той час було 3,5 роки, теж включили по цій справі, що він так само закатував 10 росіян, брав участь у бойових діях. Вони навіть не подивилися, що він 1991 року народження", - розповів один з лідерів УНА-УНСО.</p>
      <p><b>Що було раніше</b>: У неділю співробітника Секретаріату Уповноваженого ВРУ з прав людини, одного з лідерів "УНА-УНСО", ветерана війни на Донбасі Ігоря "Тополю" Мазура <a href="https://www.pravda.com.ua/news/2019/11/10/7231549/">передали на поруки</a> Генерального консула України у Любліні.</p>
      <p><b>Передісторія</b>:</p>
      <ul>
        <li>9 листопада в Польщі за запитом РФ <a href="https://www.pravda.com.ua/news/2019/11/9/7231476/">затримали </a>одного з лідерів "УНА-УНСО", ветерана війни на Донбасі Ігоря Мазура з позивним "Тополя".</li>
        <li>Пізніше з ним <a href="https://www.pravda.com.ua/news/2019/11/9/7231479/">зустрівся </a>український консул. </li>
        <li>МВС України у зв'язку з затриманням Мазура <a href="https://www.pravda.com.ua/news/2019/11/9/7231484/">привернуло </a>увагу Інтерполу до спроби РФ неправомірно використати його інструменти для політично вмотивованих переслідувань українців.</li>
        <li>У Києві під посольством Польщі відбулася <a href="https://www.pravda.com.ua/news/2019/11/9/7231490/">акція </a>на підтримку Мазура.</li>
        <li>Віцеспікер Сейму Польщі Малґожата Ґошєвська <a href="https://www.pravda.com.ua/news/2019/11/9/7231501/">запевнила</a>, що затримання Мазура у Польщі є "виключно технічним" кроком і що вона гарантує невинність затриманого.</li>
        <li>Зранку 10 листопада Мазура доправили у відділ Окружної прокуратури Холма в Польщі, де <a href="https://www.pravda.com.ua/news/2019/11/10/7231539/">допитали</a>. На допит його привезли без наручників.</li>
      </ul>
      <footer>Катерина Тищенко, УП</footer>
      <related>
        <a href="https://www.pravda.com.ua/news/2019/11/10/7231549/"/>
        <a href="https://www.pravda.com.ua/news/2019/11/10/7231544/"/>
        <a href="https://www.pravda.com.ua/news/2019/11/10/7231542/"/>
      </related>
    </article>
  </body>
</html>