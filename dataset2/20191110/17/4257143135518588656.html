<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/10/ertekes-kincsre-leltek-buvarok-a-tenger-melyen"/>
    <meta property="og:site_name" content="infostart"/>
    <meta property="article:published_time" content="2019-11-10T17:46:00+00:00"/>
    <meta property="og:title" content="Értékes kincsre leltek búvárok a tenger mélyén"/>
    <meta property="og:description" content="Svéd búvárok két, valószínűleg a 17. században elsüllyedt hajóroncsot találtak Stockholm közelében. A tengeri régészek szerint az egyik a híres svéd csatahajó, az első útján elsüllyedt Vasa testvérhajója lehetett."/>
  </head>
  <body>
    <article>
      <h1>Értékes kincsre leltek búvárok a tenger mélyén</h1>
      <address><time datetime="2019-11-10T17:46:00+00:00">10 Nov 2019, 17:46</time> by <a rel="author">Infostart / MTI</a></address>
      <h3>Svéd búvárok két, valószínűleg a 17. században elsüllyedt hajóroncsot találtak Stockholm közelében. A tengeri régészek szerint az egyik a híres svéd csatahajó, az első útján elsüllyedt Vasa testvérhajója lehetett.</h3>
      <p>Jim Hansson tengeri régész és búvár kedden fedezte fel a hajóroncsokat a Vaxholm-sziget partjai közelében, amely számos hajó hullámsírja.</p>
      <p>Nagyon felvillanyozta, hogy egy olyan hajóroncsot fedezett fel, amely hasonlít a Vasára, már a méretében is. "Olyan érzés volt, mintha a Vasa mellett úsznék" - mondta pénteken.</p>
      <p>A szakemberek úgy vélik, a két hajóroncs egyike a Vasa testvérhajója lehetett.</p>
      <p>A Vasa svéd hadihajót az 1620-as években építették II. Gusztáv Adolf svéd király megrendelésére. Az elkészült 69 méter hosszú hajót korának egyik legjobban felszerelt hadihajójának tartották, 64 ágyú volt a fedélzetén. 1628-ban indult első útjára a stockholmi kikötőből, ám egy heves szélroham megbillentette, és az ágyúnyílásokon beömlő víz elsüllyesztette.</p>
      <p>A Vasát 1961-ben kiemelték a hullámsírból, a stockholmi Vasa Múzeumban lehet megtekinteni, és az egyik legnépszerűbb turistalátványosságnak számít.</p>
      <blockquote>A hajóműhelyből, ahol a Vasa készült, három további hajót rendelt a király: az Applet, a Kronan és a Scepter nevű hajókat, amelyek több tengeri csatában is harcoltak.</blockquote>
      <p>"Úgy véljük, valamelyikük ebben a térségben süllyedhetett el" - hangsúlyozta Patrik Höglund tengeri régész és búvár.</p>
      <p>A hajókat, amelyek roncsait most megtalálták, a régészek szerint szándékosan süllyesztették el, hogy víz alatti akadályként feltartóztassák az ellenséges hajókat.</p>
      <p>A búvárok famintákat is felhoztak a roncsokból, hogy laboratóriumban vizsgálják meg azokat, és meghatározzák a korukat. A vizsgálat kideríti, hogy mikor vághatták ki a fákat, amelyekből a hajót ácsolták, és az archívumokból jó eséllyel ki lehet deríteni, hogy a kivágott fákból mely hajók készültek - magyarázta Hansson.</p>
      <p>A roncsok több évszázada pihennek a tenger mélyén, de ugyanolyan jó állapotban maradtak fenn, mint a Vasa.</p>
      <blockquote>A régészek magyarázata szerint ennek oka, hogy a Balti-tenger vizéből hiányoznak azok a mikroorganizmusok, amelyek más vizekben élnek, és elpusztíthatnák a roncsot.</blockquote>
      <p>A roncsok kiemelését egyelőre nem tervezik, mert a víz nagyon jól konzerválja őket. Ehelyett egy digitális kiállításon szerepelnek majd, amelyet a hajóroncsoknak szentelt új, 2020-ban megnyíló múzeumban láthat majd a közönség.</p>
      <p>
        <i>Nyitókép: A Vasa hajó néhány fedőlapjának eredeti színű reprodukciója a Vasa múzeumban, Stockholmban (Wikipédia/I, Peter Isotalo)</i>
      </p>
    </article>
  </body>
</html>