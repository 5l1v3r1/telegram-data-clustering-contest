<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/na-sodiscu-bodo-vonjali-konopljo-232045"/>
    <meta property="og:site_name" content="Slovenske novice"/>
    <meta property="article:published_time" content="2019-11-10T17:11:00+00:00"/>
    <meta property="og:title" content="Na sodišču bodo vonjali konopljo"/>
    <meta property="og:description" content="NOVO MESTO – »Če ta zavitek konoplje še obstaja, ga bo sodišče pridobilo. Pa ga bomo vonjali, ali res oddaja tako močan vonj, kot sta trdila policista,« je odločila sodnica novomeškega sodi..."/>
  </head>
  <body>
    <article>
      <h1>Na sodišču bodo vonjali konopljo</h1>
      <h2>Policisti so na silvestrovo v avtu našli vrečo konoplje. Obtoženi Dolenjec trdi, da so mu drogo podtaknili.</h2>
      <address><time datetime="2019-11-10T17:11:00+00:00">10 Nov 2019, 17:11</time> by <a rel="author">Tanja Jakše Gazvoda</a></address>
      <slideshow>
        <figure>
          <img src="https://www.slovenskenovice.si/images/slike/2019/09/26/1193744.jpg"/>
          <figcaption>Jože si ni želel medijske pozornosti. FOTO: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/09/26/221277.jpg"/>
          <figcaption>Ker je bila količina konoplje kar velika, so policisti upravičeno sklepali, da je namenjena nadaljnji prodaji.</figcaption>
        </figure>
        <figure>
          <img src="https://www.slovenskenovice.si/images/slike/2019/09/26/701114.jpg"/>
          <figcaption>Pozornost policistov so pritegnili trije moški na zelenici, ki so vpili in se prerivali. FOTO: Pu Kranj</figcaption>
        </figure>
      </slideshow>
      <p>NOVO MESTO – »Če ta zavitek konoplje še obstaja, ga bo sodišče pridobilo. Pa ga bomo vonjali, ali res oddaja tako močan vonj, kot sta trdila policista,« je odločila sodnica novomeškega sodišča. Na silvestrovo, bilo je 31. decembra 2016 sredi dneva, so namreč policisti pogledali v avto danes 48-letnega Dolenjca <b>Jožeta J.</b> in v njem našli vrečko s skoraj 40 dekagrami posušenih delcev. Šlo je za prepovedano konopljo, in ker je bila količina kar velika, so upravičeno sklepali, da je namenjena nadaljnji prodaji.<br/>Policisti so postopali nezakonito, zato je tudi dokaz pridobljen nezakonito.</p>
      <figure>
        <img src="https://www.slovenskenovice.si/images/slike/2019/09/26/221277.jpg"/>
        <figcaption>Ker je bila količina konoplje kar velika, so policisti upravičeno sklepali, da je namenjena nadaljnji prodaji.</figcaption>
      </figure>
      <p>A Jože je jasen: drogo so mu podtaknili. Kljub temu je moral sesti na zatožno klop novomeškega sodišča, in če bi dejanje priznal, bi lahko sprejel ponujeno kazen: pogojno kazen osem mesecev zapora v preizkusni dobi treh let, zaseg droge in plačilo stroškov. A zakaj bi priznal, ko pa ni kriv, kakopak, njegov odvetnik pa je vložil predlog za izločitev dokazov. Zavitek s konopljo je bil namreč hermetično zaprt v plastični vrečki, zato ni mogoče, da bi se konopljo vonjalo, kot so trdili policisti. Predlagal je celo, naj svoje stališče do tega, ali tak zavitek oddaja močan vonj po konoplji, pove izvedenec forenzične stroke.</p>
      <blockquote>8<br/>mesecev pogojne kazni bi dobil ob priznanju.</blockquote>
      <p>»Ker tak zavitek ne oddaja vonja, policisti niso imeli podlage za utemeljeni sum, da je storil kaznivo dejanje, in tudi niso imeli podlage, da od njega zahtevajo, naj jim zavitek izroči. Postopali so nezakonito, zato je tudi dokaz pridobljen nezakonito,« je prepričan zagovornik, ki je predlagal tudi zaslišanje vseh treh policistov, obtoženi pa je kmalu po dogodku podal kazensko ovadbo zoper takrat še neznane storilce zaradi goljufije.</p>
      <blockquote>Zavitek s konopljo je bil hermetično zaprt v plastični vrečki, zato ni mogoče, da bi se konopljo vonjalo, kot so trdili policisti.</blockquote>
      <figure>
        <img src="https://www.slovenskenovice.si/images/slike/2019/09/26/701114.jpg"/>
        <figcaption>Pozornost policistov so pritegnili trije moški na zelenici, ki so vpili in se prerivali. FOTO: Pu Kranj</figcaption>
      </figure>
      <p>Tistega dne sta dva policista nadzirala okolico enega od trgovskih centrov v Novem mestu. Njuno pozornost so pritegnili trije moški na zelenici, ki so vpili in se prerivali. Takoj sta na pomoč poklicala še enega policista s službenim psom. Možje v modrem so stopili do razgretežev, a dva sta se podala v beg, tam je ostal le Jože.<br/><br/>Eden od policistov se je sicer pognal v dir za bežečima moškima, a sta bila spretnejša in sta pobegnila, dva policista pa sta stopila do Jožetovega avta. Ena od vrat avtomobila so bila odprta, iz njega pa je bilo zaznati vonj po konoplji, menda je močno smrdelo po tej prepovedani rastlini. Ko sta Jožeta pozvala, naj jima izroči vrečko na zadnjem sedežu, jo je ta razburjen vrgel proti enemu od policistov. Jože naj bi bil tudi agresiven in celo grozil naj bi, zato sta ga policista vklenila. Sledili sta ovadba in obtožnica, o krivdi pa bo na glavni obravnavi tehtalo sodišče.</p>
    </article>
  </body>
</html>