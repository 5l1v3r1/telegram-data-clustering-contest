<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639276/%D9%85%D8%B1%D8%B2%D8%A8%D8%A7%D9%86%D8%A7%D9%86-%D8%B1%D8%A8%D9%88%D8%AF%D9%87-%D8%B4%D8%AF%D9%87-%D8%AF%D8%B1-%D9%85%D8%B1%D8%B2-%D9%85%DB%8C%D8%B1%D8%AC%D8%A7%D9%88%D9%87-%D8%AF%D8%B1-%D8%B3%D9%84%D8%A7%D9%85%D8%AA-%D9%87%D8%B3%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-10T17:47:00+00:00"/>
    <meta property="og:title" content="مرزبانان ربوده شده در مرز میرجاوه، در سلامت هستند"/>
    <meta property="og:description" content="فرمانده مرزبانی ناجا گفت: طبق آخرین اطلاعاتی که در اختیار داریم دو مرزبان ربوده شده در سلامت کامل هستند، اما همچنان زمان آزادی آنها مشخص نیست."/>
  </head>
  <body>
    <article>
      <h1>
        <a href="https://www.bultannews.com/fa/news/639276/%D9%85%D8%B1%D8%B2%D8%A8%D8%A7%D9%86%D8%A7%D9%86-%D8%B1%D8%A8%D9%88%D8%AF%D9%87-%D8%B4%D8%AF%D9%87-%D8%AF%D8%B1-%D9%85%D8%B1%D8%B2-%D9%85%DB%8C%D8%B1%D8%AC%D8%A7%D9%88%D9%87-%D8%AF%D8%B1-%D8%B3%D9%84%D8%A7%D9%85%D8%AA-%D9%87%D8%B3%D8%AA%D9%86%D8%AF">مرزبانان ربوده شده در مرز میرجاوه، در سلامت هستند</a>
      </h1>
      <h2>فرمانده مرزبانی ناجا گفت: طبق آخرین اطلاعاتی که در اختیار داریم دو مرزبان ربوده شده در سلامت کامل هستند، اما همچنان زمان آزادی آنها مشخص نیست.</h2>
      <address><time datetime="2019-11-10T17:47:00+00:00">10 Nov 2019, 17:47</time> by <a rel="author">بولتن نیوز | bultannews.com</a></address>
      <p><b>به گزارش بولتن نیوز، </b>سردار قاسم رضایی در حاشیه بازدید از یگان‌های مرزی استان <b>سیستان و بلوچستان</b> در نشست خبری اظهار داشت: با وجود توطئه‌های فراوان دشمنان نظام مقدس جمهوری اسلامی ایران، ملت شریف ایران هیچ گاه از مسیر انقلاب خارج نشدند و در مسیر ولایت و رهبری حرکت می‌کنند و این بالاترین قدرت نرم جمهوری اسلامی ایران است.</p>
      <p>وی با اشاره به تردد زائران اربعین حسینی (ع) در نظم و امنیت از مرزهای چهارگانه خسروی، چذابه، مهران و شلمچه افزود: پیاده‌روی اربعین حسینی(ع) در امنیت کامل برگزار شد و با مدیریت الهی بین دو کشور، بیرق حرم امام رضا (ع) و امام حسین (ع) در نقطه صفر مرزی دو کشور تبادل و توسط مرزبانان در مرز مهران برافراشته شد و این نشانه یک دیپلماسی فرهنگی اجتماعی و مدیریت دینی است.</p>
      <p>فرمانده مرزبانی ناجا با اشاره به روابط میان جمهوری اسلامی  ایران با کشورهای همسایه افزود: روابط و تعامل مطلوبی میان ما و کشورهای قطر، کویت و امارات برقرار است که حاصل نشست‌ها، توافقات ملی و منطقه‌ای خوبی را رقم زده است.</p>
      <p>وی تعاملات کشور ایران و جمهوری آذربایجان را عمیق عنوان کرد و افزود: چالش های مرزی با کشورهای ترکیه و جمهوری آذربایجان با مدیریت مشترک مرزبانان در هر دو سوی مرزها منجر به برقراری امنیت مطلوب شده است و به عنوان مثال برگزاری مراسم تحویل سال که به صورت مشترک در نقطه صفر مرزی (بیله سوار)  برگزار شد.</p>
      <p>رضایی خاطرنشان کرد: مطابق بازدیدی که روز گذشته از جنوب استان سیستان بلوچستان داشتم، باید بگویم اقدامات و همکاری خوبی بین <b>مرزبانان</b> ایران و پاکستان صورت گرفته و کشور <b>پاکستان</b> نسبت به سال گذشته مدیریت بهتری در مرزها داشته است، ولی هنوز بخشی از گروه‌ها، اشرار و افراد متواری در خاک پاکستان هستند که باید از طرف دولت آن با این موضوع با جدیت رسیدگی و برخورد شود.</p>
      <p>بنابر اعلام پایگاه خبری پلیس، وی در بخش دیگری از سخنان خود ادامه داد: با تلاش مرزبانان غیور ایران اسلامی، از ورود 57 تن مواد مخدر در سال جاری(از ابتدای سال تاکنون) از مرزهای شرقی کشور جلوگیری شده، که این میزان کشفیات در استان سیستان بلوچستان نسبت به مدت مشابه سال گذشته افزایش 2.5 درصدی داشته است.</p>
      <p>فرمانده مرزبانی ناجا با بیان اینکه دشمنان نظام اسلامی درصدد ناامن کردن کشور هستند، گفت: به برکت تدابیر داهیانه مقام معظم رهبری، امنیت مثال زدنی در کشور حاکم است، از طرفی با همت شبانه روزی مرزبانان در راستای مقابله با ورود مواد مخدر به داخل کشور اقدامات موثری در مرزهای ایران اسلامی صورت گرفته است.</p>
      <p>انتهای پیام/</p>
    </article>
  </body>
</html>