<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttarakhand/story-call-on-cm-trivendra-singh-rawat-s-mobile-phone-received-threats-to-bomb-on-hari-ki-paidi-2842356.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T17:14:56+00:00"/>
    <meta property="og:title" content="मुख्यमंत्री के मोबाइल पर आई कॉल, मिली हरकी पैड़ी को बम से उड़ाने की धमकी"/>
    <meta property="og:description" content="हरकी पैड़ी को बम से उड़ाने की धमकी मिली है। धमकी मुख्यमंत्री त्रिवेंद्र सिंह रावत के मोबाइल फोन पर आई है। सीएम के प्रोटोकॉल अधिकारी की शिकायत पर हरिद्वार नगर कोतवाली में मुकदमा दर्ज किया गया है। उधर..."/>
  </head>
  <body>
    <article>
      <h1>मुख्यमंत्री के मोबाइल पर आई कॉल, मिली हरकी पैड़ी को बम से उड़ाने की धमकी</h1>
      <address><time datetime="2019-11-10T17:14:56+00:00">10 Nov 2019, 17:14</time> by <a rel="author">हिन्दुस्तान टीम,हरिद्वार।</a></address>
      <p>हरकी पैड़ी को बम से उड़ाने की धमकी मिली है। धमकी मुख्यमंत्री त्रिवेंद्र सिंह रावत के मोबाइल फोन पर आई है। सीएम के प्रोटोकॉल अधिकारी की शिकायत पर हरिद्वार नगर कोतवाली में मुकदमा दर्ज किया गया है। उधर धमकी मिलने के बाद हरकी पैड़ी पर पुलिस ने गश्त और चेकिंग बढ़ा दी है। एसएसपी ने 24 घंटे चेकिंग और विशेष सतर्कता बरतने के निर्देश दिए हैं।</p>
      <p>एसएसपी सेंथिल अबुदई कृष्णराज एस के मुताबिक मुख्यमंत्री त्रिवेंद्र सिंह रावत के मोबाइल फोन पर राज्य स्थापना दिवस नौ नवंबर के दिन दोपहर 3:30 बजे से 4 बजे के बीच फोन आया। मोबाइल उनके प्रोटोकॉल अधिकारी आंनद सिंह रावत के पास था। आरोप है कि फोन पर हरिद्वार स्थित हरकी पैड़ी को बम से उड़ाने की धमकी दी। प्रोटोकॉल अधिकारी ने मामले की जानकारी लिखित में एसएसपी हरिद्वार सेंथिल अबुदई कृष्णराज एस को दी। इसके बाद नगर कोतवाली में प्रोटोकॉल अधिकारी की शिकायत पर मुकदमा दर्ज किया गया है। धमकी मिलने के बाद रविवार शाम को हरकी पैड़ी की सुरक्षा व्यवस्था बढ़ा दी गई है। </p>
      <p>रेलवे स्टेशन और बस अड्डे पर भी पुलिसकर्मी तैनात किए गए हैं। जीआरपी के अलावा हरकी पैड़ी पुलिस को 24 घंटे चेकिंग करने के निर्देश दिए गए हैं। चेकिंग के निर्देश मिलने के बाद हरकी पैड़ी चौकी प्रभारी अरविंद रतूड़ी ने सघन चेकिंग अभियान चलाया। संजय पुल, मालवीय घाट, सुभाष घाट, हरकी पैड़ी सहित अन्य जगह पुलिसकर्मियों ने चेकिंग की। एसएसपी सेंथिल अबुदई कृष्णराज एस ने बताया कि सभी को सतर्कता बरतने के साथ ही 24 घंटे चेकिंग के निर्देश दिए गए हैं।</p>
      <p>
        <b>पहले कई बार मिली है धमकी </b>
      </p>
      <p>हरकी पैड़ी को बम से उड़ाने की धमकी कई बार मिल चुकी है। लेकिन उस वक्त केवल एक पत्र से हरकी पैड़ी और रेलवे स्टेशन को उड़ाने की धमकी दी जाती थी। लेकिन इस बार सीधा सीएम के मोबाइल नंबर पर धमकी आई है। </p>
      <p>
        <b>आरोपी की तलाश तेज</b>
      </p>
      <p>मोबाइल फोन पर धमकी मिलने के बाद आरोपी की तलाश हरिद्वार पुलिस ने तेज कर दी है। मोबाइल सिम किस की आइडी पर है इसका भी पता लगवाया जा रहा है। </p>
    </article>
  </body>
</html>