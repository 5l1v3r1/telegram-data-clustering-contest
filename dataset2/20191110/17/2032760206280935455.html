<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89203"/>
    <meta property="og:site_name" content="Denník politika"/>
    <meta property="article:published_time" content="2019-11-10T17:35:06+00:00"/>
    <meta property="og:title" content="Slovenskí hokejisti na Nemeckom pohári otočili zápas z 0:2, ale skončili na poslednom mieste"/>
    <meta property="og:description" content="10.11.2019 (Webnoviny.sk) – Slovenskí hokejoví reprezentanti zvíťazili v záverečnom treťom vystúpení na turnaji o Nemecký pohár. V krefeldskej Yayla Arene v nedeľu zdolali Nemcov 3:2 po predĺžení. Napriek tomu obsadili na podujatí posledné štvrté miesto. Víťaznú trofej si odniesli Švajčiari."/>
  </head>
  <body>
    <article>
      <h1>Slovenskí hokejisti na Nemeckom pohári otočili zápas z 0:2, ale skončili na poslednom mieste</h1>
      <address><time datetime="2019-11-10T17:35:06+00:00">10 Nov 2019, 17:35</time> by <a rel="author">Webnoviny</a></address>
      <p>10.11.2019 (Webnoviny.sk) – Slovenskí hokejoví reprezentanti zvíťazili v záverečnom treťom vystúpení na turnaji o Nemecký pohár. V krefeldskej Yayla Arene v nedeľu zdolali Nemcov 3:2 po predĺžení. Napriek tomu obsadili na podujatí posledné štvrté miesto. Víťaznú trofej si odniesli Švajčiari.</p>
      <p>Zverenci trénera Craiga Ramsayho sa najbližiše predstavia na turnaji NaturEnergie Challenge vo švajčiarskom Vispe, ktorý sa uskutoční 12. až 13. decembra.</p>
      <h3>Nemecký pohár 2019</h3>
      <p>Krefeld – nedeľa</p>
      <p><b>Švajčiarsko – Olympijský tím Ruska 3:4 po sam. nájazdoch (0:1, 1:1, 2:1 – 0:0, 0:1)</b><br/><b>Góly:</b> 22. Le Coultre, 42. Moy, 47. Bertaggia – 19. Briukvin, 29. Iľjin, 58. Igumnov, <b>rozhodujúci sam. nájazd:</b> A. Galimov</p>
      <p><b>Nemecko – Slovensko 2:3 po predĺžení (1:0, 1:1, 0:1 – 0:1)</b><br/><b>Góly:</b> 7. Eder (J. Müller), 29. Eder (Nowak, Ugbekile) – 32. M. Sukeľ (J. Sukeľ), 56. Krivošík (M. Rosandič, M. Sukeľ), 63. P. Zuzin (A. Kollár ml, Koch)<br/><b>Vylúčení:</b> 0:4 na 2 min, <b>presilovky a oslabenia:</b> 0:0, <b>rozhodovali:</b> Piechaczek, Westhaus – Merten, Ponomarjow (všetci Nem.), 4633 divákov</p>
      <p><b>Zostavy:</b><br/><b>Nemecko:</b> Niederberger – Ebner, Nowak, Brandt, Wagner, J. Müller, Bittner, Ugbekile – F. Tiffels, Schütz, Kammerer – Noebels, Pietta, Fischbuch – Eder, Oblinger, Dumont – Wohlgemuth, Ziegler, Brunnhuber<br/><b>Slovensko:</b> Godla – Marek Ďaloga, Čerešňák, Koch, Martin Chovan, M. Rosandič, Bodák – P. Zuzin, Zigo, A. Kollár ml. – Kudrna, Hrivík, Buček – Liška, Gríger, Šišovský – Krivošík, M. Sukeľ, J. Sukeľ</p>
      <h3>I. tretina</h3>
      <p>Slovenskí hokejisti nastúpili v záverečnom zápase turnaja bez trojice Martin Štajnoch, Peter Trška a Mário Lunter, ktorú sužovali zdravotné problémy. Úvod stretnutia bol obojstranne opatrný, no v 7. min otvorili skóre domáci. Andreas Eder vyskúšal strelu švihom spoza obrancu a Denis Godla lovil puk zo siete – <b>1:0</b>.</p>
      <p>Po inkasovanom góle Slováci zvýšili aktivitu, predviedli viacero vydarených akcií, ale chýbala im presnosť vo finálnej fáze. Nemci hrali pozorne v defenzíve, čakali na šance a hrozili z protiútokov. V 19. min predviedol nebezpečný teč Felix Schütz, no puk smeroval tesne nad slovenskú bránku.</p>
      <h3>II. tretina</h3>
      <p>Druhú tretinu otvorila veľká príležitosť slovenského tímu. V 22. min našiel Peter Šišovský v prečíslení dvoch proti jednému voľného Dávida Grígera, ale Mathias Niederberger vytiahol výborný zákrok ľavým betónom. Domáci hráči reagovali o tri minúty neskôr. Alexander Oblinger unikol dvojici slovenských obrancov, v samostatnom nájazde na Godlu však neuspel.</p>
      <h3>Nemecký pohár – konečná tabuľka</h3>
      <p>1. Švajčiarsko 3 1 1 1 0 12:9 6<br/>2. Nemecko 3 1 0 2 0 9:10 6<br/>3. Olympijský tím Ruska 3 0 2 0 1 10:9 4<br/>4. Slovensko 3 0 1 1 2 7:10 3</p>
      <p>V 29. min slovenský brankár druhýkrát v zápase inkasoval. Eder prešiel z vlastného obranného pásma až na vrchol kruhov a odtiaľ nechytateľne zakončil švihom – <b>2:0</b>. V 32. min slávila úspech spolupráca bratov Sukeľovcov. Jakub vybojoval puk za bránkou, posunul ho Matúšovi a ten strelou bez prípravy znížil – <b>2:1</b>.</p>
      <p>V závere prostredného dejstva siahali Slováci aj na vyrovnanie. Marek Hrivík našiel v rýchlom brejku Petra Zuzina, ale Niederberger včas vykopol puk betónom.</p>
      <h3>III. tretina</h3>
      <p>Nemeckí hokejisti vstúpili do záverečnej tretiny s jasným cieľom postrážiť si najtesnejší náskok. Súpera dlho držali na dištanc a v 49. min pohrozili únikom Maximiliana Kammerera. Domáci fanúšikovia si pýtali trestné strieľanie, ale rozhodcovia ponúkli Nemcom iba presilovku, ktorú nevyužili.</p>
      <p>V 52. min nezužitkoval ďalšiu brejkovú možnosť Sven Ziegler a krátko potom z tesnej blízkosti prestrelil bránku Marcel Noebels. Nemeckí reprezentanti kontrolovali hru, no v 56. min nečakane inkasovali. Mislav Rosandič vyslal nenápadné nahodenie od ľavého mantinelu a teč Filipa Krivošíka pomýlil dovtedy pozorného Niederbergera – <b>2:2</b>.</p>
      <h3>Predĺženie</h3>
      <p>Domáci v snahe dosiahnuť celkové víťazstvo na turnaji v závere odvolali brankára, ale nepodarilo sa im streliť vytúžený gól.</p>
      <p>Naopak, chvíľu tŕpli, či neprehrajú v riadnom hracom čase. Spolu so sirénou napol sieť Zuzin, no videorozhodca usúdil, že to bolo po uplynutí časového limitu.</p>
      <p>O víťazovi stretnutia rozhodlo až predĺženie, v ktorom si Zuzin napravil chuť a po individuálnej akcii v 63. min rozhodol o triumfe slovenského tímu – <b>2:3</b>.</p>
      <h3>Hlasy</h3>
      <p><b>Craig Ramsay (tréner SR):</b> „Hrali sme dostatočne agresívne a robili sme to, čo som od hráčov požadoval. Potrebovali sme nájsť cestu ku gólu a to sa nám podarilo. Je vždy cenné, keď sa vám podarí skórovať takýmto spôsobom v predĺžení. Ukázali sme aj dostatok rýchlosti a nevzdali sme sa nepriaznivého stavu. Rád by som vyhrával v každom zápase, ale celkovo som s turnajom spokojný.“</p>
      <p><b>Matúš Súkeľ (útočník SR, autor gólu):</b> „Prehrávali sme o dva góly, ale našťastie sme na to dokázali zareagovať. Strelili sme kontaktný gól a v závere sme pridali ďalšie dva. Škoda, že sme neuspeli ešte v riadnom hracom čase, ale nedá sa nič robiť. Pri mojom góle sme dobre napádali rozohrávku Nemcov, obaja s bratom sme vleteli na obrancov a donútili ich k chybe. Jakub mi dobre prihral k žŕdke a ja som pohotovo vystrelil. Puk sa pomaly kĺzal za čiaru, ale skončil za ňou.“</p>
      <p><b>Peter Zuzin (útočník SR, autor rozhodujúceho gólu):</b> „Bol to tretí zápas, takže to bolo náročné. Za stavu 0:2 sme si vraveli, že potrebujeme streliť gól. Preto sme začali všetko smerovať na bránku súpera, snažili sme sa zakončovať z každej pozície, cloniť pred bránkou. Verili sme si, že príde šanca, ktorú premeníme a bolo to tak. V predĺžení som bol rád za príležitosť od trénera. Nakorčuľoval som si v rýchlosti pre puk, veril som si a som rád, že to vyšlo. Bol to však aj kus improvizácie.“</p>
      <p><b>Denis Godla (brankár SR):</b> „Nebolo to ľahké, ale odohrali sme dobrý zápas. Pri oboch góloch sa puk trochu obtrel o našich hráčov a zmenil smer, takže sa mi to na to ťažko reagovalo. Som však rád, že sme dokázali zareagovať, vyrovnať stav a rozhodnúť v predĺžení. Na bodoch a výsledkoch to možno nevidno, ale odohrali sme solídny turnaj.“</p>
      <p>Viac k témam: <a href="https://www.webnoviny.sk/tag/krefeld/"><u>Krefeld</u></a>, <a href="https://www.webnoviny.sk/tag/nemecky-pohar/"><u>Nemecký pohár</u></a><br/>Zdroj: Webnoviny.sk – <a href="https://www.webnoviny.sk/slovenski-hokejisti-na-nemeckom-pohari-otocili-zapas-z-02-ale-skoncili-na-poslednom-mieste/"><u>Slovenskí hokejisti na Nemeckom pohári otočili zápas z 0:2, ale skončili na poslednom mieste</u></a> © SITA Všetky práva vyhradené.</p>
    </article>
  </body>
</html>