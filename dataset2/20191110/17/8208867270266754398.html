<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/10/news/lazio-lecce_4-2_quarto_successo_di_fila_per_i_biancocelesti-240787478/"/>
    <meta property="og:site_name" content="Repubblica.it"/>
    <meta property="article:published_time" content="2019-11-10T17:24:00+00:00"/>
    <meta property="og:title" content="Lazio-Lecce 4-2, tra Var e rigori i biancocelesti colpiscono ancora"/>
    <meta property="og:description" content="La formazione di Inzaghi dimentica il ko in Europa League allungando la serie positiva in campionato con i gol di Correa (doppietta), Immobile (su rigore) e"/>
  </head>
  <body>
    <article>
      <h1>Lazio-Lecce 4-2, tra Var e rigori i biancocelesti colpiscono ancora</h1>
      <h2>La formazione di Inzaghi dimentica il ko in Europa League allungando la serie positiva in campionato con i gol di Correa (doppietta), Immobile (su rigore) e Milinkovic-Savic. Per gli ospiti a segno Lapadula (a cui è stato annullato il momentaneo 2-2 dopo un penalty sbagliato da Babacar) e La Mantia, romani momentaneamente terzi</h2>
      <address><time datetime="2019-11-10T17:24:00+00:00">10 Nov 2019, 17:24</time> by <a rel="author">MARCO GAETANI</a></address>
      <p><b>ROMA</b> - Tra due squadre che attaccano bene e difendono maluccio, lo spettacolo è garantito. Lazio e Lecce fanno divertire il pubblico dell'Olimpico, in una partita che scatenerà anche gli esperti di regolamento per quanto accaduto in occasione del 2-2 annullato a Lapadula: i romani sfruttano la maggiore qualità e si aggiudicano una partita tanto gradevole quanto confusionaria. Con Joaquin Correa (doppietta) sugli scudi, la formazione di Simone Inzaghi sale momentaneamente al terzo posto, mettendo però in mostra tutte quelle amnesie difensive che sono costate la quasi eliminazione dall'Europa. Torna a casa senza punti il bel Lecce di Fabio Liverani, grande ex di giornata, ma anche in questo caso pesano le lacune del pacchetto arretrato.</p>
      <h3>Correa sblocca, Lapadula risponde</h3>
      <p>Biancocelesti con il solito assetto iper offensivo, Milinkovic-Savic e Luis Alberto a centrocampo con Immobile e Correa davanti. Lo spagnolo si mette subito in mostra con un destro dal limite di poco a lato, si va subito dall'altra parte con Babacar che impegna Strakosha. Si gioca colpo su colpo: Milinkovic spreca col mancino su invito di Leiva, ancora Babacar pericoloso con un rasoterra bloccato non senza fatica da Strakosha. Tocca poi a Mancosu sprecare malamente col sinistro da posizione favorevole, prima che la Lazio trovi il pertugio giusto alla mezz'ora: Luis Alberto per Correa, stop e diagonale immediato, nulla da fare per Gabriel. Sembra l'inizio di un monologo, perché Immobile ha la chance per il raddoppio (destro centrale) e Lazzari spara alto da due passi dopo un mezzo disastro del portiere brasiliano in uscita. Ma la Lazio fatica a tenere la testa sul match. Angolo da sinistra, Rossettini prolunga e sul secondo palo, dimenticato da Lulic, spunta Lapadula per il pareggio. I padroni di casa, prima dell'intervallo, riescono a creare comunque la palla-gol del possibile 2-1, ma Luis Alberto calcia incredibilmente in curva da 3 metri e mezzo.</p>
      <h3>Gol, Var e tanto altro</h3>
      <p>Si riparte con lo stesso copione: Luis Alberto bussa due volte dalle parti di Gabriel ma non trova il fondo della rete. Inzaghi richiama Leiva, già ammonito, per Cataldi, e il Lecce va vicinissimo al raddoppio con un'incornata di Babacar respinta in maniera sontuosa da Strakosha. La Lazio sfrutta bene le discese di Acerbi, oggi schierato sul centro-sinistra vista l'assenza di Radu: prima un cross dal fondo messo a lato da Milinkovic-Savic, poi il traversone dalla trequarti che regala proprio al serbo la gioia del 2-1, con una zampata da centravanti puro in anticipo sul distratto Calderoni. Proprio Milinkovic, però, tocca Mancosu in area qualche minuto più tardi: Babacar si incarica della trasformazione, Strakosha respinge, Lapadula è il più lesto di tutti e fa 2-2 ma il Var argina la sua gioia. L'attaccante, entrato in area prima della conclusione di Babacar, viene pizzicato dalle telecamere: non è il solo in area, ci sono anche due difensori laziali, ma il vantaggio viene ritenuto illegale e la rete, di conseguenza, annullata. Luis Alberto sfiora il 3-1 con una botta dal limite, a 15′ dalla fine è la Lazio a usufruire di un altro "rigorino" -dopo quello assegnato al Lecce- per mani di Calderoni. Immobile non sbaglia, quando Correa trova anche il 4-1 tre minuti più tardi, sparando sotto la traversa da due passi, sembra davvero finita. Ma il Lecce non demorde e sfrutta le amnesie biancocelesti: Petriccione innesca La Mantia per il suo primo gol in Serie A, Tachtsidis costringe Strakosha alla parata all'89', quindi è ancora La Mantia a colpire il palo di testa, dopo un fallo netto a centro area rilevato da Manganiello, che fischia qualche istante prima della conclusione in rete di Mancosu. E' davvero l'ultima emozione di una partita strana, in cui la Lazio ha provato a dimenticare l'amarezza europea e il Lecce ha confermato pregi e difetti.<br/><br/><b>LAZIO-LECCE 4-2 (1-1)</b><br/><b>Lazio</b> (3-5-2): Strakosha; Patric (27′ st Bastos), Luiz Felipe, Acerbi; Lazzari, Milinkovic-Savic, Leiva (6′ st Cataldi), Luis Alberto, Lulic; Immobile, Correa (41′ st Berisha). All.: Inzaghi<br/><b>Lecce</b> (4-3-1-2): Gabriel; Meccariello (41′ st Rispoli), Lucioni, Rossettini, Calderoni; Majer (25′ st Shakhov), Tachtsidis, Petriccione; Mancosu; Lapadula, Babacar (28′ st La Mantia). All.: Liverani<br/><b>Arbitro</b>: Manganiello<br/><b>Reti</b>: 30′ pt Correa, 40′ pt Lapadula, 17′ st Milinkovic-Savic, 32′ st rig. Immobile, 35′ st Correa, 40′ st La Mantia<br/><b>Ammoniti</b>: Leiva, Immobile, Mancosu, Lapadula, Lucioni<br/><b>Recupero</b>: 1′ e 4′</p>
    </article>
  </body>
</html>