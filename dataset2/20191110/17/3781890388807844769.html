<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740887"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T17:15:00+00:00"/>
    <meta property="og:title" content="ชายวัย68ปีเจ้าโลกไม่แข็งแต่ภรรยายังต้องการทางเพศ"/>
    <meta property="og:description" content="ผมเริ่มไม่สามารถร่วมเพศกับภรรยาได้เหมือนเดิมเพราะอวัยวะเพศไม่ยอมแข็งตัว แต่ภรรยาและผมยังมีความต้องการทางเพศอยู่ แต่ไม่รู้ว่าจะมียาชนิดไหนรักษาอาการผมได้บ้าง"/>
  </head>
  <body>
    <article>
      <h1>ชายวัย68ปีเจ้าโลกไม่แข็งแต่ภรรยายังต้องการทางเพศ</h1>
      <address>
        <time datetime="2019-11-10T17:15:00+00:00">10 Nov 2019, 17:15</time>
      </address>
      <p>
        <b>ผมเริ่มไม่สามารถร่วมเพศกับภรรยาได้เหมือนเดิมเพราะอวัยวะเพศไม่ยอมแข็งตัว แต่ภรรยาและผมยังมีความต้องการทางเพศอยู่ แต่ไม่รู้ว่าจะมียาชนิดไหนรักษาอาการผมได้บ้าง</b>
      </p>
      <p><b>สวัสดีครับ คุณหมอ ดร</b><b>.</b><b>โอ ที่เคารพอย่างสูง </b><br/>ตอนนี้ผมอายุ 68 ปี ป่วยเป็นความดันโลหิตสูงมาตั้งแต่ปี 2557 ตอนนี้ต้องเข้าพบแพทย์ตามนัดประจำทุก 2 เดือน และต้องกินยาควบคุมความดันเป็นประจำทุกวัน ก่อนหน้านี้ผมไม่มีปัญหาทางเพศเลยผมสามารถร่วมเพศกับภรรยาซึ่งปัจจุบันอายุ 50 ปี ได้เป็นอย่างดี อาทิตย์หนึ่งก็ประมาณ1-2 ครั้ง แต่พอเข้าปี 2559 เป็นต้นมา ผมเริ่มไม่สามารถร่วมเพศกับภรรยาได้เหมือนเดิมเพราะอวัยวะเพศไม่ยอมแข็งตัวแต่ด้วยภรรยาและผมยังมีความต้องการทางเพศอยู่ผมจึงไปซื้อยากินเฉพาะกิจที่มีขายในตอนนี้มากินจึงสามารถร่วมเพศได้ แต่ผมเคยได้ยินมาว่าถ้ากินยาเฉพาะกิจนาน ๆ อาจทำให้ตาบอดและหูหนวกได้ ไม่ทราบว่าเป็นไปได้หรือไม่ครับ ผมกลัวมากจนตอนนี้หยุดกินยาไปเป็นเดือนแล้วไม่กล้ากิน แต่ก็ยังอยากร่วมเพศกับภรรยาอยู่ แต่ไม่รู้ว่าจะมียาชนิดไหนรักษาอาการผมได้บ้างหรือไม่ครับคุณหมอด้วยความเคารพ<br/>  <br/><i><b>พจน์ </b></i><i><b>68</b></i><br/><b>ตอบ พจน์ </b><b>68<br/></b><br/>ในผู้ชายที่มีอาการอีดีส่วนใหญ่มักจะชอบหาซื้อยากินเองโดยไม่รู้ถึงพิษภัยจากการกินยาดังกล่าวว่าจะส่งผลเสียต่อร่างกายของตนเองอย่างไรบ้าง ซึ่งบางครั้งอาจไม่ได้มาจากการกินยาเหล่านั้นก็ได้แต่เนื่องจากไม่ได้รับการตรวจร่างกายจากแพทย์ก่อนการใช้ยาจึงคิดว่าการที่เกิดขึ้นนั้นเป็นผลจากการใช้ยานั้นเอง แต่ก็มีชายอีดีที่รู้ตัวว่ามีโรคประจำตัวแล้วซื้อยากินเองปรากฏว่ายาที่กินนั้นเกิดผลกระทบต่อโรคที่เป็นอยู่ ทำให้เกิดภาวะแทรกซ้อนหลายอย่างตามมา บางรายถึงกับช็อกเสียชีวิตเลยก็มี กว่าจะรู้ก็สายเกินไปแล้ว<br/><br/>สำหรับการใช้ยาเฉพาะกิจหรือกลุ่มยาพีดีอี 5 ไอได้มีการศึกษาความเป็นพิษต่อระบบประสาทหลังจากการใช้ยาแล้วซึ่งผลกระทบน้อยมาก มีโอกาสเพียง 10 ใน 1 ล้านครั้งที่ใช้ยาที่จะเกิดผลกระทบต่อระบบประสาทตา แต่สามารถรบกวนการมองเห็นได้ มีการศึกษาการใช้ยาพีดีอี 5 ไอ พร้อมกับการทดสอบสมรรถภาพในการได้ยินที่คลื่นเสียงความถี่ 250-16,000 Hz และวัดความดันในหูชั้นกลางก่อนการใช้ยาและหลังการใช้ยาวาร์เดนาฟิล 10 มก.ที่เวลา 1.5 และ 72 ชั่วโมง พบว่าหนึ่งชั่วโมงหลังกินยามีคนไข้ที่มีระดับความดันของเสียงต่ำสุดที่จะได้ยินในสภาวะที่ไร้เสียงรบกวนความถี่ต่ำ ๆ จำนวน 4 รายที่มีค่าลดลง และภาวะนี้สามารถกลับไปเป็นปกติได้ในชายทั้ง 4 ราย สาเหตุที่ทำให้เกิดความผิดปกติในการได้ยินจากการใช้ยาอาจจะมาจากหลายสาเหตุ ซึ่งอาจเกิดจากการเปลี่ยนแปลงการทำงานของยูสเตเชียน หรือเกิดจากฤทธิ์ของยาก็เป็นไปได้<br/><br/>ดังนั้นหากต้องการได้ยาเพื่อทำการรักษาอาการอีดีจึงควรต้องเข้ารับการตรวจร่างกายจากแพทย์ก่อนเสมอ เพื่อหลีกเลี่ยงการเกิดโรคแทรกซ้อนจากการใช้ยาดังกล่าว การรักษาอาการอีดีจากแพทย์จึงเป็นวิธีที่ปลอดภัยที่สุดต่อร่างกายของคนไข้ ปัจจุบันการรักษาอาการอีดีไม่จำเป็นต้องใช้ยาเฉพาะกิจเสมอไปมีวิธีการรักษาหลายวิธีไม่ว่าจะเป็นการใช้วิธีฟื้นฟูกล้ามเนื้อเพศ การใช้ยาฉีดในผู้ที่มีโรคเบาหวานเรื้อรังและดื้อยาเรื้อรัง การใช้คลื่นเสียงความถี่ต่ำช็อกเวฟคือเพิ่มการไหลเวียนเลือดในองคชาต เพิ่มขนาดเส้นเลือดแดงช่วยให้การแข็งตัวขององคชาตฟื้นได้เร็วขึ้นและช่วยลดการดื้อต่อยาเฉพาะกิจได้เป็นอย่างดี อย่าเอาชีวิตไปเสี่ยงกับการซื้อยากินเอง ชีวิตมีค่ามากอย่าตีราคาแค่เท่าราคาเม็ดยาที่ซื้อกินเอง.<br/>............................<br/>ดร.โอ สุขุมวิท 51</p>
    </article>
  </body>
</html>