<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-man-expelled-wife-from-home-to-marry-girlfriend-in-chhatarpur-mp-2842264.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T17:05:41+00:00"/>
    <meta property="og:title" content="मध्यप्रदेश : प्रेमिका से निकाह के लिए बीवी को घर से निकाला"/>
    <meta property="og:description" content="मध्य प्रदेश के छतरपुर जिले में सरबई थाना क्षेत्र के नांद गांव में एक युवक द्वारा अपनी प्रेमिका से निकाह के लिए बीवी को कथित रूप से घर से निकाल दिए जाने का मामला सामने आया है। सरबई थाना क्षेत्र के..."/>
  </head>
  <body>
    <article>
      <h1>मध्यप्रदेश : प्रेमिका से निकाह के लिए बीवी को घर से निकाला</h1>
      <address><time datetime="2019-11-10T17:05:41+00:00">10 Nov 2019, 17:05</time> by <a rel="author">एजेंसी,सरबई (छतरपुर</a></address>
      <p>मध्य प्रदेश के छतरपुर जिले में सरबई थाना क्षेत्र के नांद गांव में एक युवक द्वारा अपनी प्रेमिका से निकाह के लिए बीवी को कथित रूप से घर से निकाल दिए जाने का मामला सामने आया है। सरबई थाना क्षेत्र के नांद गांव के अब्दुल रहमान ने रविवार को बताया कि उसने अपनी बेटी तासीन खातून (22) का निकाह गांव के ही हिसाबुद्दीन के बेटे सद्दाम (25) से पांच जून, 2016 को किया था। </p>
      <p>रहमान ने बताया कि “एक माह पूर्व सद्दाम ने उसकी बेटी पर मुंबई की रहने वाली अपनी प्रेमिका से निकाह कर लेने देने की रजामंदी चाही, लेकिन उसके विरोध करने पर सद्दाम ने 25 सितंबर, 2019 की आधी रात बुरी तरह मारपीट करने के बाद उसे घर से निकाल दिया और तलाक देने की धमकी दी है।”</p>
      <p>अब्दुल रहमान ने बताया कि “शुक्रवार रात सद्दाम, उसका भाई शमशाद, पिता हिसाबुद्दीन और चचेरा भाई मुश्तकीम ने इसी बात पर उसके घर पर चढ़ाई कर दी थी। सूचना पर पहुंची पुलिस ने सद्दाम को हिरासत में लेकर मामला तो शांत करवा दिया है, लेकिन अभी तक कानूनी कार्रवाई नहीं की है।”</p>
      <p>सरबई के थानाध्यक्ष राजकुमार ने रविवार को बताया कि “शुक्रवार रात सद्दाम को हिरासत में लिया गया था, जिसे शनिवार शाम निजी मुचलके पर रिहा कर दिया गया है। पीड़िता तासीन की शिकायत की जांच की जा रही है, जांच पूरी होने के बाद आगे की कार्रवाई की जाएगी।” </p>
    </article>
  </body>
</html>