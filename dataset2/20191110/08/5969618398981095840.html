<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panathinaikos/panathhnaikos-ta-plana-endekadas-me-aek.5636546.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-10T08:21:00+00:00"/>
    <meta property="og:title" content="Παναθηναϊκός: Τα πλάνα ενδεκάδας με ΑΕΚ"/>
    <meta property="og:description" content="Διαβάστε ποιους σκέφτεται να παρατάξει ο Γιώργος Δώνης στο αποψινό (19:30) ντέρμπι με την ΑΕΚ στο ΟΑΚΑ για την 10η αγωνιστική της Super League 1."/>
  </head>
  <body>
    <article>
      <h1>Παναθηναϊκός: Τα πλάνα ενδεκάδας με ΑΕΚ</h1>
      <h2>Διαβάστε ποιους σκέφτεται να παρατάξει ο Γιώργος Δώνης στο αποψινό (19:30) ντέρμπι με την ΑΕΚ στο ΟΑΚΑ για την 10η αγωνιστική της Super League 1.</h2>
      <address><time datetime="2019-11-10T08:21:00+00:00">10 Nov 2019, 08:21</time> by <a rel="author">Sport24</a></address>
      <p>Ο <a href="https://www.sport24.gr/football/omades/panathinaikos/">Παναθηναϊκός</a> θέλει να εξαργυρώσει στο αποψινό (19:30) ντέρμπι με την <a href="https://www.sport24.gr/football/omades/aek/">ΑΕΚ</a> στο ΟΑΚΑ την καλή εμφάνιση στην Τούμπα και το γεγονός ότι έφυγε αλώβητος από την έδρα του νταμπλούχου και αήττητου <a href="https://www.sport24.gr/football/omades/paok/">ΠΑΟΚ</a>. Οι πράσινοι μάλιστα θα μπορούσαν να έχουν πάρει και το τρίποντο, αν δεν γινόταν το πέναλτι στον Κρέσπο στις καθυστερήσεις των καθυστερήσεων.</p>
      <p>Ο Γιώργος Δώνης, ο οποίος λόγω τιμωρίας δεν θα βρίσκεται στον πάγκο της ομάδας του, επιθυμεί να δει μια συνέχεια στις καλές εμφανίσεις από τους παίκτες του, ευχαριστώντας και τον κόσμο που αναμένεται να βρεθεί μαζικά στο πλάι των ποδοσφαιριστών.</p>
      <p>Το "πλάνο Τούμπας" με 4-2-3-1 ανάμενεται να το συνεχίσει και κόντρα στους κιτρινόμαυρους, βλέποντας ότι λειτούργησε καλά στο χορτάρι. Ο Διούδης θα είναι στο τέρμα, με τους Πούγγουρα και Σένκεφελντ στο κέντρο της άμυνας, με τους Γιόχανσον και Ινσούα στα άκρα. Στον άξονα οι Δώνης και Κουρμπέλης, μεσοεπιθετικά θα κινούνται οι Χατζηγιοβάνης, Μπουζούκης και Ζαχίντ, ενώ στην κορυφή θα είναι ο Μακέντα.</p>
      <p>Στον αντίποδα, η Ένωση προέρχεται από την εντός έδρας νίκη απέναντι στον Ατρόμητο (3-2) και θέλει το τρίποντο για να μην απομακρυνθεί από την κορυφή. Επιπλέον, οι "κιτρινόμαυροι" θέλουν να βάλουν τέλος σε μια κακή παράδοση, που τους θέλει να μη καταφέρνουν να νικήσουν τα τελευταία 13 χρόνια στην εκάστοτε έδρα του τριφυλλιού.</p>
      <h3>ΘΑ "ΧΤΥΠΗΣΕΙ" ΤΗΝ ΑΕΚ ΣΤΗΝ ΑΜΥΝΑ, ΠΡΟΣΟΧΗ ΣΕ ΛΙΒΑΓΙΑ</h3>
      <p><a href="https://www.sport24.gr/Columns/tasos-nikologiannis/pio-duskolo-apo-ton-paok-to-ntermpi-me-thn-aek.5636109.html">Όπως ανέφερε και ο Τάσος Νικολογιάννης</a>, το μεγάλο μειονέκτημα της ΑΕΚ είναι στο κέντρο της άμυνας. Ο Παναθηναϊκός θα πιέσει για να βρει ανοιχτούς και χωρίς βοήθειες τον Τσιγκρίνσκι και τον Σβάρνα. Σημαντική είναι η απουσία του Βράνιες σε αυτό το παιχνίδι. Αν κάνει αυτό που έκανε στο πρώτο ημίχρονο του αγώνα με τον ΠΑΟΚ και με την πίεση πάρει μπάλες και την κατοχή, θα κάνει ευκαιρίες στην ΑΕΚ και από κει και πέρα θα παίξει ρόλο η αποτελεσματικότητα.</p>
      <p>Ο Δώνης έχει ζητήσει συγκεκριμένα πράγματα από τους παίκτες, για να προκαλέσουν προβλήματα στην άμυνα της ΑΕΚ, που είναι ευάλωτη. Δύο γκολ δέχθηκε πριν μία εβδομάδα από τον Ατρόμητο και δέχεται με ευκολία γκολ. Ο Παναθηναϊκός αν προσέξει, θα βάλει γκολ. Το θέμα είναι να το βάλει πρώτος, διότι αν γίνει το αντίθετο και με το "πρέπει" να κυριαρχεί στο μυαλό των παικτών, θα είναι δύσκολο να το γυρίσουν.</p>
      <p>Εξάλλου, το βάρος της ομάδας του Δώνη αμυντικά θα πέσει στον Λιβάγια. Ξέρει πολλή μπάλα, αλλά είναι απείθαρχος και δεν μπαίνει σε καλούπια. Κανονικά παίζει πίσω από τον Ολιβέιρα, αλλά συνήθως αρχίζει τις προσπάθειές του από αριστερά, οπότε εκεί ο Γιόχανσον θέλει βοήθεια και από τον Σένκεφελντ και από τον Κουρμπέλη, που ίσως παίξει αμυντικός μέσος στα δεξιά.</p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>