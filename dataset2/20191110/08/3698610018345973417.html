<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/18-5-zhiteliv-ordlo-bachat-svoye-maybutnye-u-skladi-ukrayini-opituvannya-329089_.html"/>
    <meta property="og:site_name" content="DT.ua"/>
    <meta property="article:published_time" content="2019-11-10T08:01:00+00:00"/>
    <meta property="og:title" content="18,5% жителів ОРДЛО бачать своє майбутнє у складі України — опитування"/>
    <meta property="og:description" content="50,9 % вважають, що нинішні території ЛНР/ДНР повинні стати частиною Росії, ще 13,4% — частиною Росії, але з особливим статусом."/>
  </head>
  <body>
    <article>
      <h1>18,5% жителів ОРДЛО бачать своє майбутнє у складі України — опитування</h1>
      <h2>50,9 % вважають, що нинішні території ЛНР/ДНР повинні стати частиною Росії, ще 13,4% — "частиною Росії, але з особливим статусом".</h2>
      <address>
        <time datetime="2019-11-10T08:01:00+00:00">10 Nov 2019, 08:01</time>
      </address>
      <p>Лише 5,1% опитаних по той бік лінії розмежування хочуть "бути частиною України як колись". Ще 13,4% бачать нині підконтрольні ЛНР/ДНР території "частиною України, але з особливим статусом". Разом — 18,5%, тобто менше ніж одна п'ята частина жителів ОРДЛО бачить майбутнє своєї малої батьківщини в Україні. Незалежності прагнуть теж не надто багато респондентів — 16,2%. </p>
      <p>Такі дані наводяться в спільному дослідженні Українського інституту майбутнього і <a href="https://dt.ua/">"Дзеркала тижня. Україна"</a>, проведеному за допомогою компанії "Нью Імідж Маркетинг Груп".</p>
      <p>А ось 50,9 % вважають, що нинішні території ЛНР/ДНР мають стати частиною Росії, ще 13,4% — "частиною Росії, але з особливим статусом". Отже, переважна більшість жителів ЛНР/ДНР — 64,3% — бачить цю частину Донбасу в складі Росії. </p>
      <figure>
        <img src="https://image.zn.ua/media/images/original/Nov2019/244623.jpg"/>
      </figure>
      <p>Примітно, що лише 0,8% респондентів відмовилися відповісти або вагалися з відповіддю на запитання щодо статусу територій, які перебувають зараз під контролем ЛНР/ДНР, тобто жителі окупованих територій цілком визначилися зі своєю думкою про майбутнє цих районів Донбасу. Втім, як і всього регіону загалом.</p>
      <p>Відповіді на запитання "На вашу думку, який статус повинен мати весь Донбас (тобто вся Донецька й Луганська області)?" мало чим відрізняються від відповідей щодо статусу ЛНР/ДНР (різниця — у межах статистичної похибки). У складі України весь Донбас бачать 19,2% жителів ЛНР/ДНР ("як колись" — 8,4%, "з особливим статусом" — 10,8%). За незалежність Донбасу виступають 14,4% респондентів. І 62,9% опитаних бажають, щоб "батьківщина шахтарів і сталеварів" стала частиною Росії (13,3% — "з особливим статусом", 49,6% — без жодних умов і преференцій).</p>
      <p>Дослідження проводилося з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>