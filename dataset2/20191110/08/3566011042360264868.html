<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546013.html/%D8%B3%D9%82%D9%88%D8%B7-%D8%A7%D8%B1%D8%B2%D8%B4-%D9%BE%D9%88%D9%84-%D9%85%D9%84%DB%8C-%D9%86%D8%AA%DB%8C%D8%AC%D9%87-%D9%81%D8%B9%D8%A7%D9%84%DB%8C%D8%AA-%D9%85%D8%B6%D8%B1-%D9%85%D9%88%D8%B3%D8%B3%D8%A7%D8%AA-%D9%85%D8%A7%D9%84%DB%8C--%D8%A7%DB%8C%D8%AC%D8%A7%D8%AF-%DA%A9%D8%A7%D9%86%D8%A7%D9%84-%D9%88%DB%8C%DA%98%D9%87-%D9%85%D8%A7%D9%84%DB%8C-%D8%AA%D9%88%D8%B3%D8%B7-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%AA%D8%AD%D8%A7%D8%AF%DB%8C%D9%87-%D8%A7%D8%B1%D9%88%D9%BE%D8%A7-%D8%A8%D8%B1%D8%A7%DB%8C-%D8%A7%DB%8C%D8%B1%D8%A7%D9%86-%D8%AA%D9%86%D9%87%D8%A7-%DB%8C%DA%A9-%D8%A7%D9%85%DB%8C%D8%AF-%D9%88%D8%A7%D9%87%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T08:50:00+00:00"/>
    <meta property="og:title" content="سقوط ارزش پول ملی نتیجه فعالیت مضر موسسات مالی/ ایجاد کانال ویژه مالی توسط کشورهای اتحادیه اروپا برای ایران تنها یک امید واهی است"/>
    <meta property="og:description" content="عضو هیئت علمی دانشگاه آزاد کرمان گفت: عدم تحقق رشد اقتصادی توسط دولتمردان منشا اصلی تنزل برای اقتصاد ایران است که در سال 2017 و 2018 پیش بینی شده اما محقق نشده است."/>
  </head>
  <body>
    <article>
      <h1>سقوط ارزش پول ملی نتیجه فعالیت مضر موسسات مالی/ ایجاد کانال ویژه مالی توسط کشورهای اتحادیه اروپا برای ایران تنها یک امید واهی است</h1>
      <h2>عضو هیئت علمی دانشگاه آزاد کرمان مطرح کرد؛</h2>
      <address>
        <time datetime="2019-11-10T08:50:00+00:00">10 Nov 2019, 08:50</time>
      </address>
      <p>عضو هیئت علمی دانشگاه آزاد کرمان گفت: عدم تحقق رشد اقتصادی توسط دولتمردان منشا اصلی تنزل برای اقتصاد ایران است که در سال 2017 و 2018 پیش بینی شده اما محقق نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی رئیس پور دکترای اقتصاد عمومی و عضو هیئت علمی دانشگاه آزاد کرمان در ارتباط با شکل گیری حباب در بازار سرمایه به خبرنگار <a href="http://armanekerman.ir/">راه آرمان</a> گفت: شرایط کنونی بازار بورس به شکلی است که نگرانی‌های متعددی برای سرمایه‌گذاران این بازار ایجاد کرده است.</p>
      <p>وی افزود: مشخص نیست سرمایه‌گذاری هایی که در بازار بورس انجام شده به روند صعودی خود ادامه می دهد یا با توجه به منفی شدن روند شاخص بورس، ضررهای احتمالی برای برخی از سهامداران به همراه دارد.</p>
      <p>این کارشناس اقتصاد عمومی یادآور شد: در ارتباط با بازار بورس طبیعتا هیچ تضمینی وجود ندارد که بورس همیشه روند افزایشی خود را ادامه دهد یا هیچگاه این روند رو به رشد منفی نشود.</p>
      <p>رئیس پور تاکید کرد: بورس فعالیت سرمایه‌گذارانی را نشان می دهد که سرمایه خود را برای مالکیت سهام‌هایی که انتظار می رود ارزش آنها افزایش یابد، هزینه می کنند.</p>
      <p>عضو هیئت علمی دانشگاه آزاد کرمان اظهار داشت: حباب به قیمت غیرواقعی در بازار اطلاق می‌شود و در واقع به فاصله قیمت واقعی یک کالا و قیمت ارائه آن در بازار، حباب گفته می شود.</p>
      <p>
        <b>تخلیه حباب بازار سرمایه به دنبال خروج سرمایه گذاران غیر واقعی از این بازار</b>
      </p>
      <p>وی ادامه داد: این حباب زمانی تخلیه می شود که سرمایه گذاران غیر واقعی بازار را ترک کنند بنابراین اگر از این دریچه به بازار بورس نگاه شود احتمال تخلیه حباب در بازار بورس وجود دارد و در نتیجه آن شاخص دچار افت خواهد شد.</p>
      <p>این کارشناس اقتصاد عمومی تصریح کرد: شاخص بازار بورس از ابتدای آبانماه 98، 305 هزار و 807 ارزش بوده و امروز 305 هزار و 333 ارزش است، از این رو در دو هفته گذشته این بازار تقریبا روند پایداری را سپری کرده است.</p>
      <p>رئیس پور بیان داشت: بنابراین این بازه زمانی دو هفته ای مدت زمانی مناسبی برای خارج شدن حباب از بازار بورس یا افزایش این حباب است و می توان گفت وجود حباب در بازار بورس قطعی نیست.</p>
      <p>
        <b>بورس از منظر اقتصادی، معیاری از قدرت اقتصاد یک کشور است</b>
      </p>
      <p>عضو هیئت علمی دانشگاه آزاد کرمان مطرح کرد: بورس از منظر اقتصادی به عنوان معیاری از قدرت اقتصاد کشور محسوب می شود از این رو رشد بازار بورس با رشد اقتصاد واقعی کشور همراه و هم جهت باشد.</p>
      <p>وی افزود: از تیر ماه سال گذشته تاکنون بازار بورس رشد بیش از 200 درصدی را تجربه کرده است در حالیکه اقتصاد کشوری رشدی 2 برابری نداشته است.</p>
      <p>این کارشناس اقتصاد عمومی تشریح کرد: سرمایه های سرگردان مردم در بازه های زمانی مختلف در بازارهای متعدد همچون طلا، خودرو، مسکن و ... جا به جا می شود، مدت کوتاهی است کهاین سرمایه ها به بازار بورس مهاجرت کرده و حامی گردش چرخ تولید در کشور شده است.</p>
      <p>رئیس پور بیان داشت: البته این ورود می تواند خطرناک باشد چرا که این سرمایه برای تولید ورود پیدا نمی کنند بلکه با هدف کسب درآمد وارد بورس شده اند، اگر این افراد در ارتباط با سرمایه خود احساس خطر کنند، بازار را ترک کرده در نتیجه سقوط شاخص بورس صورت می گیرد.</p>
      <p>
        <b>موسسات مالی مجاز جریان بخش اقتصاد کشور</b>
      </p>
      <p>عضو هیئت علمی دانشگاه آزاد کرمان در خصوص سرمایه گذاری در موسسات مالی و اعتباری غیرمجاز به خبرنگار ما گفت: ظرفیت هر اقتصاد در حوزه مالی مشخص است و موسسات مالی مجاز جریان بخش اقتصاد کشور هستند.</p>
      <p>وی عنوان کرد: گاهی حضور این موسسات بیش از نیاز کشور است در نتیجه از انجام فعالیت تخصصی در این حوزه باز می مانند و به رقابت محدود با یکدیگر می پردازند.</p>
      <p>این کارشناس اقتصاد عمومی ادامه داد: در رقابت محدود این موسسات تلاش برای جذب سپرده صورت می گیرد و ابزار این جذب نرخ بهره است که به دنبال فعالیت این موسسات در یک بازه زمانی خاص به صورت آشکار و پنهان افزایش یافت.</p>
      <p>رئیس پور یادآور شد: اگر پاداشی که موسسات مالی برای پذیرش سپرده توسط سپرده گذاران می دهند بامنشا فعالیت اقتصادی مثبت مواجه نباشد قطعا با شکست همراه می شود.</p>
      <p>
        <b>بانک مرکزی مقصر اصلی در ایجاد پدیده گسترش موسسات مالی</b>
      </p>
      <p> عضو هیئت علمی دانشگاه آزاد کرمان بیان کرد: مقصر وقوع این پدیده بانک مرکزی است که در یک برهه ای از زمان نسبت به فعالیت این موسسات غافل ماند و فعالیت موسساتی که نسبت بدهی به دارایی آن ها به شدت افزایش پیدا کرده را تعلیق نکرد و همین امر سبب ضرر بسیاری از سرمایه گذاران شد.</p>
      <p>وی تاکید کرد: نقطه فروپاشی یک موسسه مالی جایی است که پذیرش سپرده ندارد و علاوه بر آن که باید تعهدات خود را انجام دهد.</p>
      <p>این کارشناس اقتصاد عمومی اظهار داشت: علاوه بر این موسساتی در اقتصاد کشور مشغول فعالیت هستند که از آن ها سواستفاده شده است، ترکیب هیئت مدیره، فعالیت های غیر قانونی و اعطای وام های کلان از محل سپرده های سپرده گذاران نتیجه ای جز ورشکستگی آن ها را به دنبال ندارد.</p>
      <p>رئیس پور گفت: در سیستم بانکی کنونی بانک مرکزی رویکرد صحیحی را در پیش گرفته است و موسسات مالی به شدت کنترل می شوند البته این اقدام تبعاتی را نیز به دنبال داشته است.</p>
      <p>
        <b>تورم حاصل خسارات ناشی از فعالیت بی رویه موسسات مالی و اعتباری به اقتصاد کشور</b>
      </p>
      <p>عضو هیئت علمی دانشگاه آزاد کرمان افزود: یکی از این تبعات ولنگاری مالی، تورم افسار گسیخته است و بخشی از خساراتی که موسسات مالی و اعتباری به اقتصاد کشور وارد کردند، اثر خود را بر ارزش پول ملی نمایان کرد.</p>
      <p>وی تصریح کرد: تنزل یک باره ارزش پول ملی در برابر سایر ارز ها به واسطه جبران بخشی از خسارت و فعالیت مضر موسسات مالی ایجاد شد.</p>
      <p>این کارشناس اقتصاد عمومی ابراز داشت: برخی از فعالیت های این موسسات مالی غیر قانونی بوده و در پس پرده رخ داده است و خسارت های مالی، معنوی و حیثیتی به سیستم اقتصاد وارد کردند که برخی از آن ها در قوه قضائیه در حال پیگیری است.</p>
      <p>رئیس پور در ادامه به سقوط 10 پله ای ایران در مجمع جهانی اقتصاد اشاره و تصریح کرد: مجامع مختلف بین المللی بر اساس استنادهای مختلفی که از شرایط اقتصادی کشورهای گوناگون به دست می آید، تحلیل هایی را ارائه می کنند.</p>
      <p>عضو هیئت علمی دانشگاه آزاد کرمان افزود: این تحلیل ها بر پایه تفاسیر افرادی است که صاحب نظران شناخته شده در حوزه اقتصاد هستند و به دنبال راهکارهایی برای کمک به اقتصاد کشورهای مختلف هستند.</p>
      <p>وی بیان کرد: در مجمع جهانی اقتصاد، شاخصی مبنی بر تولید ناخالص ملی، درآمد سرانه، قدرت اقتصادی، وضعیت تورم و تولید استخراج می شود و بر اساس آن ها محیط اقتصادی یک کشور را مورد ارزیابی قرار می دهد.</p>
      <p>
        <b>کاهش تحریم‌ها و ایجاد کانال ویژه مالی توسط کشورهای اتحادیه اروپا برای ایران تنها یک امید واهی است</b>
      </p>
      <p>این کارشناس اقتصاد عمومی اظهار داشت: اقتصاد ما در حال حاضر به شدت تحت تاثیر تحریم‌های بین‌المللی قرار دارد و به دنبال تحریم یک کشور سایر کشورهای جهان به تبعیت از آن ما را تحریم کرده‌اند.</p>
      <p>رئیس پور یادآور شد: همانگونه که کشورهای اروپایی تمایل برای برقراری ارتباط با ایران را دارند و از وضع تحریم های جدید علیه کشور ما نگران هستند اما در عمل به دنبال ارتباط شرکت های بزرگ آن ها با آمریکا از اعمال تحریم ها علیه ایران تبعیت می کنند.</p>
      <p>عضو هیئت علمی دانشگاه آزاد کرمان تاکید کرد: در واقع می توان گفت امید واهی است که تصور کنیم کشورهای اتحادیه اروپا کانال ویژه مالی برای ایران باز کنند و از شدت تحریم ها بکاهند.</p>
      <p>وی ادامه داد: اثر تحریم ها و کاهش ارتباط با سایر کشورها اقتصاد کشور را از نظر شاخص های رشد اقتصادی و توسعه مالی تحت تاثیر قرار می دهد از این رو تنزل رتبه اقتصادی کشور طبیعی است.</p>
      <p>
        <b>عدم تحقق رشد اقتصادی کشور توسط دولتمردان منشا اصلی تنزل اقتصاد ایران</b>
      </p>
      <p>این کارشناس اقتصاد عمومی مطرح کرد: عدم تحقق رشد اقتصادی توسط دولتمردان منشا اصلی تنزل برای اقتصاد ایران است که در سال 2017 و 2018 پیش بینی شده اما محقق نشده است.</p>
      <p>رئیس پور بیان داشت: رتبه بندی مجمع جهانی اقتصاد در سال 2018 انجام شده است و تفسیر این اجلاس مربوط به عملکرد ایران در سال های 2017 و 2018 بوده است.</p>
      <p>عضو هیئت علمی دانشگاه آزاد کرمان گفت: انتظار می رود در سال 2019 و سال 2020 که در پیش است اقتصاد ایران به ثبات نسبی برسد.</p>
      <p>وی در پایان خاطرنشان کرد: اقتصاد ایران در 2 سال اخیر 9 درصد کاهش رشد اقتصادی را تجربه کرده و به همین میزان کوچک تر شده است.</p>
      <p>انتهای پیام/</p>
    </article>
  </body>
</html>