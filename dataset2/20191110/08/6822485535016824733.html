<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980819024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-10T08:51:00+00:00"/>
    <meta property="og:title" content="روایت موحدی کرمانی از مخالفت مجمع با تصویب پالرمو و CFT"/>
    <meta property="og:description" content="آیت‌الله محمدعلی موحدی کرمانی در گفت‌وگو با ایسنا، با اشاره به آخرین وضعیت لوایح پالرمو و CFT در مجمع تشخیص مصلحت نظام، گفت: بحث مربوط به این دو لایحه مدتی بود که در مجمع تشخیص مصلحت نظام فروکش کرده بود. لوایح پالرمو و CFT دو لایحه بسیار خطرناکی هستند. این دو لایحه راه نفوذ آمریکا در ساختار و مصلحت کشور را باز و مسلط می‌کند. غربی‌ها در تصویب لوایح پالرمو و CFT در ایران به دنبال آن هستند که هر چه می‌کنیم برای آنان کاملا روشن و شفاف باشد به بیان دیگر آمریکایی‌ها دنبال آن هستند که بفهمند وقتی نفت ایران را تحریم می‌کنند ایران از چه طریقی می‌تواند تحریم‌ها را دور بزند یا چگونه موفق به انتقال ارز ناشی از فروش نفت و کالاهای تحریم شده به داخل کشور می‌شود تا اگر به میل آنها رفتار نکنیم، مجازات‌مان کنند، این مسئله بسیار خطرناک است."/>
  </head>
  <body>
    <article>
      <h1>روایت موحدی کرمانی از مخالفت مجمع با تصویب پالرمو و CFT</h1>
      <address>
        <time datetime="2019-11-10T08:51:00+00:00">10 Nov 2019, 08:51</time>
      </address>
      <p>عضو مجمع تشخیص مصلحت نظام با بیان اینکه سکوت مجمع هرگز به معنای موافقت با لوایح پالرمو و CFT نیست، گفت: آقا حتی یک کلمه هم در باب موافقت با لوایح پالرمو و CFT بیان نکردند به همین دلیل اکثریت قاطع اعضای مجمع بررسی لوایح پالرمو و CFT را به مصلحت نمی‌دانند، چون معتقدند بی‌عرضگی‌های مدیران اجرایی به حساب مجمع تشخیص گذاشته خواهد شد.</p>
      <p>آیت‌الله محمدعلی موحدی کرمانی در گفت‌وگو با ایسنا، با اشاره به آخرین وضعیت لوایح پالرمو و CFT در مجمع تشخیص مصلحت نظام، گفت: بحث مربوط به این دو لایحه مدتی بود که در مجمع تشخیص مصلحت نظام فروکش کرده بود. لوایح پالرمو و CFT دو لایحه بسیار خطرناکی هستند. این دو لایحه راه نفوذ آمریکا در ساختار و مصلحت کشور را باز و مسلط می‌کند. غربی‌ها در تصویب لوایح پالرمو و CFT در ایران به دنبال آن هستند که هر چه می‌کنیم برای آنان کاملا روشن و شفاف باشد به بیان دیگر آمریکایی‌ها دنبال آن هستند که بفهمند وقتی نفت ایران را تحریم می‌کنند ایران از چه طریقی می‌تواند تحریم‌ها را دور بزند یا چگونه موفق به انتقال ارز ناشی از فروش نفت و کالاهای تحریم شده به داخل کشور می‌شود تا اگر به میل آنها رفتار نکنیم، مجازات‌مان کنند، این مسئله بسیار خطرناک است.</p>
      <p>وی ادامه داد: بنده از مسؤولانی که خواستار تصویب لوایح پالرمو و CFT هستند تعجب می‌کنم. برخی مسؤولان به صراحت می‌گویند عامل همه فشارها و تحریم‌های اقتصادی غرب بر علیه ایران تصویب نشدن این دو لایحه در مجمع تشخیص مصلحت نظام است. اگر مجمع تشخیص آنها را رد کند باز می‌گویند مجمع عامل تشدید مشکلات اقتصادی و بدتر شدن وضعیت زندگی مردم است.</p>
      <p>عضو مجمع تشخیص مصلحت نظام در پاسخ به این پرسش که به نظر شما اظهار نظر معاون اول رییس‌جمهور مبنی بر اینکه رهبری موافق تصویب لوایح پالرمو و CFT بودند، بر چه مبنایی مطرح شد، گفت: قویا عرض می‌کنم سخن ایشان خلاف واقع است. مجمع تشخیص مصلحت نظام رسما اعلام کرد که آقا هیچ وقت موافق تصویب این دو لایحه نبوده‌اند. تاکید می‌کنم آقا یک کلمه در باب موافقت با لوایح پالرمو و CFT بیان نکردند به همین دلیل بود که مجمع تشخیص تصمیم گرفت بررسی این دو لایحه را مسکوت بگذارد.</p>
      <p>موحدی کرمانی در پاسخ به پرسش دیگر مبنی بر اینکه رویکرد کلی مجمع به این لوایح چست و آیا برخی انتقادها مبنی بر برخورد سیاسی مجمع تشخیص با لوایح مذکور درست است، گفت: به هیچ وجه. مجمع تشخیص کاملا مخالف تصویب لوایح پالرمو و CFT است. آمریکا، اسراییل و انگلیس می‌خواهند لوایح مذکور به همین وضعیت و بدون اصلاح در مجمع تشخیص تصویب شود تا اهداف مدنظرشان به طور کامل تحقق پیدا کند. اگر مجمع تشخیص بخواهد به پرونده لوایح پالرمو و CFT ورود کند بدانید که آنها را رد می‌کند و اجازه نمی‌دهد دشمنان جمهوری اسلامی به اهداف پلیدشان برسند.</p>
      <p>وی گذشت زمان و تصویب نشدن لوایح پالرمو و CFT در مجمع تشخیص را به معنای تصویب  لوایح مذکور ندانست و ادامه داد: این اشتباه است که گفته شود سکوت مجمع تشخیص مصلحت نظام درباره لوایح پالرمو و CFT به معنای موافقت است. سکوت مجمع تشخیص به دلیل مصلحت است. اگر مجمع تشخیص به لوایح پالرمو و CFT وارد شود قطعا هر دو لایحه را رد می‌کند آن وقت صدای مخالفان درمی‌آید که مجمع عامل بدبخت شدن مردم و تشدید تحریم‌هاست. سکوت مجمع هرگز به معنای موافقت با لوایح مذکور نیست.</p>
      <p>دبیرکل جامعه روحانیت مبارز در واکنش به این پرسش که چطور می‌توان به دو راهی تصویب یا رد لوایح پالرمو و CFT در مجمع تشخیص پایان داد تا مردم از برزخ شایعات و تشدید مضاعف فشارهای اقتصادی ناشی از آن خارج شوند، گفت: با وجودی که چند نفر از اعضای مجمع تشخیص مصلحت نظام با در دستورکار قرار گرفتن لوایح پالرمو و CFT در صحن علنی مجمع موافقت هستند، اما اکثریت قاطع مجمع این ورود را به مصلحت نمی‌دانند چون معتقدند بی‌عرضگی‌های مدیران اجرایی به حساب مجمع تشخیص گذاشته خواهد شد و مجمع می‌شود، مقصر اول و آخر بی‌کفایتی‌ها و عملکردهای نادرست آقایان.</p>
    </article>
  </body>
</html>