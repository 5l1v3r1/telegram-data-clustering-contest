<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425528/amesa-metra-sthrixhs-zhthse-o-proedros-ths-enwshs-xenodoxwn-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T08:30:01+00:00"/>
    <meta property="og:title" content="Άμεσα μέτρα στήριξης ζήτησε ο πρόεδρος της Ένωσης Ξενοδόχων Ρόδου"/>
    <meta property="og:description" content="Άμεσα μέτρα στήριξης και ενίσχυσης των ξενοδοχείων της χώρας με αλλαγές στον τρόπο φορολογίας τους ζήτησε ο πρόεδρος της Ένωσης Ξενοδόχων Ρόδου Μανώλης Μαρκόπουλος, κατά τη συνεδρίαση του συμβουλίου προέδρων των ξενοδοχειακών ενώσεων της χώρας που πραγματοποιήθηκε στο πλαίσιο της έκθεσης τουρισμού Philoxenia Θεσσαλονίκης."/>
  </head>
  <body>
    <article>
      <h1>Άμεσα μέτρα στήριξης ζήτησε ο πρόεδρος της Ένωσης Ξενοδόχων Ρόδου</h1>
      <h2>Τι επισήμανε στην ομιλία του στην έκθεση τουρισμού Philoxenia</h2>
      <address>
        <time datetime="2019-11-10T08:30:01+00:00">10 Nov 2019, 08:30</time>
      </address>
      <p>
        <b>Άμεσα μέτρα στήριξης και ενίσχυσης των ξενοδοχείων της χώρας με αλλαγές στον τρόπο φορολογίας τους ζήτησε ο πρόεδρος της Ένωσης Ξενοδόχων Ρόδου Μανώλης Μαρκόπουλος, κατά τη συνεδρίαση του συμβουλίου προέδρων των ξενοδοχειακών ενώσεων της χώρας που πραγματοποιήθηκε στο πλαίσιο της έκθεσης τουρισμού Philoxenia Θεσσαλονίκης.</b>
      </p>
      <p>Μάλιστα ο κ. Μαρκόπουλος υπογράμμισε κατά την ομιλία του την οποία παρακολούθησε και ο υπουργός Τουρισμού Χάρης Θεοχάρης ότι είναι αναγκαίο να υπάρξει πρόοδος και στο θέμα της επιμήκυνσης της τουριστικής περιόδου. Αναλυτικά, ο πρόεδρος της Ένωσης Ξενοδόχων Ρόδου δήλωσε τα εξής:</p>
      <p>«Αξιότιμε κύριε Υπουργέ, Αξιότιμοι κύριοι Πρόεδροι, Αγαπητοί Συνάδελφοι,</p>
      <p>Καταρχάς να ευχηθούμε στην ομοσπονδία μας, η οποία γιορτάζει τα 70 της χρόνια να συνεχίσει τη δυναμική της πορεία για το καλό και του κλάδου αλλά και της εθνικής μας οικονομίας. Έχω την τιμή να εκπροσωπώ τη μεγαλύτερη πρωτοβάθμια Ένωση Ξενοδόχων της χώρας, η οποία κλείνει φέτος επίσης 70 χρόνια ιστορίας και προσφοράς. Πέρα όμως από το επετειακό και εορταστικό, οφείλω να καταθέσω ότι θα ήθελα πραγματικά αυτή η συνάντηση να γίνεται κάτω από καλύτερες συνθήκες για τις επιχειρήσεις μας. Βιώνουμε μια περίοδο που διαπιστώνεται καλή πρόθεση ΟΛΩΝ: Πολιτικής Ηγεσίας, Εργαζομένων, Φορέων Τοπικής Αυτοδιοίκησης, Συνεργατών με τη στενή και την ευρεία έννοια του όρου, αλλά δυστυχώς, δεν παύει να παρατείνεται η αβεβαιότητα για τη βιωσιμότητα των επιχειρήσεών μας.</p>
      <p>Θα προσπαθήσω να σας μεταφέρω συνοπτικά την εικόνα της Ρόδου. Για τον προορισμό γενικά, Για το 2019:</p>
      <p>• Αφίξεις με πτήσεις Τσάρτερ 2.350.000 με μέση παραμονή περίπου 9 ημέρες,</p>
      <p>• Δραστηριότητα περίπου 7μηνη, αλλά με το 80-90% του συνολικού τζίρου στο 4μηνο!</p>
      <p>• 600 και πλέον κύρια Τουριστικά Καταλύματα και ουκ έστιν αριθμός για τα μη κύρια...!!!</p>
      <p>• Ένα νησί 120.000 κατοίκων, άρα με εργατικό δυναμικό περιορισμένο, που έγινε ακόμα πιο περιορισμένο από λανθασμένο ή ανύπαρκτο σχεδιασμό της πολιτείας στην εκπαίδευση για 3 τουλάχιστον δεκαετίες!!</p>
      <p>• Ένα νησί που δίνει με μια πρόχειρη εκτίμηση, εργασία στα ξενοδοχεία ή και γύρω από αυτά, σε άλλους περίπου 10.000 Έλληνες, με όλο και ακριβότερο κόστος διαμονής λόγω Airbnb το οποίο καλείται να καλύψει η επιχείρηση άμεσα ή έμμεσα!!</p>
      <p>• Ένα νησί γεωγραφικά στη γωνία της Ελληνικής επικράτειας άρα με ένα από τα ακριβότερα τιμολόγια μεταφοράς φορτίων στη Χώρα, ένα νησί που ο κάτοικός του, τους τελευταίους μήνες νιώθει υπερ-τυχερός αν βρει αεροπορικό εισιτήριο για Αθήνα σε τιμή κάτω των 120 Ευρώ ανα διαδρομή και γλιτώσει τις 16 ώρες στο καράβι για Πειραιά.</p>
      <p>• Ένα νησί, που αν και «τιμωρήθηκε» από την κατάργηση του μειωμένου συντελεστή ΦΠΑ, κυρίως χάριν στην εφευρετικότητα και τη νοικοκυροσύνη των κατοίκων του και των επιχειρηματιών του συνεχίζει να επενδύει και να είναι ένας από τους <b>αιμοδότες</b> της Εθνικής μας οικονομίας!!</p>
      <p>Ποια είναι όμως η πραγματικότητα σήμερα για ένα μεσαίο ξενοδοχείο της Ρόδου σε σχέση με το 2015</p>
      <figure>
        <img src="https://www.rodiaki.gr/medias/2019/11/09/694db9dfa3beced360f888ebaed415f5.jpg"/>
      </figure>
      <p>Αν λάβουμε υπ’ όψιν ότι μία μονάδα αυτού του μεγέθους «κουβαλάει» στην καλύτερη των περιπτώσεων και ένα δάνειο 2 εκατ. με 4% επιτόκιο τότε ποιος ο λόγος για τον επιχειρηματία να το λειτουργεί, να παίρνει το ρίσκο, και να καταθέτει σε αυτό την ίδια του τη ζωή χωρίς κανένα οικονομικό αντίκρισμα;<br/>Με όλη λοιπόν αυτή την επιβάρυνση, η <b>πικρή αλήθεια </b>είναι ότι όλο και περισσότερα ξενοδοχεία περνάνε σε ξένα χέρια, συνήθως με tour operator από πίσω, άρα σε σχήματα «φορολογικά ευέλικτα» με συνέπεια την πολύ <b>μικρότερη</b> απόδοση φόρων για το κράτος και τη δημιουργία αθέμιτου πλαισίου για τους υπόλοιπους!!!</p>
      <p>Αγαπητοί Συνάδελφοι,</p>
      <p>Είναι ζωτικής σημασίας και για τον κλάδο και για την εθνική μας οικονομία να αλλάξει η φορολογική αντιμετώπιση των ξενοδοχείων και ως προς τον ΦΠΑ και ως προς τα υπόλοιπα (εργοδοτικές εισφορές, τέλη, κόστος ενέργειας κτλ).</p>
      <p>Επίσης είναι απαραίτητο και πιο επίκαιρο από ποτέ να αγωνιστούμε για την επιμήκυνση της Τουριστικής περιόδου, αρχικά για τους προορισμούς που έχουν τη δυνατότητα, έχουμε μια πολιτική ηγεσία που μπορεί να σκεφτεί επιχειρηματικά!! Άρα μπορεί να επενδύσει, στα αυτονόητα από όλους, κίνητρα επιμήκυνσης από τα οποία τα οφέλη θα είναι ΠΟΛΛΑ και για ΟΛΟΥΣ.</p>
      <p>Συνοψίζοντας λοιπόν θέλω να τονίσω Αισιοδοξία, ναι. Αυτοπεποίθηση, ναι. Αλλά προς Θεού, όταν η βιωσιμότητα πολλών επιχειρήσεων μας κρέμεται σε μια κλωστή, <u><b>δεν μπορούμε</b></u> να μιλάμε για «χρυσές χρονιές».<br/>Χρειαζόμαστε ΑΜΕΣΑ μέτρα για να συνεχίσουμε να προσφέρουμε στην Εθνική οικονομία και στους συμπολίτες μας, ΜΕΤΡΑ με στόχο, ΜΕΤΡΑ ουσίας!!!»</p>
      <p><b>Μήνυμα αισιοδοξίας από τον υπουργό Τουρισμού στα εγκαίνια της έκθεσης Philoxenia</b><br/>Μήνυμα αισιοδοξίας για την πορεία του ελληνικού τουριστικού προϊόντος έστειλε ο υπουργός Τουρισμού κ. Χάρης Θεοχάρης εγκαινιάζοντας προχθές τις εκθέσεις Philoxenia και Hotelia στο Διεθνές Εκθεσιακό Κέντρο Θεσσαλονίκης.</p>
      <p>Ο υπουργός Τουρισμού στον χαιρετισμό που απηύθυνε, αναφέρθηκε στη συμβολή των εκθέσεων στην ανάπτυξη του τουρισμού στην Ελλάδα. “Όχι μόνο των επιχειρήσεων που δραστηριοποιούνται στον κλάδο και των εργαζομένων που απασχολούνται σε αυτές, αλλά και στο σύνολο της εθνικής οικονομίας”, είπε.</p>
      <p>Ο κ. Χάρης Θεοχάρης αναφέρθηκε στις νέες συμφωνίες με διεθνείς αερομεταφορείς που επιτεύχθηκαν το τελευταίο διάστημα και οι οποίες αναμένεται να ενισχύσουν περαιτέρω τον αριθμό των ταξιδιωτών στη χώρα.</p>
      <p>Ιδιαίτερη αναφορά έκανε ο υπουργός Τουρισμού στην ανάγκη στροφής της τουριστικής “βιομηχανίας” σε ένα βιώσιμο και σύγχρονο μοντέλο ανάπτυξης. “Για την ελληνική Κυβέρνηση και το υπουργείο Τουρισμού” είπε ο κ. Χάρης Θεοχάρης, “η στροφή της οικονομίας μας σε ένα βιώσιμο μοντέλο ανάπτυξης είναι αδιαπραγμάτευτη. Η βέλτιστη χρήση των φυσικών πόρων, η διατήρηση της φυσικής κληρονομιάς και της βιοποικιλότητας, η διαφύλαξη της πολιτιστικής κληρονομιάς και των παραδόσεων και η προώθηση ποιοτικών τουριστικών υποδομών με χαμηλό περιβαλλοντικό αποτύπωμα, βρίσκονται ψηλά στην ατζέντα μας.”</p>
      <p>Στον χαιρετισμό του ο υπουργός Τουρισμού εστίασε στην ανάγκη να δοθεί έμφαση στις εναλλακτικές μορφές τουρισμού, όπως είναι ο καταδυτικός, ο συνεδριακός και ο ιαματικός, αλλά και ο τουρισμός πόλεων (city breaks). “Πρόκειται για μορφές τουρισμού που αναπτύσσονται ραγδαία”, είπε ο κ. Χάρης Θεοχάρης.</p>
      <p>“Αν θέλουμε λοιπόν να έχουμε τουρίστες και τουριστικό προϊόν υψηλής προστιθέμενης αξίας, καθ' όλη τη διάρκεια του έτους, διαφυλάσσοντας τη φυσική και πολιτιστική μας κληρονομία, τώρα είναι η ώρα να αναλάβουμε δράση”, τόνισε ο υπουργός Τουρισμού κ. Χάρης Θεοχάρης.</p>
      <p>“Δεν αφήνουμε τίποτε στην τύχη του. Αξιοποιούμε κάθε προοπτική, δυνατότητα ή συνεργασία”, είπε ο Υπουργός Τουρισμού. “Χρέος όλων μας και πάνω από όλα δικό μου ως υπουργός Τουρισμού είναι να θέσουμε τις βάσεις ώστε να υπάρξει εποικοδομητική και ωφέλιμη συνεργασία ανάμεσα σε όλους τους φορείς. Δεν είναι ώρα για λόγια, είναι ώρα για πράξεις”, είπε.</p>
      <p>Σημείωσε επίσης πως το 10ετές πλάνο για τον Τουρισμό, που σχεδιάζει το υπουργείο και θα είναι έτοιμο να παρουσιαστεί μέσα στο 2020, εστιάζει στο πώς θα υπάρξει βιώσιμη ανάπτυξη προς όφελος των επιχειρηματιών, των εργαζομένων, των πολιτών και των τουριστών συμπεριλαμβανομένων προκειμένου να υπάρξει πολλαπλασιαστικό όφελος σε όλα τα επίπεδα.</p>
    </article>
  </body>
</html>