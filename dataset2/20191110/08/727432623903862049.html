<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/sonnens-feriesurfing-kostet-6300-kroner/71797368"/>
    <meta property="og:site_name" content="Dinside"/>
    <meta property="article:published_time" content="2019-11-10T08:45:00+00:00"/>
    <meta property="og:title" content="Sønnens feriesurfing kostet 6.300 kroner"/>
    <meta property="og:description" content="Derfor slapp ikke foreldrene unna med å betale for bruken av 633 megabyte på ferie utenfor EU."/>
  </head>
  <body>
    <article>
      <h6 class="kicker">Mobilabonnement for barn</h6>
      <h1>Sønnens feriesurfing kostet 6.300 kroner</h1>
      <h2>Derfor slapp ikke foreldrene unna med å betale for bruken av 633 megabyte på ferie utenfor EU.</h2>
      <address><time datetime="2019-11-10T08:45:00+00:00">10 Nov 2019, 08:45</time> by <a rel="author">Berit B. Njarga</a></address>
      <p>Det er nå godt over to år siden det ble innført <a href="https://www.dinside.no/mobil/eu-fjerner-avgifter-pa-dataroaming/66924712">fri roaming i EU og EØS</a>, som har gjort at du får samme pris på mobildata som i Norge, om du bruker mobilen på reiser i Europa.</p>
      <related>
        <a href="https://www.dinside.no/mobil/dette-bor-du-vite-for-du-velger-mobilabonnement-til-barna/70459906"/>
      </related>
      <p>Samtidig krever det kanskje at du holder tunga ekstra rett i munnen når du forlater landene hvor fri roaming gjelder - ikke minst hvis du har surfeglade barn med deg på ferien.</p>
      <p>Har du det juridiske ansvaret for abonnementet, lønner det seg å følge med på informasjonen om megabyte-kostnadene, og på mobilbruken til ungene dine.</p>
      <h3>Surfet for 6300 kroner</h3>
      <p>En <a href="https://www.brukerklagenemnda.no/front/app/#/published/BKN-2019-07-0048">klagesak som er behandlet</a> i Brukerklagenemnda for elektronisk kommunikasjon seint i september, viser akkurat hvor viktig dette er - og hvor dyrt det kan bli å ikke følge med godt nok.</p>
      <p>Etter en reise til Russland ba en forelder om å få slippe å betale for databruk i utlandet, fordi bruken skal ha blitt foretatt av hennes mindreårige sønn.</p>
      <p>Det totale beløpet for databruken var 6.317,62 kroner.</p>
      <p>Klageren mente at hun ikke hadde blitt varslet om priser, og heller ikke hadde fått tilstrekkelig mulighet til å begrense bruken.</p>
      <p>Det var ikke mobilselskapet, og heller ikke Brukerklagenemnda enig i.</p>
      <h3>Info om priser på SMS</h3>
      <p>Mobilselskapet Talkmore mener ifølge vedtaket i nemnda at de har varslet klageren tilstrekkelig om priser og forbruk, både med en SMS om priser som ble sendt kunden når mobilen koblet seg til det russiske nettet, som de har dokumentert, og en melding om nådd beløpsgrense hvor det ble svart med «fortsett utland».</p>
      <related>
        <a href="https://www.dinside.no/mobil/slik-reduserer-du-mobildatabruken-pa-iphone/71527913"/>
      </related>
      <p>De påpeker og at det var juridisk eier sitt ansvar å sette seg inn i gjeldende priser og følge med på forbruket, og er den som er ansvarlig for betaling av databruken i henhold til vilkårene.</p>
      <p>Også nemnda påpeker at utgangspunktet er at den enkelte kunde er ansvarlig for sitt forbruk. Dermed er kunden selv ansvarlig for å sette seg inn i prisene for bruk i utlandet dersom vedkommende drar på reise.</p>
      <h3>Har hatt mulighet til å oppdage forbruket</h3>
      <p>Brukerklagenemnda mener at mobilselskapet i tilstrekkelig grad har opplyst om gjeldende priser i Russland, via utsendte SMS og tilbyderens nettsider.</p>
      <p>«Nemnda finner at klageren dermed hadde tilstrekkelig anledning til å sette seg inn i prisene i Russland, og at hun videre med dette hadde en sterk oppfordring til å holde oversikt over eget/brukerens dataforbruk i landet», skriver de i vetaket.</p>
      <related>
        <a href="https://www.dinside.no/mobil/slik-far-du-full-kontroll-over-databruken-pa-mobilen/70500726"/>
      </related>
      <p>Samtidig mener de forelderen som juridisk eier har fått god nok informasjon på mobilselskapets nettsider om at hun kan følge med på forbruket på barnets abonnement via enten Mine Sider eller i appen tilknyttet abonnementet.</p>
      <p>«Klageren har dermed hatt mulighet til å oppdage forbruket på et tidligere tidspunkt, og således hatt muligheten til å avverge videre overforbruk. Nemnda kan på denne bakgrunn ikke se at juridisk eier er fritatt et hvert ansvar for brukerens forbruk. Dette gjelder selv i de tilfeller der abonnementet er registrert med en mindreårig bruker», skriver de i sitt vedtak.</p>
      <p>Dermed slår de fast at personen er ansvarlig for betaling av den fakturerte databruken fra utenlandsturen.</p>
    </article>
  </body>
</html>