<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/2016-lunica-referencia-de-repeticio-electoral-a-espanya-a-qui-va-beneficiar/noticia/2961981/"/>
    <meta property="og:site_name" content="CCMA"/>
    <meta property="article:published_time" content="2019-11-10T08:13:00+00:00"/>
    <meta property="og:title" content="2016, l'única referència de repetició electoral a Espanya: a qui va beneficiar?"/>
    <meta property="og:description" content="Els últims quatre anys hi ha hagut quatre eleccions i dues repeticions dels comicis"/>
  </head>
  <body>
    <article>
      <h1>2016, l'única referència de repetició electoral a Espanya: a qui va beneficiar?</h1>
      <h2>Els últims quatre anys hi ha hagut quatre eleccions i dues repeticions dels comicis</h2>
      <address><time datetime="2019-11-10T08:13:00+00:00">10 Nov 2019, 08:13</time> by <a rel="author">Redacció</a></address>
      <p>Quatre eleccions en quatre anys i <b>dues repeticions electorals consecutives</b>. Ja a les<a href="https://www.ccma.cat/324/eleccions-28a/tema/eleccions28a/"> eleccions de l'abril passat </a>es parlava de l'estratègia socialista de repetir eleccions per guanyar més vots, i caldrà veure si han calculat bé.</p>
      <p><b>Tenim només una referència d'una repetició electoral</b> i no sabem si pot passar o no el mateix. Què va passar aleshores, el <a href="https://www.ccma.cat/324/20-d-eleccions-generals-2015/especial/1510/">desembre del 2015</a> i <a href="https://www.ccma.cat/324/26-j-eleccions-generals-2016/especial/2090">el j<b>uny del 2016</b></a>, amb Mariano Rajoy com a guanyador de les eleccions?</p>
      <p>Situem-nos: el 2015, el PP venia de la majoria absoluta més gran de la història amb el mateix Rajoy..., i apareixien a l'escenari, per primer cop a les generals, dos nous partits: Ciutadans i Podem.</p>
      <p>I així van quedar els números: reculada històrica per al PP i el PSOE, i aparició fulgurant de Podem i les confluències, i de també Ciutadans. I Esquerra que arribava al seu màxim històric...</p>
      <p>
        <b>A qui va beneficiar la repetició electoral?</b>
      </p>
      <figure>
        <img src="https://www.ccma.cat/multimedia/jpg/3/6/1557505990263.jpg"/>
      </figure>
      <p><i>Recompte del vot per correu a la JEC el 28A </i><br/><br/><b>Al PP</b>, sembla que hi va haver <b>vot útil cap al guanyador per aconseguir el desbloqueig</b>. I el PSOE, amb cinc diputats menys, i Ciutadans, amb 32, van ser els més perjudicats. I Podem, que aspirava al famós "sorpasso", doncs gairebé es va quedar igual. La resta de números, pràcticament idèntics. Què vol dir això? Doncs que<b> el bloqueig persistia</b>.</p>
      <p>I el desllorigador va acabar sent una <b>crisi interna sense precedents en el PSOE</b>, que va fer fora Sánchez i es va acabar abstenint en la investidura de Rajoy.</p>
    </article>
  </body>
</html>