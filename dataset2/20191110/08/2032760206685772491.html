<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89137"/>
    <meta property="og:site_name" content="Denník politika"/>
    <meta property="article:published_time" content="2019-11-10T08:35:03+00:00"/>
    <meta property="og:title" content="Vo vesmíre nastane vzácny nebeský úkaz, čiastočne bude viditeľný aj na Slovensku"/>
    <meta property="og:description" content="10.11.2019 (Webnoviny.sk) – Planéta Merkúr v popoludňajších hodinách v pondelok 11. novembra prejde popred Slnko. Ide o výnimočný astronomický úkaz, na ktorého opakovanie si pozorovatelia počkajú ďalších trinásť rokov. Úkaz bude možno pozorovať v prípade dobrého počasia ďalekohľadom so špeciálnymi filtrami alebo na verejnom pozorovaní v niektorých hvezdárňach na Slovensku. Agentúru SITA o tom informoval predseda Slovenskej astronomickej spoločnosti pri Slovenskej akadémii vied Rudolf Gális."/>
  </head>
  <body>
    <article>
      <h1>Vo vesmíre nastane vzácny nebeský úkaz, čiastočne bude viditeľný aj na Slovensku</h1>
      <address><time datetime="2019-11-10T08:35:03+00:00">10 Nov 2019, 08:35</time> by <a rel="author">Webnoviny</a></address>
      <p>10.11.2019 (Webnoviny.sk) – Planéta Merkúr v popoludňajších hodinách v pondelok 11. novembra prejde popred Slnko. Ide o výnimočný astronomický úkaz, na ktorého opakovanie si pozorovatelia počkajú ďalších trinásť rokov. Úkaz bude možno pozorovať v prípade dobrého počasia ďalekohľadom so špeciálnymi filtrami alebo na verejnom pozorovaní v niektorých hvezdárňach na Slovensku. Agentúru SITA o tom informoval predseda Slovenskej astronomickej spoločnosti pri Slovenskej akadémii vied Rudolf Gális.</p>
      <h3>Polovica úkazu na Slovensku</h3>
      <p>Celý priebeh prechodu Merkúra cez disk Slnka, ktorý nastane 11. novembra, bude pozorovateľný z Antarktídy, Južnej Ameriky, východného pobrežia Severnej Ameriky a zo západného pobrežia Afriky. „<i>Pre pozorovateľov na území Slovenska bude viditeľná iba prvá polovica úkazu až do západu Merkúra, a teda aj Slnka</i>,“ informoval predseda Slovenského zväzu astronómov Tomáš Dobrovodský. Pozorovanie úkazu ukončí západ Merkúra a Slnka okolo štvrtej hodiny poobede.</p>
      <p>„<i>Merkúr bude v čase úkazu pomerne blízko najbližšieho bodu svojej dráhy okolo Slnka, a preto bude jeho uhlový priemer len asi desať oblúkových sekúnd, čo predstavuje len 1/186 priemeru slnečného kotúča</i>,“ uviedol Gális. Vysvetľuje, že z tohto dôvodu Merkúr nebude viditeľný voľným okom. Na jeho pozorovanie bude treba použiť ďalekohľad s aspoň desaťnásobným zväčšením a vybaveným spoľahlivým filtrom umiestneným pred jeho objektívom. Inak môže dôjsť k poškodeniu zraku.</p>
      <h3>Verejné pozorovania vo hvezdárňach</h3>
      <p>Generálny riaditeľ Slovenskej ústrednej hvezdárne v Hurbanove Marián Vidovec uviedol, že najbezpečnejším spôsobom pozorovania je metóda projekcie. Slnko bude mať priemer 25 centimetrov a Merkúr bude mať priemer 1,3 milimetra. „<i>V projekcii budeme pozorovať tento úkaz aj pomocou ďalekohľadov Slovenskej ústrednej hvezdárne v Hurbanove</i>,“ dodal. Gális poznamenal, že verejné pozorovania prechodu sa budú organizovať aj v ďalších hvezdárňach. A to aj v rámci podujatí pri príležitosti 100. výročia založenia Medzinárodnej astronomickej únie (IAU). Pozorovať sa bude dať v hvezdárni v Žiari nad Hronom, v Partizánskom, či v Prešove.</p>
      <p>„<i>Prechody Merkúra sú častejšie ako Venuše, nastávajú 13- až 14-krát za storočie</i>,“povedal Gális. K úkazom dochádza v máji alebo v novembri, pričom novembrové prechody sú dvakrát častejšie. Najbližší prechod nastane o trinásť rokov – 13. novembra a ďalší 7. novembra 2039. Najbližší májový prechod nadíde až 7. mája 2049.</p>
      <p>Viac informácií o tomto úkaze možno nájsť na stránke Slovenského zväzu astronómov www.szaa.org alebo na stránke Slovenskej ústrednej hvezdárne v Hurbanove www.suh.sk a na oficiálnych stránkach hvezdární.</p>
      <p>Viac k témam: <a href="https://www.webnoviny.sk/tag/merkur/"><u>Merkúr</u></a>, <a href="https://www.webnoviny.sk/tag/slnko/"><u>slnko</u></a>, <a href="https://www.webnoviny.sk/tag/vesmir/"><u>vesmír</u></a><br/>Zdroj: Webnoviny.sk – <a href="https://www.webnoviny.sk/vo-vesmire-nastane-vzacny-nebesky-ukaz-ciastocne-bude-viditelny-aj-na-slovensku/"><u>Vo vesmíre nastane vzácny nebeský úkaz, čiastočne bude viditeľný aj na Slovensku</u></a> © SITA Všetky práva vyhradené.</p>
    </article>
  </body>
</html>