<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76409-Sny-sa-mi-rozplynuli-do-UFC-sa-uz-nedostanem-chcem-odvetu-tvrdi-porazeny-Karlos-Vemola-Ma-Attila-Vegh-zaujem"/>
    <meta property="og:site_name" content="REFRESHER"/>
    <meta property="article:published_time" content="2019-11-10T08:08:00+00:00"/>
    <meta property="og:title" content="Sny sa mi rozplynuli, do UFC sa už nedostanem, chcem odvetu, tvrdí porazený Karlos Vémola. Má Attila Végh záujem?"/>
    <meta property="og:description" content="Zápas storočia máme za sebou, ako reagujú hlavní aktéri?"/>
  </head>
  <body>
    <article>
      <h1>Sny sa mi rozplynuli, do UFC sa už nedostanem, chcem odvetu, tvrdí porazený Karlos Vémola. Má Attila Végh záujem?</h1>
      <address><time datetime="2019-11-10T08:08:00+00:00">10 Nov 2019, 08:08</time> by <a rel="author">Viktor Kniš</a></address>
      <p>
        <b>Zápas storočia máme za sebou, ako reagujú hlavní aktéri?</b>
      </p>
      <p>V úvode tlačovej konferencie po zápase medzi<b> Attilom Véghom</b> a<b> Karlosom Vémolom</b> sme sa dozvedeli, že pre nás organizátori chystajú niečo ešte väčšie, zatiaľ však nechceli nič viac špecifikovať. <i>„Snívame vždy vo veľkom, zatiaľ nechcem prezrádzať, o čo ide, ale už pred týmto turnajom sme pracovali na niečom obrovskom,“</i> prezradil Pavol Neruda. <i>„Chceme byť jednotkou na československom trhu,“</i> doplnil ho spoluzakladateľ Ondřej Novotný. </p>
      <related>
        <a href="https://refresher.sk/76408-Tymto-uderom-vypol-Attila-Vegh-Karlosa-Vemolu"/>
      </related>
      <h3>Karlos Vémola: „UFC sa mi už nepodarí, keď mi dá Attila šancu re-matchu, tak ju využijem.“</h3>
      <p>Aj keď prvých niekoľko minút sa Karlos Vémola na tlačovej konferencii neobjavil, po dlhšom čakaní nakoniec prišiel a ochotne odpovedal na všetky otázky. Na tú najťažšiu týkajúcu sa toho, čo sa vlastne stalo a prečo prehral, zatiaľ odpovedať nevedel:  <i>„Sám sa musím pozrieť na to, kde som tú chybu urobil a zajtra vám budem k tomu vedieť povedať niečo viac,“</i> povedal porazený Karlos Vémola. </p>
      <p>Podľa očakávaní boli jeho slová plné skepticizmu, narážal hlavne na to, že si nie je úplne istý, čo bude po tomto zápase pokračovať. Ešte pred ním mal veľké plány, hovoril aj o UFC. Zdá sa, že po prehre už svoju cestu vidí inak: <i>„Slovenskému kolegovi sa spln senil, mne sa všetky sny rozplynuli. Hlavné bude sa vysporiadať s tým vo mne a s tým, čo bude so mnou,“</i> dopĺňa Karlos a vtipne odkazuje aj na slová Attilu Végha. </p>
      <figure>
        <embed-post data-src="https://www.instagram.com/p/B4qRtl6HB6p" data-service="Instagram"/>
      </figure>
      <p>Pochopiteľne, novinárov zaujímalo, či bude otveta. Zatiaľ čo Attila už bezprostredne po zápase nechcel hovoriť jasné áno ani nie, Karlos sa o ňu s veľkou pravdepodobnosťou bude zaujímať.<i> „UFC sa mi už nepodarí, keď mi dá Attila šancu re-matchu, tak ju využijem,“</i> hovorí český bojovník a dodáva, že keď sa mu podarí vyhrať, určite príde aj tretí zápas. Spočítal si, že takto bude mať možnosť oplatiť Slovákovi prehru dvojnásobne.</p>
      <p><i>„Zajtra budem študovať fight, v utorok podstúpim operáciu ramena, ktorá ma na pol roka vyradí, takže budem mať čas rozmýšľať, čo ďalej,“</i> prezrádza Vémola svoje plány. Je faktom, že ho zranenie trápilo už skôr, pred zápasom však tvrdil, že je pripravený tak, ako ešte nikdy. Veľmi ho vraj chválil aj tréner a po fyzickej stránke sa cítil výborne. „<i>V tomto zápase som mohol stratiť úplne všetko a úplne všetko som stratil. Dnes vyhral lepší</i>,“ uzatvára porazený Karlos.</p>
      <related>
        <a href="https://refresher.sk/76265-Ceskoslovensky-MMA-zapas-storocia-stal-desiatky-milionov-Ako-sa-rodil-suboj-Vemolu-s-Veghom-a-co-divakov-caka-Rozhovor"/>
      </related>
      <h3>Attila Végh: „Bol som pripravený na dve varianty.“</h3>
      <p>Attila vstupoval do zápasu s českým šampiónom ako o niečo menší favorit z pohľadu stávkových kancelárií z viacerých dôvodov. Okrem toho, že bol menej suverénny v diskusiách, mal za sebou zároveň dôležitú prehru. Tá na jednej strane mohla Végha oslabiť, podľa jeho vlastných slov však mala presne opačný efekt: <i>„Nakopla ma prehra s Virgilom, týždeň som sa trápil a bol som sklamaný, keď však prišla ponuka s Karlosom, začal som makať ako blázon a 4 mesiace sme pracovali,“</i> prezradil Attila, ako na neho vplývala nedávna prehra. </p>
      <p>Otázky smerovali aj ku správaniu na sociálnych sieťach a celkovému vystupovaniu pred zápasom. Kým si Karlos užíval sledovanie diania z vane, Attila pristupoval k tejto stránke iným spôsobom:<i> „Mal som jediný cieľ, poraziť Karlosa Vémolu, sociálne siete som dal bokom. Prispieval som, len aby som mal z čoho žiť,“</i> vysvetlil novinárom Slovák a dodal, že okrem fyzickej prípravy podstúpil aj špeciálny tréning na psychiku: <i>„Pomohol mi aj mentálny kouč, s ktorým som sa každý týždeň rozprával.“</i></p>
      <p>A ako vnímal Végh to, že jeho súper vystupoval v každom rozhovore veľmi suverénne, rozbiehal tzv. „trash talky“ a snažil sa vystrašiť ho? <i>„Vôbec ma to nevytáčalo, bolo to pre mňa smiešne. Robil to dobre, keby nie je Karlos, nie je to takto vyhajpované,“</i> reagoval Attila a zároveň pochválil svojho súpera za to, že sa aspoň postaral o väčší záujem verejnosti. </p>
      <related>
        <a href="https://refresher.sk/76378-Vyhra-Vegh-alebo-Vemola-Spytali-sme-sa-slavnych-MMA-bojovnikov-aky-tipuju-vysledok-zapasu-storocia"/>
      </related>
      <p>Čo sa týka samotného zápasu, Attila otvorene hovorí, že očakával 15-minútový súboj a následné rozhodovanie na body. Zároveň v krátkosti opisuje aj to, čo mal v hlave počas dvoch minút, kým neprišlo KO: <i>„Bol som pripravený na dve varianty, na prvé kolo a na tri kolá. Vedel som, že keď som ho trafil, nemôžem sa opustiť. Musel som robiť svoju robotu,“</i> dodáva Végh.</p>
      <p>Keď prišla znovu reč na odvetu, na slovenskom zápasníkovi bolo vidieť, že je ešte skoro, aby vedel povedať, či o ňu naozaj stojí. Je zároveň pochopiteľné, že zatiaľ nemá dôvod nič potvrdzovať a už niekoľkokrát ozrejmil, že sa chce venovať svojej rodine:<i> „Teraz neviem na to odpovedať, pre mňa je to odfajknuté,“</i> uzavrel.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/66290-Sokujuca-prehra-Vegha-a-velkolepy-navrat-Gabora-Borarosa-Oktagon-12-priniesol-nezabudnutelnu-sou"/>
        <a href="https://refresher.sk/27007-Conor-McGregor-vs-Jose-Aldo-Pribeh-dvou-rivalu-kteri-si-jdou-za-svym-cilem-Kdo-ma-vetsi-sanci-na-vyhru"/>
        <a href="https://refresher.sk/66326-MMA-bojovnicka-znicila-superku-brutalnym-kopancom-Knockout-ju-v-sekunde-zlozil-k-zemi"/>
        <a href="https://refresher.sk/32206-Znova-sa-stretnu-McGregor-proti-Diazovi-zrejme-uz-na-julovom-UFC-200"/>
        <a href="https://refresher.sk/46442-Conor-McGregor-planuje-vynajst-novy-sport-Ked-vraj-zatoci-s-Mayweatherom-vymysli-uplnu-novinku"/>
        <a href="https://refresher.sk/56273-Ake-znacky-preferuju-Dominika-Cibulkova-Filip-Sebo-ci-Attila-Vegh-Sleduj-najdrahsie-modne-kusky-slovenskych-sportovcov"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
      </related>
    </article>
  </body>
</html>