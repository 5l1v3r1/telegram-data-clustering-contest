<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/devlet-erkani-anitkabirde-214659h.htm"/>
    <meta property="og:site_name" content="OLAY"/>
    <meta property="article:published_time" content="2019-11-10T08:32:16+00:00"/>
    <meta property="og:title" content="Devlet erkânı Anıtkabir'de"/>
    <meta property="og:description" content="Mustafa Kemal Atatürk'ün ölümünün 81. yılında Anıtkabir'de tören düzenlendi."/>
  </head>
  <body>
    <article>
      <h1>Devlet erkânı Anıtkabir'de</h1>
      <h2>Mustafa Kemal Atatürk'ün ölümünün 81. yılında Anıtkabir'de tören düzenlendi.</h2>
      <address>
        <time datetime="2019-11-10T08:32:16+00:00">10 Nov 2019, 08:32</time>
      </address>
      <p>Türkiye Cumhuriyeti'nin kurucusu Gazi Mustafa Kemal Atatürk'ün ölümünün 81. yıldönümünde ilk tören Anıtkabir'de düzenlendi.</p>
      <p>Törene, Cumhurbaşkanı Recep Tayyip Erdoğan'ın yanı sıra TBMM Başkanı Mustafa Şentop, Cumhurbaşkanı Yardımcısı Fuat Oktay, yüksek yargı organı başkanları, CHP Genel Başkanı Kemal Kılıçdaroğlu, İYİ Parti Genel Başkanı Meral Akşener, Cumhurbaşkanlığı Kabinesi üyeleri, kuvvet komutanları ile çok sayıda vatandaş katıldı.</p>
      <figure>
        <img src="https://www.olay.com.tr/d/other/a1-018.jpg"/>
      </figure>
      <p>Erdoğan ve beraberindekiler Aslanlı Yol'dan yürüyerek Atatürk'ün mozolesine geldi. Erdoğan, kırmızı beyaz karanfillerden oluşan ay yıldızlı çelengi, Atatürk'ün mozolesine bıraktı.</p>
      <p>Atatürk'ün vefat ettiği saat olan 09.05'te saygı duruşunda bulunuldu ve ardından İstiklal Marşı okundu.</p>
      <figure>
        <img src="https://www.olay.com.tr/d/other/a2-010.jpg"/>
      </figure>
      <p>
        <b>CUMHURBAŞKANI ERDOĞAN'IN ÖZEL DEFTERE YAZDIĞI MESAJ</b>
      </p>
      <p>Cumhurbaşkanı Erdoğan ve beraberindekiler daha sonra Misak-ı Milli Kulesi'ne geçti. Burada Anıtkabir Özel Defteri'ni imzalayan Erdoğan, deftere şunları yazdı:</p>
      <p>"Kurtuluş Savaşımızın başkomutanı, cumhuriyetimizin kurucusu ilk cumhurbaşkanımız Gazi Mustafa Kemal Atatürk'ü ahirete irtihalinin 81. yıl dönümünde bir kez daha rahmetle yad ediyoruz. Merhum Atatürk ve silah arkadaşları ile bin yıldır bu toprakları bizlere vatan yapmak için mücadele eden tüm şehitlerimizi ve gazilerimizin aziz hatıraları milletimizin kalbinde hep yaşayacaktır. Kendisinin emaneti olarak cumhuriyetimizi ilelebet yaşatmak, geliştirmek, güçlendirmek için tüm gücümüzle çalışmaya devam edeceğiz. Ruhu şad olsun."</p>
    </article>
  </body>
</html>