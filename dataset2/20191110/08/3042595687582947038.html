<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/dodsdomt-fri-etter-drap-pa-yvonne-19/71802185"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T08:11:42+00:00"/>
    <meta property="og:title" content="Dødsdømt fri etter drap på Yvonne (19)"/>
    <meta property="og:description" content="Dømt til døden for brutalt drap. Nå er millionærsønnen Jude Shramantha Jayamaha løslatt etter god oppførsel."/>
  </head>
  <body>
    <article>
      <h1>Dødsdømt fri etter drap på Yvonne (19)</h1>
      <h2>Dømt til døden for brutalt drap. Nå er millionærsønnen Jude Shramantha Jayamaha løslatt etter god oppførsel.</h2>
      <address><time datetime="2019-11-10T08:11:42+00:00">10 Nov 2019, 08:11</time> by <a rel="author">Marthe Ihle</a></address>
      <p>Den 19 år gamle svenske modellen Yvonne Jonsson hadde vært på fest med lillesøstera og flere venner, da hun morgenen etter ble funnet <a href="https://www.dagbladet.no/nyheter/lillesosterens-kjaereste-kvalte-stjernemodell/66110186">kvalt med sine egne olabukser</a> utenfor familiens luksusleilighet på Sri Lanka.</p>
      <p>Srilankiske Jude Shramantha Jayamaha, lillesøsterens kjæreste, ble dømt til døden for det brutale drapet, som skjedde i 2005.</p>
      <p>
        <b>Men nå er millionærsønnen benådet av president Maithripala Sirisena. Det melder nyhetsbyrået AFP. Lørdag spaserte han ut av fengsel.</b>
      </p>
      <p>Løslatelsen kommer blant annet på bakgrunn av mannens gode oppførsel i fengsel, der han blant annet har skaffet seg en doktorgrad, ifølge presidenten.</p>
      <h3>Brutalt drap</h3>
      <p>Den 19 år gamle modellen, halvt srilankisk og halvt svensk, ble funnet drept i en trappeoppgang mellom 19. og 20. etasje i leilighetskomplekset familien bodde i.</p>
      <figure>
        <img src="https://dbstatic.no/71802240.jpg?imageId=71802240&amp;x=0&amp;y=4.4247787610619&amp;cropw=100&amp;croph=34.159292035398&amp;width=321&amp;height=193"/>
        <figcaption><b>MODELL:</b> Yvonne Jonsson jobbet som modell ved siden av studiene. Foto: Expressen Vis mer</figcaption>
      </figure>
      <p>
        <b>Området der familien bodde, var da det mest eksklusive og påkostede nabolaget i hovedstaden Colombo.</b>
      </p>
      <p>Foreldrene og lillesøsteren flyttet nemlig til Sri Lanka 15 år tidligere. Yvonne, som studerte i USA, var på øya på ferie.</p>
      <p>Det var altså etter en fest at Jayamaha dunket hodet hennes mot et trappetrinn, før han mens hun var bevisstløs tok av henne olabuksene og kvalte henne til døde. Sporene i trappeoppgangen viste at hun tydelig hadde kjempet for livet.</p>
      <h3>Advarte søsteren</h3>
      <p>Saken ble omtalt verden rundt, også i Norge. <a href="https://www.dagbladet.no/nyheter/lillesosterens-kjaereste-kvalte-stjernemodell/66110186">Dagbladet</a> skrev i 2005 at Yvonne skal ha advart lillesøsteren mot at kjæresten hadde vært aggressiv og voldelig etter å ha drukket.</p>
      <p>Faren opplyste da at Yvonne og Jayamaha hadde hatt noen heftige krangler tidligere.</p>
      <p>
        <b>Jayamaha ble i første omgang dømt til 12 års fengsel for drapet, før den i 2012 ble omgjort til en dødsdom. Nå kan han altså løslates om kort tid.</b>
      </p>
      <p>- Ingen vet hva som skjer om vi ikke er tålmodige. (...) Den gang var han 19 år, og hadde en krangel med kvinnen som ble drept. I dag er han 32 år, og har tatt en doktorgrad. Han har begjært at jeg skal benåde ham. Jeg vurderer det, siden han har oppført seg bra. Han ble dømt som 19-åring etter en hendelse som handlet om dårlig tålmodighet, sier president Sirisena ifølge <a href="https://www.expressen.se/nyheter/svenska-modellen-yvonne-strops-till-dods-pa-sri-lanka/">Expressen</a>.</p>
      <h3>Reagerer sterkt</h3>
      <p>Lørdag ble de offisielle dokumentene sendt til justisdepartementet. Samme dag kunne han altså spasere ut av fengsel, skriver AFP.</p>
      <p>Avgjørelsen skaper raseri på Sri Lanka, ifølge nyhetsbyrået. Slike benådingssaker er svært uvanlig på øya. Familien reagerer også sterkt på at Yvonnes drapsmann er løslatt.</p>
      <p>
        <b>- Denne presidenten har under hele sin tjenesteperiode snakket om å jobbe mot korrupsjon. Men denne gutten her kommer fra en rik familie. <b>Om de har penger, vil de prøve å kjøpe ut den dømte, sier faren Roger Jonsson, som overfor Expressen kaller det hele «for jævlig».</b></b>
      </p>
      <p>
        <b><b>- Han har aldri vist anger. Vi har jobbet hardt for å få livet tilbake på rett kjøl, og etter 15 år, kjemper vi fortsatt for rettferdighet, skriver søstera Caroline på</b> Facebook, ifølge AFP.</b>
      </p>
      <p>Han har tatt kontakt med den svenske ambassaden i New Delhi, foreløpig uten hell.</p>
    </article>
  </body>
</html>