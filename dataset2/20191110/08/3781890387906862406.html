<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740948"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T08:38:00+00:00"/>
    <meta property="og:title" content="สธ.ฟันโทษสูงสุดอริตีกันในรพ. สั่งคุมเข้มคืนลอยกระทง"/>
    <meta property="og:description" content="ปลัดสธ. ย้ำชัด เอาผิดคู่อริตีกันในรพ.ทุกกรณี ฟันโทษสูงสุด คุก 5 ปี สั่งรพ.ทุกแห่งคุมเข้มเหตุคืนลอยกระทง"/>
  </head>
  <body>
    <article>
      <h1>สธ.ฟันโทษสูงสุดอริตีกันในรพ. สั่งคุมเข้มคืนลอยกระทง</h1>
      <address>
        <time datetime="2019-11-10T08:38:00+00:00">10 Nov 2019, 08:38</time>
      </address>
      <p>
        <b>ปลัดสธ. ย้ำชัด เอาผิดคู่อริตีกันในรพ.ทุกกรณี ฟันโทษสูงสุด คุก 5 ปี สั่งรพ.ทุกแห่งคุมเข้มเหตุคืนลอยกระทง</b>
      </p>
      <p>เมื่อวันที่ 10 พ.ย. นพ.สุขุม กาญจพิมาย ปลัดกระทรวงสาธารณสุข ให้สัมภาษณ์ว่า ในวันลอยกระทง วันที่ 11 พ.ย.นี้ ซึ่งหลายพื้นที่ได้จัดงานตามประเพณี และการที่มีผู้คนมาอยู่รวมกันจำนวนมากอาจเกิดปัญหาการทะเลาะวิวาทตามมาได้ จึงกำชับให้โรงพยาบาล (รพ.) ในสังกัดที่อยู่ใกล้สถานที่จัดงานลอยกระทง เตรียมความพร้อมรับมืออุบัติเหตุ /เจ็บป่วยฉุกเฉิน รวมทั้งการป้องกันไม่ให้เกิดเหตุทะเลาะวิวาทในรพ. โดยให้ประสานหน่วยงานในพื้นที่ อาทิ ตำรวจ ฝ่ายปกครอง ร่วมรักษาความปลอดภัย หากมีผู้บาดเจ็บจากเหตุทะเลาะวิวาทเข้ามารักษา ให้กันญาติออกจากห้องฉุกเฉิน หรือหากมีประตูนิรภัยให้ปิดล็อคประตูทันที พร้อมประสานตำรวจคุมเข้มไม่ต้องรอให้เกิดเรื่อง<br/><br/>ทั้งนี้ รพ.ในสังกัดทุกแห่ง ได้มีมาตรการความปลอดภัยในรพ. โดยเฉพาะบริเวณห้องฉุกเฉิน ดังนี้ 1.ทำแนวทางปฏิบัติป้องกันและจัดการความรุนแรง ทบทวน ฝึกซ้อมและปรับปรุงเป็นประจำ 2.จัดระบบควบคุมประตู หรือมีทางเข้า-ออก ที่ปลอดภัยหลายช่องทาง 3.จัดสถานที่พักคอยสำหรับญาติ จำกัดการเข้าออก 4.ตรวจสอบกล้องวงจรปิดให้พร้อมใช้งาน และติดตั้งเพิ่มในจุดเสี่ยง 5.จัดระบบคัดกรองโดยเฉพาะผู้ป่วยห้องฉุกเฉิน และจัดบริการให้เหมาะสมกับความเร่งด่วน รวมทั้งให้สื่อสารกับญาติผู้ป่วยเป็นระยะ เพื่อลดความวิตกกังวล 6.จัดเวรยามรักษาความปลอดภัยตลอด 24 ชั่วโมง 7.จัดหาสัญญาณเตือนภัย หรืออุปกรณ์ขอความช่วยเหลือฉุกเฉิน และมีช่องทางแจ้งเหตุด่วนกับตำรวจ ฝ่ายปกครอง และเครือข่ายอาสาสมัคร มูลนิธิต่างๆในพื้นที่<br/><br/>“แม้จะมีมาตรการป้องกัน แต่ยังพบการก่อความรุนแรงในรพ.เพิ่มขึ้น จำเป็นต้องมีมาตรการขั้นเด็ดขาดเพื่อลดความรุนแรง เพิ่มความปลอดภัยเจ้าหน้าที่และผู้ที่มารับบริการ หากเกิดกรณีความรุนแรงต่อร่างกาย จิตใจ ทรัพย์สินในรพ. ให้แจ้งความดำเนินคดีกับผู้ก่อเหตุทันที ให้ดำเนินการตามกฎหมาย ลงโทษขั้นเด็ดขาดตาม ม.360 ม.364 และม.365 มีโทษสูงสุดจำคุกไม่เกิน 5 ปี ที่สำคัญต้องขอความร่วมมือประชาชนผู้มารับบริการ รวมทั้งญาติผู้ป่วย ร่วมป้องกันไม่ให้เกิดเหตุรุนแรงขึ้น ขอให้รพ.เป็นพื้นที่ปลอดความรุนแรงสำหรับทุกคน” นพ.สุขุมกล่าว.<br/> </p>
    </article>
  </body>
</html>