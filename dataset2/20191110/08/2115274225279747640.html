<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/m5s_commissione_fondi_partiti-6520307/news/2019-11-10/"/>
    <meta property="og:site_name" content="Agi"/>
    <meta property="article:published_time" content="2019-11-10T08:41:00+00:00"/>
    <meta property="og:title" content="Il M5s ha proposto una commissione sui fondi dei partiti"/>
    <meta property="og:description" content=" Nel mirino ci sono sempre la Lega e la vicenda Moscopoli"/>
  </head>
  <body>
    <article>
      <h1>Il M5s ha proposto una commissione sui fondi dei partiti</h1>
      <h2> Nel mirino ci sono sempre la Lega e la vicenda Moscopoli</h2>
      <address><time datetime="2019-11-10T08:41:00+00:00">10 Nov 2019, 08:41</time> by <a rel="author" href="https://www.agi.it/authors/giovanni-lamberti/" target="_blank">Giovanni Lamberti</a></address>
      <p>"Una commissione sui fondi di tutti i partiti". È la nuova proposta del <b>Movimento 5 stelle </b>che mette nel mirino ancora una volta la Lega. "Ben venga il disegno di legge d'istituzione di una Commissione d'inchiesta su Moscopoli ma facciamo anche di piu', guardiamo a tutti i fondi di tutti i partiti", si legge nel Blog delle Stelle.</p>
      <p>Intanto nel giro di dieci giorni l'ufficio di presidenza della Commissione Esteri della Camera darà il via libera all'indagine conoscitiva contro le ingerenze dei Paesi stranieri nella vita politica italiana. <b>M5s, Pd, Iv </b>e<b> Leu</b> hanno raggiunto l'intesa in Commissione. Nel testo non si citerà apertamente il 'caso Savoini' ma si parlerà di ingerenze in maniera più ampia ma i dem e i renziani sono pronti a rilanciare la necessità di approfondire il caso dei presunti fondi russi alla Lega.</p>
      <p>Verrà stilato un programma di audizioni - previste quelle dei ministri dell'Interno, dello Sviluppo, degli Esteri e della Difesa, di esperti internazionali di politica estera e di rappresentanti permanenti in Italia - con i dem e Iv che puntano a far emergere quanto successe 18 ottobre 2018 all'Hotel Metropol di Mosca durante la "riunione segreta" alla quale partecipò anche Savoini.</p>
      <p>La strada dell'indagine conoscitiva è stata scelta per non creare sovrapposizioni con il lavoro della magistratura ma anche per questioni di tempi. E non riguarderà solo le eventuali pressioni provenienti dalla Russia ma anche da altri Paesi. Ma visto che il lavoro dovrebbe partire a dicembre pure il tema dei presunti fondi russi al partito di via Bellerio finirà al centro della campagna elettorale in Emilia. Sullo sfondo resta sempre la prospettiva della commissione d'inchiesta.</p>
      <p>Un ddl per chiedere la costituzione di un organismo ad hoc che indaghi sul cosiddetto 'affaire Metropol' è stato firmato da <b>Migliore</b> (Iv) e da <b>Quartapelle </b>e<b> Pagani</b> (Pd). Nel ddl si chiede l'istituzione di una Commissione parlamentare di inchiesta "sull'esistenza di trattative tra cittadini italiani collegati al partito della Lega per Salvini Premier e uomini d'affari russi, nonché su eventuali connessioni con la vita politica italiana e con lo svolgimento della campagna elettorale per l'elezione del Parlamento europeo".</p>
      <p>"Al di là dei profili giudiziari di rilevanza penale, occorre - si legge nella premessa del ddl - sottolineare l'influenza che questi fatti" possono avere esercitato "sugli assetti geopolitici dell'Italia, sulla sua <b>collocazione europeista</b> e atlantica nonché sulla politica economica, estera ed energetica del Governo, sullo svolgimento dell'elezione dei membri del Parlamento europeo" avvenuto il 26 maggio 2019 e, di conseguenza, sulla vita democratica e sull'indipendenza dell'Italia da condizionamenti esterni, sui <b>sistemi di alleanza internazionali</b> di cui l'Italia è parte dalla fine della seconda guerra mondiale e sulla sua credibilità e affidabilità all'interno degli stessi.</p>
      <related>
        <a href="https://www.agi.it/politica/russiagate_conte_salvini_savoini_007_russi-6419717/news/2019-10-23/"/>
      </related>
    </article>
  </body>
</html>