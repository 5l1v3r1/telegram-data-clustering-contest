<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/tsigani-zaplashikha-otvlyakokha-i-trovikha-plovdivchanin-samo-i-samo-da-snimki_news708386.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-10T08:45:00+00:00"/>
    <meta property="og:title" content="Цигани заплашиха, отвлякоха и тровиха пловдивчанин, само и само да... СНИМКИ"/>
    <meta property="og:description" content="Бездомен мъж, страдащ от тежко автоимунно заболяване, вече две години живее в страх заради жалба за грабеж"/>
  </head>
  <body>
    <article>
      <h1>Цигани заплашиха, отвлякоха и тровиха пловдивчанин, само и само да... СНИМКИ</h1>
      <h2>Бездомен мъж, страдащ от тежко автоимунно заболяване, вече две години живее в страх заради жалба за грабеж</h2>
      <address>
        <time datetime="2019-11-10T08:45:00+00:00">10 Nov 2019, 08:45</time>
      </address>
      <p>https://blitz.bg/obshtestvo/regioni/tsigani-zaplashikha-otvlyakokha-i-trovikha-plovdivchanin-samo-i-samo-da-snimki_news708386.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573330603-romi-otvlichat-troviat-i-zaplashvat-651.jpg"/>
      </figure>
      <p>
        <b>Бездомен мъж, страдащ от тежко автоимунно заболяване, вече две години живее в страх заради жалба за грабеж. Георги Димитров е бил обран и малтретиран от тартор на група, вилнееща в района на Централна гара, а опита му да потърси правата ти, е последван от заплахи за живота му, отвличане, тровене и побой.</b>
      </p>
      <p>Георги разказа за двегодишния тормоз, на който е подложен, цитиран от Trafficnews.bg.</p>
      <p>Димитров е родом от Пазарджик. Преди повече от девет години получава раздвоение на зрението. След консултации със специалист и множество изследвания, той е диагностициран с болестта множествена склероза. По това време има сериозна зависимост към алкохола и поради тази причина започват чести скандали с дъщеря му.</p>
      <p>Така през 2017 година, само с дрехите на гърба си и документи, напуска дома си и започва да се скита по улиците. Не след дълго съдбата го изпраща в Пловдив.<br/><br/>През нощта той често спи в чакалнята на Централна гара. През деня е скита по улиците. По същото време в района на гарата се навъртала група роми, които тормозели просяците и бездомниците. Малтретирали ги и им обирали всяка стотинка.  Тартор на бандата бил Рашко Огнянов, известен като Бай Реджеп. </p>
      <p>„Една нощ, през август, спях в градинката срещу гарата. Беше около 2:00 часа през ноща, когато Рашко ме събуди. Риташе ми по краката и ми викаше „Ставай и давай парите”.<br/><br/>Аз нямах нито лев. Взе ми очилата и ги строши в земята. Продължи да иска пари. Когато видя, че наистина нямам, извади електрошок, допря го във врата ми и пусна импулси. Аз се разтресох и паднах на земята. Рашко ми взе мобилния телефон и избяга”, започва историята си Георги. Още на следващия ден той подава жалба в полицията.</p>
      <p>Във Второ РУП разказал цялата история, като допълнил кой е Рашко и с какво се занимава. Било образувано досъдебно производство и случаят с грабежа бил отнесен до съда. Рашко бил призован като обвиняем. Това отключило агресията на ромския тартор и тормозът върху Георги започнал.</p>
      <p>„Намери ме пред гарата и започнаха заплахите, че ще ме обезглави, ще ме отрови и накълца, докато спя. Така всеки ден. След това заминах за село Щърково, където има дом за хора с подобно като моето заболяване.<br/><br/>След три месеца обаче и там ме намериха хората на Рашко. Клиниката обаче е оборудвана с камери, има и охрана. Служителите повикаха полиция и ги изгониха.Прекарах по-малко от година в клиниката, тъй като ме изгониха. Причината бе алкохолът”, продължава разказа си потърпевшия.</p>
      <figure>
        <img src="https://trafficnews.bg/data/images/2019_11_08/74586275_550758218990673_5867183058733498368_n2.jpg"/>
      </figure>
      <p>Георги отново се връща в Пловдив. Не след дълго хората на Рашко го откриват. Тарторът една вечер го намерил, но този път не проявил агресия. Напротив – с благ тон му се извинил и поискал да оправят нещата.</p>
      <p>„Каза, че ще влезе в затвора, тъй като е имал предишни осъждания. Предложи ми и пари, както и място където да отседна. Сподели ми още, че е болен и има стенд на сърцето, нямало да преживее затвора. Повярвах на всичките му лъжи и реших да отида с него в апартамента му, където уж щях да бъда настанен. Бях решил да му простя и да забрава за случилото се. Това обаче се оказа капан”, през сълзи разказва Георги.</p>
      <p>Още с пристигането си в апартамента в Столипиново, по негови спомени блок 160, Димитров бил заключен. В жилището прекарал 16 дни, които описа като най-мъчителните в живота му.</p>
      <p>"Рашко беше с още един мъж – Фалко. Последният ми донесе супа още първата вечер. Още на третата лъжица усетих странен метален вкус в устата, зави ми се свят и веднага отидох в тоалетната. Усетих се, че може би това е отрова и повърнах всичко. След час дойдоха до вратата и ги чух да говорят. Коментираха дали вече съм умрял и какво ще правят с мен.<br/><br/>Виждайки, че съм добре започнаха с нови заплахи, обиди и дори удари. Така 16 дни. Накрая се предадох и се съгласих да оттегля показанията си. Причината за това бе заплахата на Рашко, че ще открие дъщеря ми, ще я отвлече и ще я направи проститутка в Германия.<br/><br/>Заплаши, че ще убие и сестра ми. Нямах избор. Фалко ме заведе някъде, не помня къде, за да пусна молба за оттегляне на жалбата. Оказа се обаче, че делото е вече е започнало”, каза още Георги.</p>
      <p>По време на заседанието, Димитров се отказал от показанията си. Съдията обаче, по думите на Георги, не му повярвал.</p>
      <p>„Попита ме дали Рашко ме е заплашвал, а същият бе в залата и ме гледаше лошо. Нямах избор и пак излъгах – казах в залата, че не ме е заплашвал. Делото обаче не се прекрати. След заседанието аз отидох на автогара Родопи в градинката.<br/><br/>Там спях на едни картони. Рашко пак ме посети, придружен с още петима. Отново ми каза, че ще ме убие и че ще хвърлят тялото ми в реката. От тогава седмица наред не можех да мръдна, без да ме следи човек на бай Реджеп. Един ден исках да отида да си купя вода и нещо за ядене. Бях спрян от един от хората на Огнянов, който заяви, че той ще ми донесе.<br/><br/>Пих от водата, но след минути ми стана зле. Скрих се зад един павилион и повиках линейка”, продължава Георги.</p>
      <p>Медиците го откарали в спешен кабинет, където е бил прегледан. Според лекарите Димитров е бил с натравяне. Поставени му били медикаменти и след два дни изписан.</p>
      <p>„Още с излизането ми от сградата на Хирургиите отпред ме чакаха хората на Рашко. Останах отпред на беседките, където има камери за видео наблюдение. Дойдоха три коли с хора, които ме заградиха.<br/><br/>На пейката изкарах една вечер, но на следващия ден ме изгони охраната.  Рашко обаче ме чакаше. Притеснен, помолих за телефон на регистратурата и се обадих на спешния телефон 112. Дойде полицията, взеха ми обяснения и след това пак ме закараха на гарата. Нямах дори батерия на телефона, за да се обадя пак в полицията при нужда”, спомня си още Георги.</p>
      <p>Димитров не напускал сградата на гарата два – три дни. Причината – хората на Огнянов отново го дебнали отвън.</p>
      <p>„Една вечер бяха се събрали около 20 човека, все от групата на Рашко. Обградили гарата ме чакаха само да изляза. През прозореца чувах само: „Само да те хванем, ще те разфасоваме, мъртъв си, само излез”.<br/><br/>Така до сутринта. По едно време бях изтощен и си мислих дали да не хвърля раницата и да се предам. На една пейка имаше младо момче, което ми съдейства пак да повикам полицията. Дойде един млад следовател, който ме познава. Откараха ме в районното, пак дадох показания, разказах за Рашко и компанията му, показах и делата”.</p>
      <p>След снемането на обяснения, униформените са съдействали на Георги и му помогнали да се настани в Общинският приют, където е и до днес.</p>
      <p>Дори там Димитров бил намерен. От първата вечер там, под терасата му се навъртали съмнителни лица, които целели с камъни прозорците му.</p>
      <p>„По цели нощи крещят, че съм мъртъв. Заплашиха ме, че ще се качат през терасата и докато спя ще ме заколят. Принуден съм да подпирам вратите с патериците ми, с масата и с шкафа, за да не влязат при мен. Имам и подкрепата на другите жители в приюта, които ми помагат”, каза Георги Димитров.<br/><br/>За среднощния тормоз потвърдиха и други хора от центъра за настаняване, които описаха случая като „страшен”. Често те носят храна, цигари и безалкохолно на Георги, който по думите е „изстрадал човек”.</p>
      <figure>
        <img src="https://trafficnews.bg/data/images/2019_11_08/76765561_729734310875148_2128289391909535744_n1.jpg"/>
      </figure>
      <p>В момента мъжът води едно дело срещу Рашко, като се очаква да стартира и второ такова срещу тартора на ромите.</p>
      <p>„Преди дни пред съдия ме разпитваха за отвличането и задържането ми в апартамента в Столипиново. Разказах и за последващия терор. Две години животът ми е ад, само заради една жалба и един телефон.<br/><br/>От два дни никой не е идвал и успях да се наспя – за пръв път спах спокойно от две години. Надявам се терорът да спре, нищо друго не искам”, завърши Георги.</p>
      <p>Той всеки ден се моли живота му да се подреди и останалите му дни да прекара в спокойствие. Болестта му прогресира, обездвижва се и болките са всекидневни.  Той споделя, че от месеци пие и лекарства за сърцето, тъй като от притеснения не може да диша и гърдите го стягат.</p>
      <p>Делата продължават напред. Георги ще наеме адвокат, които да го представлява в бъдещите заседания.</p>
      <figure>
        <img src="https://trafficnews.bg/data/images/2019_11_08/74685191_2394008734246049_9215401724309667840_n1.jpg"/>
      </figure>
      <figure>
        <img src="https://trafficnews.bg/data/images/2019_11_08/75303677_530389464185008_1893065590864609280_n1.jpg"/>
      </figure>
    </article>
  </body>
</html>