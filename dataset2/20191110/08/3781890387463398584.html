<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/entertainment/740935"/>
    <meta property="og:site_name" content="เดลินิวส์"/>
    <meta property="article:published_time" content="2019-11-10T08:25:00+00:00"/>
    <meta property="og:title" content="อาการแม่หายห่วง'บิณฑ์ ขอมุ่งหน้าลงพื้นที่ช่วยคนต่อ"/>
    <meta property="og:description" content="บิณฑ์ บรรลือฤทธิ์ ลงพื้นที่อีกครั้ง หลังอาการคุณแม่ปรางทิพย์หายห่วง"/>
  </head>
  <body>
    <article>
      <h1>อาการแม่หายห่วง'บิณฑ์ ขอมุ่งหน้าลงพื้นที่ช่วยคนต่อ</h1>
      <address>
        <time datetime="2019-11-10T08:25:00+00:00">10 Nov 2019, 08:25</time>
      </address>
      <p>
        <b>บิณฑ์ บรรลือฤทธิ์ ลงพื้นที่อีกครั้ง หลังอาการคุณแม่ปรางทิพย์หายห่วง</b>
      </p>
      <p>กำลังเป็นประเด็นที่ชาวเน็ตสนใจติดตามอย่างต่อเนื่องสำหรับกรณีที่ <b>คุณแม่ปรางทิพย์ </b>คุณแม่ของฮีโร่ขวัญใจคนไทยอย่างหนุ่ม <b>บิณฑ์ บรรลือฤทธิ์ </b>ป่วยต้องเข้ารักษาตัวที่โรงพยาบาล ท่ามกลางความเป็นห่วงของหนุ่มบิณฑ์ ญาติๆและแฟนคลับ โดยทุกคนได้ส่งกำลังใจและอธิษฐานให้คุณแม่ของหนุ่มบิณฑ์หายป่วยไวๆ ต่อมาหนุ่มบิณฑ์ได้ออกมาอัพเดทว่าขอกำลังใจให้คุณแม่อีกหน่อยจะได้ออกจากห้องไอซียู แล้ว ทำให้แฟนๆลุ้นอย่างต่อเนื่องว่าตอนนี้คุณแม่ปรางทิพย์ออกจากห้องไอซียูแล้วหรือยัง ตามที่เสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191110/news_HXoXYqWLjs150646_533.jpg?v=20191111087?v=7226"/>
      </figure>
      <p>ความคืบหน้าล่าสุดในเฟซบุ๊กของหนุ่มบิณฑ์ ก็ได้มีการไลฟ์สดสองคลิป โดยคลิปแรกเป็นคลิปตอนที่ตนเองอยู่บนรถตู้ พร้อมพูดว่า<br/>“สวัสดีครับเพื่อนๆตอนนี้อยู่บนรถกำลังจะเดินทางไปที่อำเภอเสลภูมิ วันนี้เราแจกที่อำเภอเลสภูมิเป็นวันที่สอง เมื่อวานนี้คุณเอกพันธ์แจกเพราะผมอยู่กรุงเทพฯอยู่กับคุณแม่ที่โรงพยาบาล อาการของคุณแม่ก็ดีขึ้นมาก ทำให้ผมรู้สึกว่าไม่กังวล ซึ่งวันนี้คุณเอกพันธ์ติดภารกิจที่ต้องไปทอดกฐินที่ จ.สุรินทร์ ก็เลยต้องมีผู้ดำเนินการที่ต้องมอบเงินให้กับชาวบ้าน ผมเลยต้องบินกลับมาด่วนเพราะว่าดูอาการคุณแม่แล้ว เมื่อเช้าก็คุยกัน คุณหมอว่าโอเค วันนี้ก็คงออกจากไอซียู ก็ต้องขอกราบขอบพระคุณทุกๆท่านจริงๆนะครับ ที่เป็นห่วงเป็นใยคุณแม่ปรางทิพย์ และอวยพร เป็นกำลังใจให้คุณแม่ ผมกราบขอบพระคุณมาก ซาบซึ้งมาก ตอนนี้ไม่น่าเป็นห่วงแล้ว”</p>
      <figure>
        <img src="https://www.dailynews.co.th/admin/upload/20191110/news_nWdSGjDKSW150647_533.jpg?v=20191111087?v=8252"/>
      </figure>
      <p><i><b>“ตอนนี้ผมเลยมาดำเนินการมอบเงินให้กับชาวบ้านต่อจนถึงร้อยเอ็ดน่าจะถึงวันที่ 14-15 พ.ย. และไปที่ จ. ขอนแก่น ต่อซึ่งเงินที่ผมเซ็นเบิกตอนนี้ 269 ล้านบาทเฉพาะใน จ.ร้อยเอ็ด น่าจะประมาณ 70-80 กว่าล้านบาท เดี๋ยวเราต้องมาเช็คอีกทีหนึ่งว่าประมาณเท่าไหร่ จากนั้นเราจะไป จ.ขอนแก่นและเก็บตกที่ต่างๆอีกน่าจะพอสมควร ฉะนั้นเราจะมีเงินที่จะเหลือไปเยียวยาพ่อแม่พี่น้องที่ จ.อุบลราชธานี ตอนนี้เราได้สั่งพวกเครื่องใช้ไฟฟ้าเตรียมพร้อม เสร็จจาก จ.ขอนแก่น เมื่อไหร่เราจะเข้าไปที่ จ.อุบลราชธานี อาจจะอยู่ที่นั่นอีกประมาณ 10 วันอย่างช้าสุด เร็วสุดน่าจะ 7 วันครับ”</b></i><br/><br/>ส่วนคลิปที่สองเป็นคลิปไลฟ์สดตอนที่หนุ่มบิณฑ์ไปถึงพื้นที่ โดยมีประชาชนและทีมงานรอต้อนรับอยู่อย่างมากมาย ซึ่งชาวบ้านนำผ้าขาวม้ามาผูกที่เอวและตัวให้หนุ่มบิณฑ์จำนวนมาก<br/><br/>ขณะเดียวกันผู้สื่อข่าว <b>“เดลินิวส์ออนไลน์”</b> ได้พยายามติดต่อไปยังหนุ่มบิณฑ์ แต่ยังไม่มีผู้รับสายแต่อย่างใด<br/><br/>ขอขอบคุณภาพประกอบจากเฟซบุ๊ก บิณฑ์ บรรลือฤทธิ์<br/><br/>ข่าวที่เกี่ยวข้อง<br/>'บิณฑ์'ขอกำลังใจเพื่อแม่อีกวัน ถ้าอาการดีจะย้ายจากICU</p>
      <figure>
        <a href="https://www.dailynews.co.th/regional/740712">
          <img src="https://www.dailynews.co.th/admin/upload/20191110/news_nqzDtcebUm150647_533.jpg?v=20191111087?v=7347"/>
        </a>
      </figure>
      <p> </p>
    </article>
  </body>
</html>