<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/protesti-v-chili-foto-cini-na-projizd-v-metro-novini-svitu-50052350.html"/>
    <meta property="og:site_name" content="НВ"/>
    <meta property="article:published_time" content="2019-11-10T08:26:00+00:00"/>
    <meta property="og:title" content="Гостра страва Чилі. Чому вартість проїзду в метро вивела на вулиці мільйон чилійців"/>
    <meta property="og:description" content="Громадяни Чилі, яка вважалася символом латиноамериканського добробуту, вийшли на вулиці. Країну, де якісні медицина та освіта тепер доступні тільки багатим, обурив цинізм влади, пише журнал НВ."/>
  </head>
  <body>
    <article>
      <h1>Гостра страва Чилі. Чому вартість проїзду в метро вивела на вулиці мільйон чилійців</h1>
      <h2>Громадяни Чилі, яка вважалася символом латиноамериканського добробуту, вийшли на вулиці. Країну, де якісні медицина та освіта тепер доступні тільки багатим, обурив цинізм влади, пише журнал НВ.</h2>
      <address><time datetime="2019-11-10T08:26:00+00:00">10 Nov 2019, 08:26</time> by <a rel="author">Анна Павленко</a></address>
      <p>У листопадний вечір Йонатан Війяреаль, 27-річний музикант із Сантьяго, повертається додому з роботи під крики, свист і барабанний набат. Одразу посеред спального району неподалік від його будинку група протестувальників вистукує ритм, розмахуючи прапором Чилі.</p>
      <p>Війяреаль до такого вже звик: масштабні протести в його місті й у всій 18-мільйонній країні не вщухають третій тиждень поспіль.</p>
      <p>«Люди на вулицях днюють і ночують, вони сердиті, хочуть змін і підвищення якості життя», — розповідає Війяреаль. Його товариш Гектор Монкада, інженер і учасник демонстрацій, перераховує вимоги обурених чилійців: справедлива пенсійна система, гарантований державою доступ до якісної охорони здоров’я й освіти і, нарешті, нова конституція.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/416/big/72109e7cb909017968c6563e54913e74.png?stamp=20191108110727&amp;q=85&amp;output=jpg&amp;bg=white"/>
        <figcaption>ВИРОК СИСТЕМІ: Чилійські демонстранти вимагають від влади підвищити зарплати та пенсії, забезпечити доступні освіту і медицину і провести в країні конституційну реформу / Фото: REUTERS / Ivan Alvarado</figcaption>
      </figure>
      <p>Масові заворушення сповіщають: суспільство незадоволене економічною моделлю й політичною системою Чилі, заглядає вглиб Стефано Палестіні, доцент Інституту політичних наук у Католицькому університеті Чилі.</p>
      <p>«Створена в період диктатури Августо Піночета чилійська модель ринкової економіки розглядає освіту, охорону здоров’я, пенсії та базові комунальні послуги як товар, а не як суспільне благо», — пояснює експерт.</p>
      <p>Від початку 1980-х приватизація цих галузей забезпечила Чилі високі темпи економічного зростання і допомогла подолати надмірну бідність: за минулі 30 років рівень бідності знизився з 40% до 9% і менше. Але тут з’явилися інші проблеми.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/414/big/491f7dc36f023b23442dcb3bf12c9742.png?stamp=20191108110321&amp;q=85&amp;output=jpg&amp;bg=white"/>
        <figcaption>МЕДИЧНА СОТНЯ: Потерпілому надають допомогу. Від початку протестів в Чилі госпіталізували понад 1,6 тис. осіб / Фото: REUTERS / Jorge Silva</figcaption>
      </figure>
      <p>Щоб отримати доступ до приватної освіти й охорони здоров’я, представникам середнього класу доводиться брати кредити. Водночас бідні жителі країни, хоч і можуть навчатися і лікуватися за державний кошт, змушені миритися з невисокою якістю таких послуг через їх недофінансування, пояснює Палестіні. Натомість ринки споживчих товарів перетворилися на олігополію, де ціни встановлюють кілька гравців.</p>
      <p>«Освіта й медицина в Чилі шалено дорогі, кредити на навчання деякі виплачують по 20 років, до того ж навіть за державну освіту потрібно платити», — описує ситуацію Війяреаль.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/413/big/c3b08a71dd9884eaf623bbae4d0b9e2e.png?stamp=20191108110044&amp;q=85&amp;output=jpg&amp;bg=white"/>
        <figcaption>НЕ ВТЕЧЕШ: За 10 днів протестів у Чилі затримано понад 7 тис. демонстрантів / Фото: REUTERS / Pablo Sanhueza</figcaption>
      </figure>
      <p>За даними Організації економічного співробітництва та розвитку (ОЕСР), середня зарплата чилійців перевищує 1 млн чилійських песо (понад $1,4 тис.) на місяць. Це більше за середній заробіток греків, угорців і мешканців країн Балтії. Тут стабільно невисока інфляція й привабливий інвестиційний клімат. Однак рівень економічної нерівності вкрай високий: за нерівномірностю розподілу доходів Чилі входить до топ-15 світового рейтингу, де більшість позицій посідають країни Африки та Центральної Америки.</p>
      <p>«У світі й у своєму регіоні Чилі вважалася сильною економікою з хорошими автошляхами й інфраструктурою, прикладом для всієї Латинської Америки, але її зростання працювало на приватні інтереси», — нарікає Джованні, 29-річний юрист і соціолог із Сантьяго, який теж бере участь у протестах.</p>
      <p>Чилійці довго мирилися із соціальною несправедливістю, але їхній терпець увірвався, коли 18 жовтня влада підвищила ціну на проїзд у столичному метро. Тоді на акції протесту, які швидко переросли в масові заворушення, вийшли тисячі — у столиці розлючений натовп розгромив 19 станцій метро, містами прокотилася хвиля підпалів і мародерства. За 10 днів протестів у зіткненнях із поліцією загинуло щонайменше 20 учасників протесту, ще 7 тис. затримали.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/410/big/f1374bc0534155e913dcdb1d1f8ebe04.png?stamp=20191108105114&amp;q=85&amp;output=jpg&amp;bg=white"/>
        <figcaption>ВБИТИ ДРАКОНА: Демонстрант у місті Консепсьон атакує броньовану поліцейську машину під час акції 7 листопада / Фото: REUTERS / Jose Luis Saavedra</figcaption>
      </figure>
      <p>«Соціальний вибух стався через нерівний розподіл доходів і нещирості влади, яка нібито піклувавлася про суспільство», — дорікає політикам Джованні.</p>
      <p>У відповідь на протести президент Себастьян Піньєра вже відправив у відставку вісьмох міністрів, пообіцяв збільшити пенсії та мінімальну зарплату, одночасно підвищивши податки для заможних чилійців.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/415/big/e41bfa031463eb87e28bc1717d902f58.png?stamp=20191108110617&amp;q=85&amp;output=jpg&amp;bg=white"/>
        <figcaption>РОЗБУШУВАЛИСЯ: За оцінками чилійської влади, збитки від масових заворушень вже перебільшили $ 1 млрд / Фото: REUTERS / Henry Romero</figcaption>
      </figure>
      <p>Демонстрантів це не задовольнило. 25 жовтня мирний марш у Сантьяго зібрав 1 млн учасників і став наймасовішим від часу відновлення у країні демократії у 1990 році.</p>
      <p>Протести триватимуть, прогнозують оглядачі. Через нестабільну ситуацію влада вже скасувала саміт Азійсько-Тихоокеанського економічного співробітництва, який мав відбутися у Сантьяго в листопаді, а також грудневу кліматичну конференцію ООН.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/538/big/d052ecc37d061e40c0425fd548f3aa45.png?stamp=20191110105539&amp;q=85&amp;output=jpg&amp;bg=white"/>
        <figcaption>ЙТИ ДО КІНЦЯ: Рішуче налаштовані чилійці заявляють, що не підуть з вулиць, доки їхні вимоги не будуть виконані / Фото: REUTERS/Henry Romero</figcaption>
      </figure>
      <p>Палестіні побоюється: зараз у Чилі ідеальний момент для появи й тріумфу лідера-популіста. Щоб цього не сталося, політичні еліти мають відповісти на запитання учасників протесту, запустити економічні реформи, перетворити приватні блага на громадянські й замінити написану за Піночета конституцію новою, перераховує він.</p>
      <p>«Поки люди не отримають належної відповіді від влади, вони не полишать вулиць», — погоджується Війяреаль.</p>
      <p>
        <b>
          <i>Читайте цей матеріал у свіжому номері журналу НВ — № 41 від 7 листопада 2019 року</i>
        </b>
      </p>
    </article>
  </body>
</html>