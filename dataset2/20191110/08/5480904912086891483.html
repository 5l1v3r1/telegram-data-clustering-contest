<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bulls-v-nba-nedokazali-zastavit-hardena-satoransky-dal-10-bodu/1819291?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T08:59:00+00:00"/>
    <meta property="og:title" content="Bulls v NBA nedokázali zastavit Hardena, Satoranský dal 10 bodů"/>
    <meta property="og:description" content="New York - Basketbalisté Chicaga prohráli v NBA na domácí palubovce s Houstonem 94:117 a připsali si v desátém utkání sezony sedmou porážku. Ústřední rozehrávač Bulls Tomáš Satoranský zaznamenal 10 bodů, čtyři asistence a po třech doskocích a ziscích. V týmu Rockets trefil nejlepší ligový střelec James Harden devět trojek a připsal si 42 bodů, k tomu 10 doskoků a jediná asistence jej dělila od triple doublu."/>
  </head>
  <body>
    <article>
      <h1>Bulls v NBA nedokázali zastavit Hardena, Satoranský dal 10 bodů</h1>
      <address><time datetime="2019-11-10T08:59:00+00:00">10 Nov 2019, 08:59</time> by <a rel="author" href="http://www.ctk.cz/" target="_blank">ČTK</a></address>
      <p>New York - Basketbalisté Chicaga prohráli v NBA na domácí palubovce s Houstonem 94:117 a připsali si v desátém utkání sezony sedmou porážku. Ústřední rozehrávač Bulls Tomáš Satoranský zaznamenal 10 bodů, čtyři asistence a po třech doskocích a ziscích. V týmu Rockets trefil nejlepší ligový střelec James Harden devět trojek a připsal si 42 bodů, k tomu 10 doskoků a jediná asistence jej dělila od triple doublu.</p>
      <p>Rockets se po pomalejším startu rozjeli po přestávce, od poločasového stavu 50:49 vyhráli úvodní pasáž 30:9 a vybudovali si rozhodující náskok. Vývoj skóre víceméně kopíroval Hardenův výkon, který v první části trefil dvě střely ze sedmi, ale ve zbytku utkání proměnil 10 z 20 pokusů.</p>
      <figure>
        <img src="https://i3.cn.cz/3/1573373351_P201911100182001.jpg"/>
      </figure>
      <p>"To je to sebevědomí, které mám a které jsem si vybudoval tvrdou prací. Jde hlavně o nastavení hlavy," řekl novinářům Harden. "On je mistr v tom, že co chce, tak si zařídí, aby měl. Občas bych si myslel, že nemusí mít náladu a při hře si bude zkoušet nějaké věci, ale to by nebyl on," konstatoval kouč Houstonu Mike D'Antoni.</p>
      <p>Russell Westbrook přidal 26 bodů a Clint Capela 16 bodů a 20 doskoků. Na domácí straně bylo střeleckým maximem 13 bodů, na které se dostali Lauri Markkanen, Chandler Hutchison, Thaddeus Young a Wendell Carter, který přidal i 16 doskoků. Bulls se nedařila hlavně střelba z dálky. Zpoza tříbodového oblouku trefili jen čtyři střely z 32.</p>
      <p>"Vím, jak dobře umíme střílet, a dneska nám to prostě nepadalo," litoval Markkanen. "Myslím, že v první půli jsme hráli fakt dobře, ale oni nás v té třetí čtvrtině prostě zlomili. Měli jsme dnes dobrou první a špatnou druhou půli," řekl Zach LaVine, autor 11 bodů.</p>
      <p>Lídr Východní konference Boston zvítězil v hale San Antonia 135:115, ale přišel o jednu ze svých hvězd. Ze zápasu musel odstoupit se zlomenou rukou Gordon Hayward. Na výhře měl hlavní podíl Jaylen Brown s 30 body a sedmi doskoky. Kemba Walker stihl 26 bodů a osm asistencí.</p>
      <p>Dallas vyhrál v Memphisu 138:122 a Luka Dončič se o to zasloužil 24 body, 14 doskoky a osmi asistencemi. Oklahoma City si podruhé v sezoně poradila před svými fanoušky s Golden State (114:108) a vicemistrovští Warriors se s pouhými dvěma výhrami z deseti zápasů propadli na dno tabulky Západní konference i celé NBA.</p>
      <h3>NBA:</h3>
      <p>Charlotte - New Orleans 110:115, Chicago - Houston 94:117 (za domácí <b>Satoranský</b> 10 bodů, 4 asistence a 3 doskoky), Memphis - Dallas 122:138, Oklahoma City - Golden State 114:108, San Antonio - Boston 115:135.</p>
      <h3>Východní konference:</h3>
      <p>
        <b>Atlantická divize:</b>
      </p>
      <ul>
        <li>1. | Boston | 8 | 7 | 1 | 87,5</li>
        <li>2. | Toronto | 8 | 6 | 2 | 75,0</li>
        <li>3. | Philadelphia | 8 | 5 | 3 | 62,5</li>
        <li>4. | Brooklyn | 8 | 4 | 4 | 50,0</li>
        <li>5. | New York | 9 | 2 | 7 | 22,2</li>
      </ul>
      <p>
        <b>Centrální divize:</b>
      </p>
      <ul>
        <li>1. | Milwaukee | 9 | 6 | 3 | 66,7</li>
        <li>2. | Indiana | 9 | 5 | 4 | 55,6</li>
        <li>3. | Detroit | 10 | 4 | 6 | 40,0</li>
        <li>4. | Cleveland | 8 | 3 | 5 | 37,5</li>
        <li>5. | Chicago | 10 | 3 | 7 | 30,0</li>
      </ul>
      <p>
        <b>Jihovýchodní divize:</b>
      </p>
      <ul>
        <li>1. | Miami | 9 | 6 | 3 | 66,7</li>
        <li>2. | Charlotte | 9 | 4 | 5 | 44,4</li>
        <li>3. | Atlanta | 8 | 3 | 5 | 37,5</li>
        <li>4. | Orlando | 9 | 3 | 6 | 33,3</li>
        <li>5. | Washington | 8 | 2 | 6 | 25,0</li>
      </ul>
      <h3>Západní konference:</h3>
      <p>
        <b>Jihozápadní divize:</b>
      </p>
      <ul>
        <li>1. | Dallas | 9 | 6 | 3 | 66,7</li>
        <li>| Houston | 9 | 6 | 3 | 66,7</li>
        <li>3. | San Antonio | 9 | 5 | 4 | 55,6</li>
        <li>4. | Memphis | 9 | 2 | 7 | 22,2</li>
        <li>| New Orleans | 9 | 2 | 7 | 22,2</li>
      </ul>
      <p>
        <b>Severozápadní divize:</b>
      </p>
      <ul>
        <li>1. | Denver | 8 | 6 | 2 | 75,0</li>
        <li>2. | Utah | 9 | 6 | 3 | 66,7</li>
        <li>3. | Minnesota | 8 | 5 | 3 | 62,5</li>
        <li>4. | Oklahoma City | 9 | 4 | 5 | 44,4</li>
        <li>5. | Portland | 9 | 3 | 6 | 33,3</li>
      </ul>
      <p>
        <b>Pacificiká divize:</b>
      </p>
      <ul>
        <li>1. | LA Lakers | 8 | 7 | 1 | 87,5</li>
        <li>2. | LA Clippers | 9 | 6 | 3 | 66,7</li>
        <li>3. | Phoenix | 8 | 5 | 3 | 62,5</li>
        <li>4. | Sacramento | 9 | 3 | 6 | 33,3</li>
        <li>5. | Golden State | 10 | 2 | 8 | 20,0</li>
      </ul>
    </article>
  </body>
</html>