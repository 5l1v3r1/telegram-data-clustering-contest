<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425538/shmantikh-syskepsh-gia-ta-problhmata-ygeias-twn-nhsiwn-mas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T08:10:01+00:00"/>
    <meta property="og:title" content="Σημαντική σύσκεψη για τα προβλήματα υγείας των νησιών μας"/>
    <meta property="og:description" content="Τα προβλήματα που αντιμετωπίζουν τα νησιά της Δωδεκανήσου στον τομέα της υγείας και κυρίως οι ελλείψεις σε ιατρικό και νοσηλευτικό προσωπικό θα συζητηθούν αύριο, σε σύσκεψη που θα πραγματοποιηθεί στο υπουργείο Υγείας."/>
  </head>
  <body>
    <article>
      <h1>Σημαντική σύσκεψη για τα προβλήματα υγείας των νησιών μας</h1>
      <h2>Με πρωτοβουλία του βουλευτή Βασίλη Υψηλάντη</h2>
      <address>
        <time datetime="2019-11-10T08:10:01+00:00">10 Nov 2019, 08:10</time>
      </address>
      <p>
        <b>Τα προβλήματα που αντιμετωπίζουν τα νησιά της Δωδεκανήσου στον τομέα της υγείας και κυρίως οι ελλείψεις σε ιατρικό και νοσηλευτικό προσωπικό θα συζητηθούν αύριο, σε σύσκεψη που θα πραγματοποιηθεί στο υπουργείο Υγείας.</b>
      </p>
      <p>Η σύσκεψη θα διεξαχθεί το μεσημέρι και συγκαλείται μετά από πρωτοβουλία του βουλευτή Δωδεκανήσου Βασίλη Υψηλάντη.<br/>Όπως έγινε γνωστό, θα παραστεί ο υφυπουργός Υγείας κ. Βασίλης Κοντοζαμάνης, ο Διοικητής της 2ης ΔΥΠΕ κ. Ροϊλός και υπηρεσιακοί παράγοντες, ενώ έχουν κληθεί να παραστούν οι βουλευτές Δωδεκανήσου της Ν.Δ, ο Περιφερειάρχης Νοτίου Αιγαίου, οι Δήμαρχοι των νησιών με νοσοκομεία οι πρόεδροι των Ιατρικών Συλλόγων Ρόδου, Κω και Καλύμνου και η πρόεδρος των νοσοκομειακών ιατρών Ρόδου.</p>
      <figure>
        <img src="https://www.rodiaki.gr/medias/2019/11/09/20e171f064869aba3f3cf5cc34c2901e.jpg"/>
      </figure>
      <p>Πέρα από τις ελλείψεις σε ιατρικό και νοσηλευτικό προσωπικό τόσο στα νοσοκομεία και τα κέντρα υγείας των νησιών θα τεθεί και το θέμα στελέχωσης του ΕΚΑΒ ώστε να καλύψει όλη την επικράτεια σε επίπεδο νομού και μάλιστα θα ζητηθεί να δοθούν συγκεκριμένες δεσμεύσεις για την επίλυση των προβλημάτων αυτών.</p>
      <p>Σε ανακοίνωση που έδωσε στη δημοσιότητα ο κ. Υψηλάντης αναφέρονται τα εξής: «Με πρωτοβουλία του Βουλευτή Δωδεκανήσου Βασίλη Α. Υψηλάντη συγκαλείται σύσκεψη στο Υπουργείο Υγείας για την εξέταση των προβλημάτων που αντιμετωπίζει ο νομός Δωδεκανήσου στα θέματα υγείας.</p>
      <p>Στη σύσκεψη που θα πραγματοποιηθεί, την προσεχή Δευτέρα 11 Νοεμβρίου 2019 και ώρα 13.30, θα παραστεί ο υφυπουργός Υγείας κ. Βασίλης Κοντοζαμάνης, ο Διοικητής της 2ης ΔΥΠΕ κ. Ροϊός και υπηρεσιακοί παράγοντες, ενώ έχουν κληθεί να παραστούν οι βουλευτές Δωδεκανήσου της Ν.Δ, ο Περιφερειάρχης Νοτίου Αιγαίου, οι Δήμαρχοι των νησιών με νοσοκομεία (Ρόδου, Κω, Καλύμνου, Λέρου και Καρπάθου), οι πρόεδροι των Ιατρικών Συλλόγων Ρόδου, Κω και Καλύμνου και η πρόεδρος των νοσοκομειακών ιατρών Ρόδου».</p>
    </article>
  </body>
</html>