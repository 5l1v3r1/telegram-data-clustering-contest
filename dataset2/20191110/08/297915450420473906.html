<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prazsky.denik.cz/podnikani/jednorazove-plasty-uz-neleti-letiste-praha-ekologie-system-vylevky-pitka-0191109.html"/>
    <meta property="og:site_name" content="Pražský deník"/>
    <meta property="article:published_time" content="2019-11-10T08:59:00+00:00"/>
    <meta property="og:title" content="Plasty už neletí! Pražské letiště nabízí cestujícím systém výlevek a pítek"/>
    <meta property="og:description" content="Letiště Praha spoustilo ekologický program Plasty už neletí, který má vést k omezení spotřeby jednorázových plastů v prostředí letiště v Ruzyni. Kampaň má za cíl motivovat cestující, aby jednorazové plasty používali minimálně nebo vůbec. K omezování produkce plastového odpadu už přistoupila také některá jiná evropská letiště."/>
  </head>
  <body>
    <article>
      <h1>Plasty už neletí! Pražské letiště nabízí cestujícím systém výlevek a pítek</h1>
      <address><time datetime="2019-11-10T08:59:00+00:00">10 Nov 2019, 08:59</time> by <a rel="author">Michael Bereň</a></address>
      <p>Jak novinka funguje v praxi? Letiště Václava Havla má už pár dní na Terminálu 2 systém výlevek a pítek. Když někam poletíte, ještě před bezpečnostní kontrolou tekutinu z lahve jednoduše vylijete do výlevky a po průchodu přes rentgeny si prázdnou lahev můžete opět zdarma naplnit pitnou vodou z jednoho ze třinácti dostupných pítek. Vedení pražského letiště chce v budoucnu systém rozšířit.</p>
      <p>„Cílem je mimo jiné motivovat cestující, aby snižovali svůj dopad na životní prostředí a cestovali tak například se znovupoužitelnými lahvemi na nápoje či v případě zakoupení nápojů v jednorázových plastových lahvích je před bezpečnostní kontrolou nevyhazovali, ale vyprázdnili je a poté dále používali,“ uvedla Soňa Hykyšová, ředitelka Ochrany životního prostředí Letiště Praha.</p>
      <figure>
        <img src="https://g.denik.cz/63/73/world-of-airports-2_denik-150-3x2.png"/>
      </figure>
      <aside>
        <a href="https://prazsky.denik.cz/podnikani/chcete-zkusit-ridit-provoz-letiste-vaclava-havla-s-novou-hrou-v-mobilu-to-jde-20191028.html">VIDEO: Chcete zkusit řídit provoz letiště v Ruzyni? Můžete díky hře v mobilu Přečíst článek ›</a>
      </aside>
      <p>Jelikož by člověk (či v tomto případě firma) měl začít u sebe, tak zaměstanci ruzyňského letiště omezili také například používání plastových reklamních předmětů. V kancelářích, zasedacích místnostech při konferencích a dalších akcích, které Letiště Praha pořádá, bude místo balené vody v plastových lahvích raději čerstvá voda v karafách - často doplněná o mátu či jiné bylinky.</p>
      <h3>Ne vždy je plast tou nejhorší variantou</h3>
      <p>Další změnou v interním stravování jsou sklenice místo jednorázových plastových kelímků. Společnost nebude nabízet ani „mlíčka“ v malých kelímcích, jednorázové dávky nahradí konvičky na mléko. Letiště Praha testuje také redukci plastových sáčků, a to díky zavedení nových odpadkových košů podporujících recyklaci odpadu.</p>
      <figure>
        <img src="https://g.denik.cz/63/21/wtz-sense-of-place-lr_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/letiste-vaclava-havla-sidi-cizince-odbaveni-coi-kontroly-restaurace-20191023.html">Na Letišti Václava Havla šidí cizince. I po odbavení Přečíst článek ›</a>
      </aside>
      <p>„Zadali jsme si rovněž studii, která má pomoci s výběrem vhodných alternativ za náhrady jednorázových plastů. Při výběru alternativ se proto budeme zaměřovat na celý životní cyklus výrobku, nikoli pouze na jeden aspekt, například biologickou rozložitelnost. Naším cílem je zvolit takovou variantu, která je skutečně environmentálně přínosnější než varianta plastová. Ne vždy je plast tou nejhorší variantou, jak se postupně potvrzuje,“ doplnila Soňa Hykyšová.</p>
      <p>Firma chce iniciativou Plasty už neletí „nakazit“ také nájemce na Letišti Václava Havla. Jak pražské letiště v tiskové zprávě na konci října informovala, provozovatel letištních restaurací a občerstvení Lagardère Travel Retail nově plánuje v průběhu roku 2020 zavést zálohované kelímky pro konzumaci nápojů, které bude možné opět vracet.</p>
      <figure>
        <img src="https://g.denik.cz/63/51/praha-komunalni-volby-2018-stab-praha-sobe-hana-trestikova-02_denik-150-3x2.jpg"/>
      </figure>
      <aside>
        <a href="https://prazsky.denik.cz/kultura_region/prazska-radni-pro-kulturu-chcete-dotace-tak-nepouzivejte-plasty-20190424.html">Pražská radní pro kulturu: Chcete dotace? Tak nepoužívejte plasty! Přečíst článek ›</a>
      </aside>
    </article>
  </body>
</html>