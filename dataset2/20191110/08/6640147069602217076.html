<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/silent-hill-fan-ricrea-inizio-gioco/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-10T08:17:00+00:00"/>
    <meta property="og:title" content="Silent Hill, un fan ricrea l’inizio del gioco con una visuale in prima persona"/>
    <meta property="og:description" content="Un fan di Silent Hill ha ricreato i primi minuti del gioco con visuale in prima persona in una concept demo disponibile per PC."/>
  </head>
  <body>
    <article>
      <h1>Silent Hill, un fan ricrea l’inizio del gioco con una visuale in prima persona</h1>
      <address><time datetime="2019-11-10T08:17:00+00:00">10 Nov 2019, 08:17</time> by <a rel="author">Luca Salerno</a></address>
      <p>Gli unici prodotti ufficiali di <b>Silent Hill</b> realizzati negli ultimi anni da Konami sono <b>pachinko</b> e <b>slot machine</b>. I fan della serie però continuano a darsi da fare per riproporre versioni migliorate o anche solo piccoli progetti legati alla serie survival horror. È il caso di <b>Zero Trace Operative</b> che ha ricreato per PC <b>i primi cinque minuti</b> del primo capitolo con un’inedita visuale in prima persona nella Silent Hill 1: Remake – Concept Demo.</p>
      <p>La <b>demo</b> ripropone fedelmente i loghi iniziali dei giochi PlayStation dell’epoca e saltando il filmato iniziale si apre con Harry Mason che arriva in auto a Silent Hill nelle circostanze misteriose che i fan della serie ben conoscono. A quel punto è possibile prendere il controllo del personaggio e aggirarsi <b>con visuale in prima persona</b> per le strade della cittadina sino a raggiungere <b>l’inquietante vicolo</b> che chiude la parte introduttiva del gioco.</p>
      <figure>
        <iframe src="https://www.youtube.com/embed/ObGgbKGTIh8" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/11/silent-hill-remake-concept-demo-fan-made-61829.768x432.jpg"/>
        </figure>
        <figure>
          <img src="https://www.tomshw.it/images/images/2019/11/silent-hill-remake-concept-demo-fan-made-61828.768x432.jpg"/>
        </figure>
        <figure>
          <img src="https://www.tomshw.it/images/images/2019/11/silent-hill-remake-concept-demo-fan-made-61830.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/mass-effect-pacchetti-texture-trilogia/">Mass Effect, texture migliorate e in 4K grazie a nuove mod per la trilogia</a></p>
      <p>Il fan di Silent Hill spiega che per realizzare questa demo ci sono voluti <b>cinque intensi mesi</b> di lavoro e di essere <b>particolarmente soddisfatto</b> del risultato dato che <i>“rappresenta una ricostruzione fedele al 99% dell’inizio del gioco che è stata realizzata partendo da zero”</i>. Zero Trace Operative sottolinea che questo remake fan made è comunque destinato a <b>restare solo una demo</b> e che non ci sono piani futuri per realizzare altre parti del gioco. Per scaricare la concept demo di questo Silent Hill: Remake potete andare <a href="https://zerotraceoperative.itch.io/silenthill">sulla pagina del progetto</a>. Il file da scaricare è di <b>549 MB</b> e non richiede alcuna installazione.</p>
      <p>Nonostante il 2019 abbia segnato <b>il ventesimo anniversario</b> della serie purtroppo nessuna iniziativa è stata portata avanti da Konami per celebrare questo traguardo. Attualmente l’unico modo per rigiocare Silent Hill 2 e 3 attraverso i canali di distribuzione è procurarsi la <b>Collection HD</b> per PlayStation 3 o Xbox 360, diventata accettabile dopo le patch correttive che hanno riguardato però solo la console Sony. Nonostante i primi quattro capitoli fossero stati pubblicati anche su PC all’epoca dell’uscita, attualmente <b>non sono disponibili</b> su alcuna piattaforma di distribuzione digitale.</p>
      <blockquote>In tema di remake e survival horror, in questo periodo la versione PS4 di Resident Evil 2 è disponibile <a href="https://toms.it/Pm1bv">a un prezzo molto vantaggioso su Amazon</a>.</blockquote>
    </article>
  </body>
</html>