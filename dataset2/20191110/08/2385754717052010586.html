<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596597/kouppa-apanni-ksana-gia-ta-stimena"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T08:19:00+00:00"/>
    <meta property="og:title" content="Κούππα άπαννη ξανά για τα στημένα"/>
    <meta property="og:description" content="Ολοκληρώθηκε η ποινική έρευνα για τους πολύκροτους τέσσερεις φακέλους της ΟΥΕΦΑ, οι οποίοι περιείχαν σοβαρές ενδείξεις για στημένους αγώνες ποδοσφαίρου,..."/>
  </head>
  <body>
    <article>
      <h1>Κούππα άπαννη ξανά για τα στημένα</h1>
      <address><time datetime="2019-11-10T08:19:00+00:00">10 Nov 2019, 08:19</time> by <a rel="author">sigmalive</a></address>
      <p>Ολοκληρώθηκε η ποινική έρευνα για τους πολύκροτους τέσσερεις φακέλους της ΟΥΕΦΑ, οι οποίοι περιείχαν σοβαρές ενδείξεις για στημένους αγώνες ποδοσφαίρου, χωρίς όμως να στοιχειοθετηθούν αδικήματα. Η Αστυνομία δηλώνει ότι τα χέρια της είναι δεμένα και παραπέμπει στη Βουλή, όπου εκκρεμεί εδώ και καιρό το νομοσχέδιο που προβλέπει τη δυνατότητα παρακολούθησης τηλεφωνικών συνδιαλέξεων.</p>
      <p>Πολύς θόρυβος για το τίποτα και η βρομιά στο κυπριακό ποδόσφαιρο παραμένει. Η Αστυνομία ολοκλήρωσε την ποινική της έρευνα για τους τέσσερεις φακέλους, που της απέστειλε η ΟΥΕΦΑ, μέσω της ΚΟΠ, τον περασμένο Απρίλιο, με ενδείξεις για ύποπτους στημένους αγώνες και συγκεκριμένα για δύο αγώνες πρωταθλήματος Β΄ Κατηγορίας και τρεις αγώνες κυπέλλου, με εμπλεκόμενες και πάλι ομάδες της Β' Κατηγορίας.</p>
      <p>Σύμφωνα με επίσημη ενημέρωση από το Αρχηγείο Αστυνομίας, δεν στοιχειοθετήθηκαν αδικήματα εναντίον οποιουδήποτε προσώπου.</p>
      <p>Όπως μας λέχθηκε, οι ανακριτές είχαν αποστείλει και αιτήματα δικαστικής συνδρομής σε ευρωπαϊκές και τρίτες χώρες, όπου δραστηριοποιούνται εταιρείες διαδικτυακού στοιχήματος, αλλά δεν πήραν καμιά ουσιαστική απάντηση.</p>
      <p>Επιπρόσθετα, σύμφωνα με τον αναπληρωτή εκπρόσωπο Τύπου του Αρχηγείου Αστυνομίας, Στέλιο Στυλιανού, λήφθηκαν “σωρεία καταθέσεων από εμπλεκόμενα άτομα, παράγοντες ομάδων, προπονητές, ποδοσφαιριστές και διαιτητές, χωρίς να εξασφαλιστεί κάποια μαρτυρία, που να ενοχοποιεί τον οποιονδήποτε”.<br/>Η Αστυνομία δηλώνει ότι τα χέρια της είναι δεμένα και παραπέμπει στη Βουλή, όπου εκκρεμεί εδώ και καιρό το νομοσχέδιο που προβλέπει τη δυνατότητα παρακολούθησης τηλεφωνικών συνδιαλέξεων.</p>
      <p>Σημειώνεται ότι, τον περασμένο Απρίλιο, είχε ξεσπάσει σάλος, όταν γνωστοποιήθηκε ότι η ΟΥΕΦΑ έστειλε τέσσερεις φακέλους, με ενδείξεις για ύποπτη στοιχηματική δραστηριότητα ποδοσφαιρικών αγώνων.</p>
      <p>Η έκταση που πήρε το θέμα αποτέλεσε την αφορμή για την υιοθέτηση ουσιαστικών αλλαγών, από την ΚΟΠ, αναφορικά με τον τρόπο διεξαγωγής του πρωταθλήματος. Εφαρμόστηκαν, επίσης, πιο αυστηρές ποινές για τις ομάδες που εμπλέκονται σε ύποπτους φακέλους της ΟΥΕΦΑ.</p>
      <p>
        <b>Διαβάστε περισσότερα στη «Σημερινή» που κυκλοφορεί. </b>
      </p>
    </article>
  </body>
</html>