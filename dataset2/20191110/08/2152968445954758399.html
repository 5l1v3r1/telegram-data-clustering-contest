<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/10/dani-iliev-nokautira-poliak-za-minuta-v-london.429119"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T08:35:00+00:00"/>
    <meta property="og:title" content="Дани Илиев нокаутира поляк за минута в Лондон"/>
    <meta property="og:description" content="Кикбоксьорът с пояса в категория до 82.5 кг | Dnes.bg"/>
  </head>
  <body>
    <article>
      <h1>Дани Илиев нокаутира поляк за минута в Лондон</h1>
      <h2>Кикбоксьорът с пояса в категория до 82.5 кг</h2>
      <address><time datetime="2019-11-10T08:35:00+00:00">10 Nov 2019, 08:35</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>За по-малко от минута родната звезда в кикбокса Даниел Илиев победи своя опонент Грегош Марко. Двубоят бе главната битка на събитието Kickboxing Grand Prix 24.<br/><br/>Тя бе за пояса в категория до 82.5 кг и по регламент бе предвидена в 5 рунда. Арена на гладиаторските битки бе 3-хилядната зала "Индиго 02", където родният талант бе подкрепен от сериозно българско присъствие, съобщава <a href="http://www.boec.bg/"><b>Boec.bg</b></a>.<br/><br/>Българинът започна срещата с безмилостни атаки, като и този път най-добро оръжие в арсенала му беше неговата дясна ръка. След няколко силни десни крошета Марко се стовари на земята. Той се възстанови преди края на отброяването на рефера и се изправи. <br/><br/>Илиев тръгна още по-уверено в атака и при второто по-силно дясно кроше полякът отново се сгромоляса, а реферът прекрати двубоя.</p>
    </article>
  </body>
</html>