<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425549/roditikh-maxh-me-ton-bolo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-10T08:42:26+00:00"/>
    <meta property="og:title" content="Ροδίτικη «μάχη» με τον Βόλο!"/>
    <meta property="og:description" content="Με μοναδικό στόχο να κατακτήσει τους τρεις βαθμούς της νίκης, ο Διαγόρας υποδέχεται σήμερα στις 3 μ.μ. στο Δημοτικό Στάδιο της πόλης μας τη Νίκη Βόλου στο πλαίσιο της 7ης αγωνιστικής του πρωταθλήματος της Football League."/>
  </head>
  <body>
    <article>
      <h1>Ροδίτικη «μάχη» με τον Βόλο!</h1>
      <h2>Διαγόρας και Ιάλυσος αγωνίζονται με τη Νίκη (στη Ρόδο) και τον Ολυμπιακό Βόλου αντίστοιχα και θέλουν τα θετικά αποτελέσματα</h2>
      <address>
        <time datetime="2019-11-10T08:42:26+00:00">10 Nov 2019, 08:42</time>
      </address>
      <p>
        <b>Με μοναδικό στόχο να κατακτήσει τους τρεις βαθμούς της νίκης, ο Διαγόρας υποδέχεται σήμερα στις 3 μ.μ. στο Δημοτικό Στάδιο της πόλης μας τη Νίκη Βόλου στο πλαίσιο της 7ης αγωνιστικής του πρωταθλήματος της Football League.</b>
      </p>
      <p>Οι παίκτες του «γηραιού» έχουν προετοιμαστεί κατάλληλα για το παιχνίδι αυτό και είναι πανέτοιμοι για να πάρουν το «τρίποντο» πλησιάζοντας και άλλο στην κορυφή του βαθμολογικού πίνακα. Η ομάδα του νησιού μας πρέπει πάντως να προσέξει πολύ το σημερινό παιχνίδι καθώς η Νίκη Βόλου άλλαξε προπονητή (ανέλαβε ο έμπειρος Στάικος Βεργέτης) και είναι πιθανόν να παρουσιάσει ένα εντελώς διαφορετικό πρόσωπο σε σχέση με τα προηγούμενα παιχνίδια. Οι παίκτες της ομάδας του νησιού μας δεν θα πρέπει σε καμία περίπτωση να υποτιμήσουν τον αντίπαλό τους καθώς είναι ικανός να κάνει τη ζημιά αν βρει το κατάλληλο έδαφος.</p>
      <p>Ο τεχνικός Πέτρος Ρουτζιέρης δεν αντιμετωπίζει ιδιαίτερα αγωνιστικά προβλήματα και έχει όλους τους παίκτες στη διάθεσή του.<br/>O Γιώργος Αγγελάκης από τον Σύνδεσμο της Μακεδονίας ορίστηκε να διευθύνει τη σημερινή αναμέτρηση. «Βοηθοί» του θα είναι Αργύρης Νταβέλας και Αναστάσιος Φράγιος από τον ίδιο Σύνδεσμο. «Τέταρτος» ορίστηκε ο Μάριος Ωραιόπουλος του συνδέσμου της Δωδεκανήσου και παρατηρητής τους ο Χαράλαμπος Μοιραδωράκης από τον Πειραιά.</p>
      <p><b>Δύσκολη αποστολή στο Βόλο</b><br/>Τον Ολυμπιακό στο Βόλο αντιμετωπίζει σήμερα στις 2 μ.μ. ο Ιάλυσος σε μια ακόμα επικίνδυνη εκτός έδρας αποστολή. Οι Βολιώτες έχουν κάνει δυο συνεχόμενες νίκες και είναι ανεβασμένοι το τελευταίο διάστημα, ωστόσο οι παίκτες του Νίκου Καραμπετάκη δεν πτοούνται και είναι αποφασισμένοι να διεκδικήσουν το θετικό αποτέλεσμα. Δεν υπολογίζονται οι τραυματίες Φράγκος, Μπαρέτας και Πατηνιώτης ενώ και ο Τριποτσέρης δεν είναι σε καλή κατάσταση παρά το ότι συμμετέχει στην αποστολή.</p>
      <p>Οι παίκτες που επιλέχθηκαν είναι οι εξής: Ανδρούτσος, Τριποτσέρης, Μαραγκουδάκης, Γιώργου. Κ. Χειμωνέττος, Ρακλείτης, Νατσιόπουλος, Μακρυδημήτρης, Μαρτσάκης, Σερτζίνιο, Χατζηδήμπας, Χειμωνέττος Α., Τερζίου, Πεταυράκης, Τζελάι, Αυγενικού, Κουγιός και Πετράκης.<br/>Διαιτητής θα είναι ο Αλέξανδρος Μέγας από τον Σύνδεσμο της Πιερίας και «βοηθοί» του θα είναι οι Θανάσης Στεφούλης και Βασίλης Μωυσιάδης από τα Γρεβενά. «Τέταρτος» θα είναι ο Γιώργος Ασλανίδης από την Πιερία ενώ παρατηρητής τους θα είναι ο Γιάννης Αγγελακόπουλος από την Καρδίτσα.</p>
      <p><b>Οι υπόλοιποι αγώνες</b><br/>Στα υπόλοιπα παιχνίδια της 7ης αγωνιστικής θα παίξουν:</p>
      <p>Θεσπρωτός – Ένωση Ασπροπύργου</p>
      <p>Τριγλία Ραφήνας – Καλαμάτα</p>
      <p>ΟΦ Ιεράπετρας – Καβάλα</p>
      <p>Αιγάλεω - Ιωνικός.</p>
    </article>
  </body>
</html>