<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/kelemen-am-votat-pentru-respect-si-pentru-incredere-pentru-o-tara-care-va-investi-in-educatie-18562005"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T08:25:18+00:00"/>
    <meta property="og:title" content="Kelemen: Am votat pentru respect şi pentru încredere, pentru o ţară care va investi în educaţie"/>
    <meta property="og:description" content="Candidatul UDMR la alegerile prezidenţiale, Kelemen Hunor, a votat pentru „respect şi pentru încredere” şi pentru o ţară care „va investi în două resurse importante: omul şi natura”."/>
  </head>
  <body>
    <article>
      <h1>Kelemen: Am votat pentru respect şi pentru încredere, pentru o ţară care va investi în educaţie</h1>
      <address><time datetime="2019-11-10T08:25:18+00:00">10 Nov 2019, 08:25</time> by <a rel="author" href="https://www.zf.ro/autor/vasile-magradean" target="_blank">Vasile Magradean</a></address>
      <p>Candidatul UDMR la alegerile prezidenţiale, Kelemen Hunor, a votat pentru „respect şi pentru încredere” şi pentru o ţară care „va investi în două resurse importante: omul şi natura”.</p>
      <p>Kelemen Hunor a declarat, duminică, după ce a votat la secţia amenajată în Primăria comunei natale Cârţa, judeţul Harghita, că orice vot este foarte important, fiindcă înseamnă şi legitimitate, dar şi implicarea cetăţenilor în treburile cetăţii.</p>
      <p>„Am votat pentru viitorul României, pentru respect şi pentru încredere, am votat pentru o societate şi pentru o ţară care va investi în două resurse importante, omul şi natura, în educaţie şi în protecţia mediului şi susţinerea economiei. Sunt convins că astăzi va fi o prezenţă mare şi eu spun să mergeţi la vot şi să votaţi, să alegeţi cea mai bună soluţie pentru România. Toată lumea să meargă la vot. Votul de azi este foarte important, de aceea eu cred că trebuie să meargă cât mai multă lume la vot. Orice alegere, orice vot este foarte important fiindcă înseamnă şi legitimitate, dar şi implicarea cetăţenilor în treburile cetăţii”, a spus Kelemen.</p>
      <p>La nivel naţional, prezenţa la vot, în cadrul primului tur al alegerilor prezidenţiale, pentru ora 10.00, este de 6,89%, în timp ce în primul tur al alegerilor prezidenţiale din 2014, prezenţa la vot la aceeaşi oră, era de 6,55%.</p>
    </article>
  </body>
</html>