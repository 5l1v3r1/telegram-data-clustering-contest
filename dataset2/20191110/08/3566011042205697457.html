<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546038.html/%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%DA%86%DB%8C%D9%86%DB%8C-%D9%87%D9%86%DA%AF-%DA%A9%D9%86%DA%AF-%D8%B1%D8%A7-%D8%AA%D8%B1%DA%A9-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T08:49:00+00:00"/>
    <meta property="og:title" content="دانشجویان چینی هنگ کنگ را ترک می‌کنند"/>
    <meta property="og:description" content="روزنامه مورنینگ پست هنگ کنگ نوشت شمار زیادی از دانشجویان چینی درپی ناآرامی ها و شورش های آشوبگران در هنگ کنگ در حال ترک این منطقه هستند."/>
  </head>
  <body>
    <article>
      <h1>دانشجویان چینی هنگ کنگ را ترک می‌کنند</h1>
      <address>
        <time datetime="2019-11-10T08:49:00+00:00">10 Nov 2019, 08:49</time>
      </address>
      <p>روزنامه مورنینگ پست هنگ کنگ نوشت شمار زیادی از دانشجویان چینی درپی ناآرامی ها و شورش های آشوبگران در هنگ کنگ در حال ترک این منطقه هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایرنا، این نشریه روز یکشنبه در مطلبی خاطر نشان کرد دانشجویان چینی که در هنگ کنگ تحصیل می کنند، بر این باورند که بتدریج جز اهداف شورشیان و آشوبگران خواهند بود و به دلیل احساس ناامنی در حال ترک این منطقه هستند در این میان شمار دانشجویان چینی که از دانشگاه علوم و فنون هنگ کنگ خارج شده و به چین بازگشته اند، بیش از دانشگاه ها و مراکز آموزشی دیگر بوده است.</p>
      <p>در ماه های اخیر شماری از معترضان و شورشیان هنگ کنگی که از حمایت برخی کشورهای غربی مانند آمریکا برخوردار هستند به مراکز مختلف مردمی، آموزشی، امنیتی، بانک ها، فروشگاه ها و بسیاری از مکان هایی که متعلق به چین بوده است، یورش برده و آنها را تخریب کرده و به آتش کشیده اند.   در یکی از تازه ترین موارد شماری از این معترضان به مرکز خبری شینهوا خبرگزاری رسمی چین در هنگ کنگ با بمب های آتش زا حمله بردند و با سنگ شیشه های این ساختمان را شکستند و خرابی های زیادی به بار آوردند.   همزمان مرگ یک دانشجو به نام «چو تسوز لوک» در هنگ کنگ در جریان ناآرامی های هفته گذشته باعث هراس بیشتر دانشجویان چینی شده است که در مراحل بعدی هدف حملات قرار گیرند.   شو چیانگ استاد چینی دانشگاه علوم و فنون در هنگ کنگ گفت که این دانشجو از یک ساختمان به پایین پرت شده است او خاطر نشان کرد که معترضان در روزهای گذشته به دفاتر آموزشی نیز یورش برده و شیشه های دفتر وی را نیز شکسته اند.   آدام یکی از دانشجویان چینی که نخواسته است نام واقعی خود را فاش کند، گفت پس از این اتفاقات به شهر «شن جن» در جنوب چین بازگشته و هنگ کنگ را ترک کرده است.   از سوی دیگر رادیو بین المللی چین گزارش کرده است در روزهای اخیر محافل مختلف هنگ کنگ خشونت افراطی را که طی آن جنایتکاران، عامدانه در خیابان با چاقو به «هه جون یائو» عضو مجلس قانونگذاری حمله کرد، به شدت محکوم کردند و شهروندان را فراخواندند یکصدا خشونت را محکوم کنند و جامعه هنگ کنگ را به بازگشت به آرامش دعوت کنند.   شخصیت های هنگ کنگ پرست از جمله «ما ئن گوئو» رییس بنیاد تبادلات قانون شناسی و وکیل بزرگ هنگ کنگ، «وو جین چینگ» رییس اداره مدیریت بیمارستان «بو آیی» هنگ کنگ و سو جانگ رونگ عضو کنفرانس مشورت ملی و مدیرکل فدراسیون محافل مختلف جزیره هنگ کنگ و یائو جی شن عضو کنفرانس مشورت سیاسی منطقه هنگ کنگ در مصاحبه با رسانه ها، یکی پس از دیگری حمله به هه جون یائو عضو مجلس قانونگذاری را محکوم کرده اند.   آنها چنین اقدامی را از لحاظ قانونی «اقدام به قتل» و اقدامی تروریستی می دانند و می گویند حمله به نامزدهای مجلس قانونگذاری به این شیوه قهرآمیز نه تنها چالشی علیه امنیت اجتماعی و قانونمداری است، بلکه تخریب جدی انتخابات برابر در هنگ کنگ به شمار می رود آنان شهروندان هنگ کنگ را دعوت کردند که برای آینده هنگ کنگ شجاعانه بایستند و از اجرای قانون از سوی دولت و پلیس که مطابق قانون صورت گرفته حمایت کنند.   هنگ کنگ در پنج ماه گذشته محل اعتراضات آشوبگرانی بوده است که به باور چین شماری از کشورهای دیگر نیز آنها را برای ادامه اعتراضات تحریک می کنند و در این خصوص پکن بارها به اقدامات آمریکا و انگلستان در هنگ کنگ هشدار داده است.</p>
    </article>
  </body>
</html>