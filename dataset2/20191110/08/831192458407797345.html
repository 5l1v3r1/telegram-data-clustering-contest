<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/nees-apokalypseis-frikis-gia-ton-papa-stin-kerkyra-me-parenochloyse-sexoyalika-akoma-kai-mesa-stin-ekklisia/"/>
    <meta property="og:site_name" content="europost.gr"/>
    <meta property="article:published_time" content="2019-11-10T08:45:43+00:00"/>
    <meta property="og:title" content="Νέες αποκαλύψεις φρίκης για τον παπά στην Κέρκυρα – «Με παρενοχλούσε σεξουαλικά ακόμα και μέσα στην εκκλησία…»"/>
    <meta property="og:description" content="Πληθαίνουν οι αποκαλύψεις για τη δράση του παπά στην Κέρκυρα. «Ασέλγησε πάνω μου ακόμα και μέσα στην εκκλησία», τόνισε ένα από τα θύματά του. Οι ανήλικες στις μηνύσεις τους κατά του παπά στην Κέρκυρα περιγράφουν με"/>
  </head>
  <body>
    <article>
      <h1>Νέες αποκαλύψεις φρίκης για τον παπά στην Κέρκυρα – «Με παρενοχλούσε σεξουαλικά ακόμα και μέσα στην εκκλησία…»</h1>
      <address>
        <time datetime="2019-11-10T08:45:43+00:00">10 Nov 2019, 08:45</time>
      </address>
      <p>Πληθαίνουν οι αποκαλύψεις για τη δράση του παπά στην Κέρκυρα. «Ασέλγησε πάνω μου ακόμα και μέσα στην εκκλησία», τόνισε ένα από τα θύματά του.</p>
      <p>Οι ανήλικες στις μηνύσεις τους κατά του παπά στην Κέρκυρα περιγράφουν με λεπτομέρεια πώς παρενοχλήθηκαν σεξουαλικά, με τον ίδιο να ισχυρίζεται ότι τον παρεξήγησαν.</p>
      <p>To πρώτο κορίτσι, το οποίο σήμερα είναι 16 ετών στη μήνυση που κατέθεσε αρχές Σεπτεμβρίου εξιστορούν με λεπτομέρειες τον εφιάλτη που έζησε από τον ιερέα.</p>
      <p>Το κορίτσι, σύμφωνα με το δελτίο ειδήσεων του Star ντρεπόταν για τα όσα, όπως ισχυρίζεται, της έκανε ένα καλοκαίρι και σε ηλικία 12 ετών.</p>
      <p>«Ασέλγησε πάνω μου εκείνο το καλοκαίρι πάνω από τρεις φορές. Ήταν ιδιαίτερα σκληρό. Με παρενοχλούσε σεξουαλικά ακόμα και μέσα στην εκκλησία», ισχυρίστηκε το ένα κορίτσι.</p>
      <p>Οι γονείς της είχαν εμπιστοσύνη στον ιερέα. Όταν άκουσαν την κόρη τους να τους λέει ότι έχει υποστεί σεξουαλική κακοποίηση από τον ιερέα κατέθεσαν μήνυση εναντίον του. Την περασμένη Δευτέρα ο ιερέας κλήθηκε να δώσει έγγραφες εξηγήσεις ως ύποπτος. Εκεί συνάντησε την οργή των συγγενών, όπως και το πρωί της Παρασκευής.</p>
      <p>Η μήνυση της 16χρονης άνοιξε τον ασκό του Αιόλου. Την ώρα που ο ιερέας δεχόταν τον προπηλακισμό από τους συγγενείς της, οι γονείς μίας 14χρονης κατέθεταν και αυτοί μήνυση εναντίον του για ασελγείς πράξεις. Τα όσα ισχυρίζεται το κορίτσι σοκάρουν. «Ασέλγησε πάνω μου μέσα στο σπίτι του μία φορά σε ηλικία εννέα ετών» τόνισε χαρακτηριστικά.</p>
      <p>Οπως αναφέρει το η σύζυγος του ιερέα όταν έμαθε ότι οι γονείς του δευτέρου κοριτσιού θα κατέθεταν μήνυση πήγε στο σπίτι τους και προκάλεσε επεισόδιο. Χρειάστηκε να παρέμβει η αστυνομία για να αποτραπούν τα χειρότερα.</p>
      <p>Να σημειωθεί ότι ο παπάς μέχρι και το μεσημέρι του Σαββάτου δεν ήξερε ότι τον έχει καταγγείλει και δεύτερο κορίτσι. Μάλιστα για την πρώτη μήνυση ισχυρίζεται ότι «έχουν παρεξηγηθεί οι κινήσεις μου προς το κορίτσι. Ήμουν διαχυτικός όχι μόνο με αυτό το κορίτσι, αλλά και με άλλα παιδιά γιατί έχω αδυναμία στα παιδιά. Δεν έχω δικά μου παρά το γεγονός ότι έκανα προσπάθειες να αποκτήσω με τη γυναίκα μου. Όσα ισχυρίζεται το κορίτσι τα αρνούμαι. Έχω ζητήσει συγνώμη από την οικογένεια του παιδιού γι’ αυτό το οποίο πιθανόν να παρεξήγησε η ανήλικη».</p>
      <p>Ο δικηγόρος, πάντως, των δύο κοριτσιών πάντως απάντησε στον ιερέα μέσω του Star, ξεκαθαρίζοντας ότι δεν υπήρξε καμία παρεξήγηση. «Δυστυχώς για τα κορίτσια δεν πρόκειται για χειρονομίες που μπορούσαν να παρεξηγηθούν, αλλά για πράξεις, οι οποίες δεν επιδέχονται οποιασδήποτε παρερμηνείας. Με τεράστια ψυχική δύναμη απευθύνονται στην Δικαιοσύνη και αποτελούν φάρο ώστε όλα τα θύματα ασελγών πράξεων να μη διστάζουν να καταγγείλουν τέτοιες πράξεις και να μη βιώσουν άλλα παιδιά όσα οι ίδιες βίωσαν», είπε ο Ι. Α. Ρίγγας, δικηγόρος των δύο ανηλίκων.</p>
      <p>Η υπόθεση βρίσκεται αυτή τη στιγμή στο στάδιο της προκαταρκτικής εξέτασης . Ο ιερέας μετά τα επεισόδια της Παρασκευής (8.11.2019) νοσηλεύεται και για τις αρχές παραμένει ύποπτος, ενώ φουντώνει η δημόσια συζήτηση για τις ασελγείς πράξεις και τις προβλεπόμενες ποινές από τον νέο Ποινικό Κώδικα.</p>
    </article>
  </body>
</html>