<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/10/weary-spanish-voters-prepare-for-fourth-election-in-four-years"/>
    <meta property="og:site_name" content="euronews"/>
    <meta property="article:published_time" content="2019-11-10T08:54:32+00:00"/>
    <meta property="og:title" content="برگزاری چهارمین انتخابات پارلمانی در چهار سال اخیر در اسپانیا"/>
    <meta property="og:description" content="حزب سوسیالیست به رهبری پدرو سانچز احتمالا بدون کسب اکثریت در انتخابات یکشنبه پیشتاز خواهد بود."/>
  </head>
  <body>
    <article>
      <h1>برگزاری چهارمین انتخابات پارلمانی در چهار سال اخیر در اسپانیا</h1>
      <address><time datetime="2019-11-10T08:54:32+00:00">10 Nov 2019, 08:54</time> by <a rel="author">یورونیوز </a></address>
      <p>شهروندان اسپانیا روز یکشنبه و برای چهارمین بار در چهار سال گذشته پای صندوق‌های رای می‌روند.</p>
      <p>انتخابات پیشین این کشور که به نظر می‌رسد در بحرانی سیاسی کم‌سابقه به‌ سر می‌برد در ماه آوریل سال ۲۰۱۹ برگزار شده بود. پس از آن انتخابات حزب سوسیالیست کارگران به رهبری پدرو سانچز نتوانست با ائتلاف با احزاب دیگر دولت تشکیل دهد. به این ترتیب دولت مجبور به برگزاری انتخابات مجدد شد.</p>
      <p>بسیاری از ناظران معتقدند انتخابات روز یکشنبه مهم‌ترین رقابت سیاسی از زمان پایان دوره دیکتاتوری فرانکو است. چالش جدایی کاتالونیا که از پس از رفراندوم سال ۲۰۱۷ آغاز شد و افزایش محبوبیت راست‌های افراطی در حزب وکس (vox) (با تلفظ اسپانیایی بکس) دو مساله ساختاری جریان‌های سیاسی این کشور به شمار می‌رود. به نظر می‌رسد اسپانیای امروز، بیش از هر زمان دیگری چند پاره شده و بسیاری از شهروندان این کشور از بی‌ثباتی سیاسی خسته شده‌اند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/08/two-catalans-leader-arrested-et-conditionally-freed-in-belgium">سناریوهای احتمالی پس از انتخابات اسپانیا؛ از دولت اقلیت تا رای گیری مجدد</a>
        </li>
        <li>
          <a href="https://farsi.euronews.com/2019/11/08/two-catalans-leader-arrested-et-conditionally-freed-in-belgium">بازداشت و آزادی مشروط دو رهبر کاتالونیا در بلژیک</a>
        </li>
      </ul>
      <p>براساس نتایج آخرین نظرسنجی‌ها حزب سوسیالیست به رهبری پدرو سانچز احتمالا بدون کسب اکثریت در انتخابات یکشنبه پیشتاز خواهد بود. همزمان احتمال افزایش آرای احزاب راست و راست افراطی وجود دارد. این احتمال به‌ویژه در مناطق جنوبی که با مساله مهاجرت روبه‌رو است، جدی‌تر است.</p>
      <p>سران احزابی که موفق به ورود به پارلمان شده‌اند، پس از اعلام نتایج رسمی انتخابات برای تشکیل دولت ائتلافی با فلیپه ششم، پادشاه این کشور دیدار خواهند کرد.</p>
    </article>
  </body>
</html>