<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/zetelprognose-tories-van-boris-johnson-winnen-ruime-meerderheid/"/>
    <meta property="og:site_name" content="SCEPTR"/>
    <meta property="article:published_time" content="2019-11-10T08:48:46+00:00"/>
    <meta property="og:title" content="Zetelprognose: “Tories winnen ruime meerderheid”"/>
    <meta property="og:description" content="Op basis van een zetelprognose zou de Conservatieve Partij van premier Boris Johnson (Con.) op 12 december een ruime meerderheid behalen."/>
  </head>
  <body>
    <article>
      <h1>Zetelprognose: “Tories winnen ruime meerderheid”</h1>
      <address><time datetime="2019-11-10T08:48:46+00:00">10 Nov 2019, 08:48</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>Op basis van een zetelprognose van<a href="https://www.electoralcalculus.co.uk/homepage.html"> Electoral Calculus</a> zou de Conservatieve Partij van premier <a href="https://sceptr.net/tag/boris-johnson/">Boris Johnson</a> (Con.) op 12 december een ruime meerderheid behalen in het Britse Lagerhuis. <a href="https://www.telegraph.co.uk/politics/2019/11/08/general-election-poll-polls-boris-johnson-course-96-seat-majority/">Dat schrijft The Daily Telegraph</a>.</b>
      </p>
      <p>Hoewel de Conservatieven van premier <a href="https://sceptr.net/tag/boris-johnson/">Boris Johnson</a> (Con.) een ruime voorsprong hebben in de nationale opiniepeilingen, kan de uiteindelijke uitslag in aantal zetels daar sterk van afwijken. Dat komt door het Britse kiesstelsel, waarbij er één zetel per kiesdistrict te winnen valt. Die ene zetel gaat naar de persoon met het meeste aantal stemmen in het kiesdistrict, hoe nipt de uitslag ook is. Zo zijn er grote regionale verschillen, wat een sterke invloed kan hebben op het uiteindelijke aantal zetels. Bijgevolg is het veel nuttiger om te kijken naar zetelprognoses die een regionale afweging maken op basis van verschillende opiniepeilingen.</p>
      <figure>
        <iframe data-src="https://twitter.com/jstorey1006/status/1193189085365583872?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Meerderheid van 96 zetels</h3>
      <p>Volgens een analyse van Electoral Calculus zijn de Conservatieven op weg om een grote meerderheid van 96 zetels te halen. De Conservatieven zouden volgens de prognose in totaal 373 zetels binnenhalen, de linkse oppositiepartij Labour slechts 182, de Schots-nationalistische SNP 48 – met slechts 3,2% van de stemmen – en de anti-Brexit Liberaal Democraten 25. Volgens de prognose haalt de Brexitpartij van<a href="https://sceptr.net/tag/nigel-farage/"> Nigel Farage</a> geen enkele zetel binnen, ook al zou de partij meer dan 10% van de stemmen halen.</p>
      <p>Johnson zou een stevige meerderheid kunnen halen, ondanks het feit dat hij het minder goed doet in de peilingen dan zijn voorganger<a href="https://sceptr.net/tag/theresa-may/"> Theresa May</a>, die destijds met een minderheidsregering gedoogsteun moest zoeken. Te veel stemmen zouden immers verdeeld worden over de verschillende oppositiepartijen.</p>
      <p>Volgens een regionale analyse zou Labour in slechts twee Engelse regio’s voorop liggen op de Conservatieven, met name in Londen en Noordoost-Engeland. Volgens een afzonderlijke YouGov-peiling zou de partij van <a href="https://sceptr.net/tag/jeremy-corbyn/">Jeremy Corbyn</a> een bovendien een historisch slecht resultaat neerzetten in Schotland en Wales.</p>
      <figure>
        <iframe data-src="https://twitter.com/YouGov/status/1192807054332825600?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/labour-en-conservatieven-willen-allebei-met-geld-smijten/"/>
        <a href="https://sceptr.net/2019/11/johnson-verontschuldigt-zich-voor-brexit-uitstel/"/>
        <a href="https://sceptr.net/2019/11/nigel-farage-gaat-campagne-voeren-tegen-deal-johnson/"/>
      </related>
    </article>
  </body>
</html>