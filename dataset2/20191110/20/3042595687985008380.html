<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/bolivias-president-evo-morales-trekker-seg/71803709"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T20:57:12+00:00"/>
    <meta property="og:title" content="Bolivias president Evo Morales trekker seg"/>
    <meta property="og:description" content="Hærsjefen og planleggingsministeren er blant mange som har krevd Morales avgang etter anklager om valgfusk."/>
  </head>
  <body>
    <article>
      <h1>Bolivias president Evo Morales trekker seg</h1>
      <h2>Hærsjefen og planleggingsministeren er blant mange som har krevd Morales avgang etter anklager om valgfusk.</h2>
      <address><time datetime="2019-11-10T20:57:12+00:00">10 Nov 2019, 20:57</time> by <a rel="author">Halldor Hustadnes</a></address>
      <p>Bolivias venstreorienterte president Evo Morales trekker seg, melder den bolivianske avisa La Razon på twitter.</p>
      <p>Også spanske <a href="https://elpais.com/internacional/2019/11/10/actualidad/1573386514_263233.html">El País</a> melder nå at presidenten trekker seg, etter at han tidligere i kveld hadde prøvd å roe gemyttene ved å godta et nyvalg.</p>
      <p>Presset mot presidenten har økt formidabelt etter at en kommisjon fra <a href="https://www.oas.org/es/centro_noticias/comunicado_prensa.asp?sCodigo=C-100/19">Organisasjonen for Amerikanske Stater</a> (OEA) tidligere i dag la fram sin konklusjon om alvorlige uregelmessigheter under valget den 20. oktober - et valg som Morales hevder å ha vunnet.</p>
      <p>Organisasjonen anbefalte å annulere resultatene.</p>
      <h3>Massive krav om avgang</h3>
      <p>Etter OEAs anbefaling har Morales ifølge El País også annonsert at han vil skifte ut hele det øverste valgrådet.</p>
      <p>Utover dagen har det haglet det inn med krav om hans avgang.</p>
      <p>Blant dem som krever at den venstreorienterte presidenten må trekke seg er planleggingsminister Mariana Prado Noya og sjefen for hæren, Williams Kaliman.</p>
      <p>NTB skriver at Bolivia har blitt kastet ut i et politisk kaos etter at Morales, som har sittet ved makten siden 2006, for tre uker siden vant første runde av presidentvalget.</p>
      <h3>Uforklarlig pause</h3>
      <p>Anklagene om valgfusk oppsto da stemmetellingen uten forklaring ble satt på pause i et døgn. Valgresultatet ga Morales akkurat nok stemmer til å slippe en valgrunde nummer to, skriver NTB.</p>
      <p>I en rekke medier og på twitter har spekulasjonene i hele kveld gått høyt om hva som foregår, og det har blant annet vært hevdet at presidenten skal være i ferd med å forlate landet.</p>
      <p>Det har også blitt vist bilder på boliviansk TV av president Evo Morales og hans visepresident idet de går av presidentflyet i Chimoré i det sentrale Bolivia - uten at noen kunne svare på hvorfor han var der.</p>
    </article>
  </body>
</html>