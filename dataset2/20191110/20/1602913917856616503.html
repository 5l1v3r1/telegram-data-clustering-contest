<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/premierul-ludovic-orban-speram-sa-luam-si-din-electoratul-psd-in-turul-doi-cred-ca-vremea-discordiei-a-trecut-18564741"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-10T20:49:24+00:00"/>
    <meta property="og:title" content="Premierul Ludovic Orban: Sperăm să luăm şi din electoratul PSD în turul doi . Cred că vremea discordiei a trecut"/>
    <meta property="og:description" content="Premierul Ludovic Orban a afirmat că PNL speră să ia şi din electoratul PSD în turul al doilea al alegerilor prezidenţiale. El a adăugat că e într-o comunicare permanentă cu partidele care au votat moţiunea pentru demiterea Cabinetului Dăncilă şi învestirea Guvernului PNL."/>
  </head>
  <body>
    <article>
      <h1>Premierul Ludovic Orban: Sperăm să luăm şi din electoratul PSD în turul doi . Cred că vremea discordiei a trecut</h1>
      <address><time datetime="2019-11-10T20:49:24+00:00">10 Nov 2019, 20:49</time> by <a rel="author" href="https://www.zf.ro/autor/diana-grigore" target="_blank">Diana Grigore</a></address>
      <p>Premierul Ludovic Orban a afirmat că PNL speră să ia şi din electoratul PSD în turul al doilea al alegerilor prezidenţiale. El a adăugat că e într-o comunicare permanentă cu partidele care au votat moţiunea pentru demiterea Cabinetului Dăncilă şi învestirea Guvernului PNL.</p>
      <p>„Ne dorim să recâştigăm încrederea faţă de mediul de afaceri, faţă de fiecare cetăţean român. (...) Noi sperăm să luăm şi din electoratul care a votat cu PSD în primul tur. Este momentul ca instituţiile din România să acţioneze în armonie, într-o cooperare loială şi să acţioneze pentru a pune în practică un proiect de dezvoltare a României. Cred că vremea discordiei şi a războiului absurd interinstituţional a trecut. E vremea unirii, cooperării şi vremea dialogului”, a spus Ludovic Orban, la Realitatea PLUS.</p>
      <p>Întrebat dacă va purta negocieri cu Dan Barna, premierul a susţinut că e într-o comunicare permanentă cu toate partidele cu care a semnat acorduri politice.</p>
      <p>„Suntem într-o comunicare permanentă cu partenerii noştri care au fost alături de noi şi au pus umărul la dărâmarea guvernului PSD şi care au fost alături de noi în învestirea Guvernului pe care îl conduc. Avem acorduri semnate pe care le respectăm. Obiectivul nostru este acela de a readuce România pe drumul corect şi a readuce practic guvernarea în serviciul cetăţeanului”, a subliniat Orban.</p>
      <p>Primele date parţiale furnizate de Biroul Electoral Central, după numărarea a 16% din voturi, arată că pe primul loc se află Klaus Iohannis cu 36,5%, urmat de Viorica Dăncilă- 26,7% şi Dan Barna- 9,6%.</p>
      <p>Clasamentul, după numărarea a 1.459.574 din voturi, adică 16%, arată:</p>
      <p>Klaus Iohannis cu 36,5%</p>
      <p>Viorica Dăncilă- 26,7%</p>
      <p>Dan Barna- 9,6%</p>
      <p>Mircea Diaconu-8,2%</p>
      <p>Theodor Paloeologu- 4,7%</p>
    </article>
  </body>
</html>