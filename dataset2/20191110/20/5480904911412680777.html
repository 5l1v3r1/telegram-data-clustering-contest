<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/iohannis-vyhral-prvni-kolo-prezidentskych-voleb-v-rumunsku/1819242?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-10T20:18:00+00:00"/>
    <meta property="og:title" content="Iohannis vyhrál první kolo prezidentských voleb v Rumunsku"/>
    <meta property="og:description" content="Bukurešť - Favorizovaný dosavadní prezident Klaus Iohannis přesvědčivě vyhrál první kolo prezidentských voleb v Rumunsku. Nepodařilo se mu ale získat nadpoloviční většinu hlasů a jeho výsledek je výrazně horší, než ukazovaly předvolební průzkumy. Ve druhém kole by se proto za dva týdny měl utkat s expremiérkou Viorikou Dancialovou. Ukazují na to odhady založené na průzkumech u volebních místností."/>
  </head>
  <body>
    <article>
      <h1>Iohannis vyhrál první kolo prezidentských voleb v Rumunsku</h1>
      <address><time datetime="2019-11-10T20:18:00+00:00">10 Nov 2019, 20:18</time> by <a rel="author" href="http://www.ctk.cz/" target="_blank">ČTK</a></address>
      <p>Bukurešť - Favorizovaný dosavadní prezident Klaus Iohannis přesvědčivě vyhrál první kolo prezidentských voleb v Rumunsku. Nepodařilo se mu ale získat nadpoloviční většinu hlasů a jeho výsledek je výrazně horší, než ukazovaly předvolební průzkumy. Ve druhém kole by se proto za dva týdny měl utkat s expremiérkou Viorikou Dancialovou. Ukazují na to odhady založené na průzkumech u volebních místností.</p>
      <p>Podle průzkumu provedeného společností IRES kandidát vládní Národní liberální strany (PNL) Iohannis získal 38,7 procenta hlasů, za ním skončila Dancialová ze Sociálnědemokratické strany (PSD) s 22 procenty. Průzkum společnosti Curs-Avangarde dal současného prezidenta také na první místo s 39 procenty a jeho hlavní konkurentce připsal 22,5 procenta.</p>
      <p>Podle volebního střediska s k urnám dostavilo 48 procent voličů. V posledních dvou prezidentských volbách se účast v prvním kole pohybovala těsně pod 55 procenty.</p>
      <p>Rekordní byla letos účast rumunské diaspory žijící v zahraničí. Volit tam podle agentury Reuters přišlo 660.000 lidí. Jejich hlasy ale zveřejněné průzkumy u volebních místností nezohledňují.  </p>
      <p>Šedesátiletý Iohannis označil výsledek za jednoznačnou volbu proti straně Dancialové. "Rumuni ještě nikdy nehlasovali tak rozsáhle a tak jasně proti PSD. Pro Rumunsko to znamená obrovský krok vpřed," řekla dnes večer hlava státu svým stoupencům shromážděným před sídlem jejího volebního střediska a vyzvala obyvatele, aby přišli do druhého kola 24. listopadu, a PSD tak definitivně vyřadili. Rumunská sociálnědemokratická strana podle kritiků, k nimž patří i Evropská unie a Iohannis, chránila politiky podezřelé z korupce.</p>
      <figure>
        <img src="https://i3.cn.cz/3/1573424617_P201911100756301.jpg"/>
      </figure>
      <p>"Jsem spokojená... jsme ve druhém kole, děkuji těm, kteří volili svým srdcem," uvedla pětapadesátiletá Dancialová. Zda se ale jí a jejím prostřednictvím sociálním demokratům skutečně podaří do druhého kola postoupit, není podle agentury AFP jisté.</p>
      <p>Zabránit by jí v tom mohla právě rekordní účast Rumunů žijících v zahraničí, kteří nebývají stoupenci PSD. Mohlo by se stát, že díky nim nakonec postoupí poslanec a kandidát opozičního Svazu záchrany Rumunska (USR) Dan Barna. Ten má zatím podle průzkumů 16 procent hlasů.</p>
      <p>Podle agentury DPA by Iohannis mohl těžit z toho, že podle průzkumů se k volbám dostavilo více obyvatel měst než venkovanů. V Rumunsku se ve městech volí spíše liberální politici, zatímco venkov dává tradičně přednost PSD.</p>
      <p>Hlasování skončilo ve 20:00 SEČ. První oficiální výsledky by měly být známy v pondělí ráno. Pokud žádný z kandidátů nezíská nadpoloviční většinu hlasů, rozhodne se mezi dvěma kandidáty ve druhém kole, jež je stanoveno na 24. listopadu.</p>
    </article>
  </body>
</html>