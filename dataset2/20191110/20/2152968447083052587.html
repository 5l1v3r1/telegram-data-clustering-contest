<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/10/kaloian-pargov-ochakva-interesen-mandat-v-sos.429156"/>
    <meta property="og:site_name" content="Dnes.bg"/>
    <meta property="article:published_time" content="2019-11-10T20:02:00+00:00"/>
    <meta property="og:title" content="Калоян Паргов очаква интересен мандат в СОС"/>
    <meta property="og:description" content="В БСП предстоят също интересни събития, смята той | Dnes.bg"/>
  </head>
  <body>
    <article>
      <h1>Калоян Паргов очаква интересен мандат в СОС</h1>
      <h2>В БСП предстоят също интересни събития, смята той</h2>
      <address><time datetime="2019-11-10T20:02:00+00:00">10 Nov 2019, 20:02</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Предстои много интересен мандат в Столичния общински съвет (СОС) предвид резултатите и разместванията, такъв не е имало в последните 10 години, каза лидерът на БСП – София Калоян Паргов,</p>
      <p>"В предишния мандат комфортът на ГЕРБ беше от 30 общински съветници плюс шест души от "Реформаторския блок“. В момента имат общо 27, т.е. спадът е от 9 съветника.</p>
      <p>При нас има увеличение с 8, което разбира се можеше и повече. Признавам си. Винаги може по-добре. Имаме двама районни кмета“, каза Паргов пред Нова тв.</p>
      <p>Според него в БСП предстоят много интересни събития.</p>
      <p>"Ако гледаме спрямо 2015 г., БСП има ръст – и за общински съвети, и за кметове. Разбира се София има своя съществен принос в този ръст. В момента основната ни задача, първата, която трябва да си поставим, е как да капитализираме тези резултати в още по-добри резултати в това, което ни предстои на национално равнище“, допълни лидерът на БСП – София.</p>
      <p>На въпрос може ли Паргов да постигне това, ръководейки партията на национално ниво, лидерът на БСП – София отговори: "Мога да го постигна на градско равнище, ръководейки БСП. В момента имам други задачи“.</p>
      <p>Според Паргов предварителни договорки с "Демократична България“ не може да има.</p>
      <p>"Във вторник първият акт ще бъде дали ще бъде избран господин Герджиков, или няма да бъде избран и съответно ще видим колко гласове ще събере. Това ще бъде първият акт на разделение между управляващи и опозиция. Вторият акт ще бъде бюджетът, който ще определи окончателно управляващите и тези, които ще бъдат опозиция", каза още той.</p>
    </article>
  </body>
</html>