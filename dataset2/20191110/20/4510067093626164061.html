<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34/reclamatii-in-ziua-alegerilor-o-operatoare-dintr-o-sectie-de-vot-reclamata-ca-are-decolteu-prea-adanc-152704.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-10T20:27:00+00:00"/>
    <meta property="og:title" content="Reclamații în ziua alegerilor: O operatoare dintr-o secție de vot a fost pârâtă că are… decolteu prea adânc"/>
    <meta property="og:description" content="Primul tur al alegerilor prezidențiale a adus și reclamații ciudate, unele chiar haioase. O operatoare dintr-o secție de vot din Cluj Napoca a fost pârâtă la BEJ că are un decolteu prea adânc, în vreme ce membra unei alte secții de votare s-a supărat pentru că ceilalți colegi au decis să… asculte muzică."/>
  </head>
  <body>
    <article>
      <h1>Reclamații în ziua alegerilor: O operatoare dintr-o secție de vot a fost pârâtă că are… decolteu prea adânc</h1>
      <address>
        <time datetime="2019-11-10T20:27:00+00:00">10 Nov 2019, 20:27</time>
      </address>
      <figure>
        <img src="https://www.ebihoreanul.ro/modules/news/files/decolteu-generic-gettyimage.jpg"/>
        <figcaption>foto: GettyImages / Digi24</figcaption>
      </figure>
      <p>Primul tur al alegerilor prezidențiale a adus și reclamații ciudate, unele chiar haioase. O operatoare dintr-o secție de vot din Cluj Napoca a fost pârâtă la BEJ că are un decolteu prea adânc, în vreme ce membra unei alte secții de votare s-a supărat pentru că ceilalți colegi au decis să… asculte muzică.</p>
      <p>Potrivit reprezentanților Biroului Electoral Cluj, citați de Mediafax, în primul caz, o femeie a sunat la BEJ să reclame că o operatoare care aduna date într-o secție de votare din Cluj-Napoca este îmbrăcată indecent, având un decolteu „prea adânc, cu dantelă neagră”.</p>
      <p>În cea de-a doua situație, reprezentanta unui partid dintr-o secție de votare din mediul rural a sunat spunând că majoritatea membrilor din secție a vrut să asculte muzică, iar pe ea o deranja acest lucru.</p>
      <p>Dacă în ce privește existența decolteului „sesizarea nu s-a confirmat” (fără însă a se oferi detalii despre cum s-a făcut analiza situaţiei), în cel de-al doilea caz „muzica a fost oprită în secția respectivă”, au precizat reprezentanții BEJ Cluj.</p>
    </article>
  </body>
</html>