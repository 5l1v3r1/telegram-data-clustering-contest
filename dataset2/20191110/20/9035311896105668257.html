<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/10/ispanya-da-secimlerin-ilk-sonuclarina-gore-sosyalistler-onde-asiri-sag-yukseliste"/>
    <meta property="og:site_name" content="euronews"/>
    <meta property="article:published_time" content="2019-11-10T20:41:25+00:00"/>
    <meta property="og:title" content="İspanya'daki seçimlerde aşırı sağ oylarını ikiye katladı"/>
    <meta property="og:description" content="İspanya'da yapılan erken genel seçimlerin sandık çıkışı anketlerine göre Sosyalist İşçi Partisi (PSOE) yarışı önde götürürken, herhangi bir parti tek başına iktidara gelecek çoğunluğa ulaşamadı. Anketler aşırı sağ görüşlü Vox'un ise 24 milletvekili sayısını ikiye katlayacağına işaret ediyor."/>
  </head>
  <body>
    <article>
      <h1>İspanya'daki seçimlerde aşırı sağ oylarını ikiye katladı</h1>
      <address><time datetime="2019-11-10T20:41:25+00:00">10 Nov 2019, 20:41</time> by <a rel="author">Euronews </a></address>
      <p>İspanya'da yapılan erken genel seçimlerin ilk sonuçlarına göre Sosyalist İşçi Partisi (PSOE) yarışı önde götürürken, herhangi parti tek başına iktidara gelecek çoğunluğa ulaşamadı. Resmi olamayan sonuçlara göre PSOE'nin meclisteki mevcut sandalye sayısının 120 olacağı öngörülüyor.</p>
      <p>Şu ana kadar sayılan oylar, aşırı sağ görüşlü Vox'un 24 milletvekili sayısını 52'ye çıkaracağına işaret ediyor. Sonuçların resmileşmesi halinde parlamentoda üçüncü büyük parti olacak Vox seçimlerde en çok başarıyı elde eden parti de olacak.</p>
      <p>Nisan ayındaki seçimlerde 66 milletvekili çıkaran Halk Partisi'nin (PP) oylarını artırarak 87 sandalye kazanması ve seçimleri ikinci sırada tamamlaması bekleniyor.</p>
      <h3>Unidas Podemos: Koalisyona hazırız</h3>
      <p>Mecliste 35 sandalye ile dördüncü parti olan Unidas Podemos'un lideri Pablo Iglesias, oyların neredeyse tamamının sayılmasının ardından yaptığı açıklamada, yarından itibaren PSOE ile koalisyon görüşmelerine hazır olduklarını duyurdu.</p>
      <p>Ülkede 37 milyon kayıtlı seçmen, 6 ay aradan sonra bir kez daha erken genel seçimler için sandık başına gitti. Katalonya sorunu ve siyasi belirsizliğin gölgesinde yapılan seçimlerde İspanyollar, 350 milletvekili ve 208 senatörü belirledi.</p>
      <p>Son 4 yılda 4'üncü kez sandığa giden İspanyolların oy verme işlemi yerel saatle 09.00'da (TSİ 11.00) başladı, 20.00'de (TSİ 22.00) sona erdi. Seçimlere katılım oranı ise yüzde 56 olarak kaydedildi.</p>
      <p>Ülkede son olarak 28 Nisan'da yapılan erken genel seçime katılım yüzde 71 olmuştu.</p>
      <p>Siyaset uzmanları, seçimlere katılımın düşmesindeki nedenleri, ülke genelindeki olumsuz hava şartlarına, Katalonya'daki boykot çağrısına ve art arda yapılan seçimlere bağladı.</p>
      <p>Avrupa Birliği ve Euro bölgesinin 4'üncü büyük ekonomisine sahip İspanya, son seçimde Başbakan Pedro Sanchez liderliğindeki PSOE'nin yarışı önde bitirmesine rağmen, parlamentoda çoğunluğu sağlayamaması nedeniyle önemli bir siyasi krize sürüklenmişti.</p>
      <p>Parlamento, Sanchez’in kurduğu iki hükümete de güvenoyu vermemişti.</p>
      <ul>
        <li>
          <a href="https://tr.euronews.com/2019/10/11/ispanya-turkiye-nin-suriye-harekat-devam-ederse-incirlik-teki-patriotlarimizi-cekebiliriz">İspanya: Türkiye'nin Suriye harekatı devam ederse İncirlik'teki Patriot'larımızı çekebiliriz</a>
        </li>
        <li>
          <a href="https://tr.euronews.com/2019/10/17/ozel-roportaj-italya-ve-ispanya-turkiye-deki-nato-birliklerini-neden-cekme-karari-aldi">Özel röportaj: İtalya ve İspanya Türkiye'deki NATO birliklerini neden çekme kararı aldı?</a>
        </li>
      </ul>
    </article>
  </body>
</html>