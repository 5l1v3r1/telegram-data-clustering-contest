<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683416/eftase-stin-athina-o-kinezos-proedros"/>
    <meta property="og:site_name" content="enikos.gr"/>
    <meta property="article:published_time" content="2019-11-10T20:47:00+00:00"/>
    <meta property="og:title" content="Έφτασε στην Αθήνα ο Κινέζος Πρόεδρος"/>
    <meta property="og:description" content="Στο επίκεντρο της επίσκεψη του Σι Τζινπίνγκ στην Αθήνα αναμένεται να βρεθεί και η κομβικής σημασίας επένδυση της Cosco στον Πειραιά..."/>
  </head>
  <body>
    <article>
      <h1>Έφτασε στην Αθήνα ο Κινέζος Πρόεδρος</h1>
      <address>
        <time datetime="2019-11-10T20:47:00+00:00">10 Nov 2019, 20:47</time>
      </address>
      <p>Λίγα λεπτά μετά τις 19.30 προσγειώθηκε στο αεροδρόμιο «Ελευθέριος Βενιζέλος» το αεροσκάφος που μετέφερε τον Πρόεδρο της Λαϊκής Δημοκρατίας της Κίνας, <a href="http://www.enikos.gr/politics/683399/stin-athina-apopse-o-kinezos-proedros-tha-synantithei-ti-deftera-%CE%A3%CE%B9%20%CE%A4%CE%B6%CE%B9%CE%BD%CF%80%CE%AF%CE%BD%CE%B3%CE%BA">Σι Τζινπίνγκ</a>. Τον Κινέζο Πρόεδρο υποδέχθηκαν εκ μέρους της κυβέρνησης ο υπουργός Εξωτερικών Νίκος Δένδιας και εκ μέρους του Προέδρου της Δημοκρατίας, ο γενικός γραμματέας της Προεδρίας, Γιώργος Γεννηματάς.</p>
      <p>Ο Πρόεδρος της Κίνας πραγματοποιεί διήμερη επίσημη επίσκεψη στην Ελλάδα (έως την Τρίτη,12 Νοεμβρίου) αποδεχόμενος την πρόσκληση του Έλληνα ομολόγου του, Προκόπη Παυλόπουλου. Η επίσημη επίσκεψη του Προέδρου Σι Τζινπίνγκ στην Ελλάδα, λίγες μόνο ημέρες μετά την επίσκεψη του πρωθυπουργού Κυριάκου Μητσοτάκη στη Σαγκάη, αναμένεται να δώσει νέα ώθηση στις διμερείς σχέσεις Ελλάδας-Κίνας, οι οποίες από το 2006 έχουν λάβει τον χαρακτήρα Συνολικής Στρατηγικής Εταιρικής Σχέσης.</p>
      <p>Οι δυο πλευρές θα έχουν την ευκαιρία να αναβαθμίσουν και να εμβαθύνουν τις σχέσεις τους, τόσο στο πολιτικό επίπεδο όσο και στον οικονομικό και πολιτιστικό τομέα, με την υπογραφή Συμφωνιών και Μνημονίων που θα διευκολύνουν και θα οδηγήσουν σε αύξηση το εμπόριο, τις επενδύσεις, τις τουριστικές ροές και τις πολιτιστικές ανταλλαγές.</p>
      <p>Στο επίκεντρο της επίσκεψη του Σι Τζινπίνγκ στην Αθήνα αναμένεται να βρεθεί και η κομβικής σημασίας επένδυση της Cosco στον Πειραιά, την οποία θα επισκεφθεί ο Kινέζος Πρόεδρος μαζί με τον πρωθυπουργό Κυριάκο Μητσοτάκη το απόγευμα της Δευτέρας.</p>
      <p>Σύμφωνα με το επίσημο πρόγραμμα, το πρωί της Δευτέρας, στις 09:50, ο Κινέζος Πρόεδρος θα καταθέσει στεφάνι στο Μνημείο του Αγνώστου Στρατιώτη, ενώ στη συνέχεια θα μεταβεί στο Προεδρικό Μέγαρο, όπου θα γίνει δεκτός από τον Πρόεδρο της Δημοκρατίας, Προκόπη Παυλόπουλο, και θα ακολουθήσουν διευρυμένες συνομιλίες.</p>
      <p>Στη συνέχεια, στις 11:10 ο Σι Τζινπίνγκ θα συναντηθεί στο Μέγαρο Μαξίμου με τον πρωθυπουργό Κυριάκο Μητσοτάκη. Θα ακολουθήσει τελετή ανταλλαγής των διμερών συμφωνιών που θα υπογραφούν μεταξύ των δύο κρατών και στη συνέχεια θα ακολουθήσουν οι κοινές δηλώσεις των δύο ηγετών.</p>
      <p>Στις 12.40 ο πρωθυπουργός θα παραθέσει γεύμα προς τιμήν του Προέδρου της Λαϊκής Δημοκρατίας της Κίνας σε κεντρικό εστιατόριο της Αθήνας.</p>
      <p>Αργότερα, στις 16.30 οι δύο ηγέτες, συνοδευόμενοι από τις συζύγους τους, θα επισκεφθούν τις εγκαταστάσεις της Cosco (Σταθμός Εμπορευματοκιβωτίων) στο λιμάνι του Πειραιά.</p>
      <p>Η πρώτη ημέρα της επίσκεψης του Κινέζου Προέδρου στην Ελλάδα θα ολοκληρωθεί με το επίσημο δείπνο που θα παραθέσει προς τιμήν του Κινέζου Προέδρου στις 19:00, ο Πρόεδρος της Δημοκρατίας Προκόπης Παυλόπουλος, στο οποίο θα παραστεί ο πρωθυπουργός Κυριάκος Μητσοτάκης.</p>
      <p>Την Τρίτη 12 Νοεμβρίου, στις 10:30, ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης.</p>
      <related>
        <h4>σχετικά άρθρα</h4>
        <a href="http://www.enikos.gr/international/683376/i-rosia-giortazei-ta-100-chronia-apo-ti-gennisi-tou-kalasnikof-ti%0A%20%20%20%20%0A"/>
        <a href="http://www.enikos.gr/international/683387/agria-epithesi-kathigitrias-se-15chrono-mathiti-ton-gronthokopise%0A%20%20%20%20%0A"/>
        <a href="http://www.enikos.gr/international/683379/ispanikes-ekloges-mikroteri-i-symmetochi-ton-psifoforon-se-schesi%0A%20%20%20%20%0A"/>
        <a href="http://www.enikos.gr/international/683380/ta-dakrya-tis-vasilissas-elisavet-gia-tous-iroes-tou-polemou-ta-v%0A%20%20%20%20%0A"/>
        <a href="http://www.enikos.gr/international/683372/ti-dimiourgia-mikris-sengken-proothoun-servia-voreia-makedonia-ka%0A%20%20%20%20%0A"/>
        <a href="http://www.enikos.gr/international/683363/apostaseis-merkel-apo-makron-diafonei-me-ti-dilosi-tou-to-nato-ot%0A%20%20%20%20%0A"/>
        <a href="http://www.enikos.gr/international/683323/megalose-i-psalida-syntiritikon-kai-ergatikon-sti-vretania-mesa-s%0A%20%20%20%20%0A"/>
        <a href="http://www.enikos.gr/international/683271/fidi-dagkose-gnosto-raper-kata-ti-diarkeia-gyrismaton-videoklip-v%0A%20%20%20%20%0A"/>
        <a href="http://www.enikos.gr/international/683284/to-proto-ilektriko-aeroplano-apo-ti-nasa-photo-video%0A%20%20%20%20%0A"/>
      </related>
    </article>
  </body>
</html>