<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/10/menhengladbah-ne-da-celo-novi-poraz-volfsburga-frajburg-i-dalje-hit/"/>
    <meta property="og:site_name" content="Sportska centrala"/>
    <meta property="article:published_time" content="2019-11-10T20:11:07+00:00"/>
    <meta property="og:title" content="Menhengladbah ne da čelo, novi poraz Volfsburga, Frajburg i dalje hit"/>
    <meta property="og:description" content="Odigrane su poslednje tri utakmice u 11. kolu nemačke Bundeslige. Borusija iz Menhengladbaha na prvenstvenu pauzu odlazi kao lider. “Ždrepci“ su bili bolji od Verdera iz Bremena, koji je nakon pet uzastopnih remija, poražen na “Borusija parku“. Domaći su za samo dva minuta stekli veliku prednost. Bensebaini je u 20. minutu postigao prvi gol, da […]"/>
  </head>
  <body>
    <article>
      <h1>Menhengladbah ne da čelo, novi poraz Volfsburga, Frajburg i dalje hit</h1>
      <address><time datetime="2019-11-10T20:11:07+00:00">10 Nov 2019, 20:11</time> by <a rel="author">Darko</a></address>
      <p>Odigrane su poslednje tri utakmice u 11. kolu nemačke Bundeslige.</p>
      <p>Borusija iz Menhengladbaha na prvenstvenu pauzu odlazi kao lider. “Ždrepci“ su bili bolji od Verdera iz Bremena, koji je nakon pet uzastopnih remija, poražen na “Borusija parku“. Domaći su za samo dva minuta stekli veliku prednost. Bensebaini je u 20. minutu postigao prvi gol, da bi samo dva minuta kasnije Herman duplirao vođstvo. Nešto kasnije poništen je gol gostima koji je postigao Japanac Osako, zbog prekršaja u začetku akcije. Mogao je Verder da smanji u 52. minutu, posle gledanja snimka dosuđen je penal za goste, ali je udarac Klasena odbranio Zomer. Tačku na pobedu stavio je Herman, svojim drugim golom i 59. minutu, a da ni ovaj meč ne završe bez postignutog gola, za goste se pobrinuo Bitenkur u 92. minutu.</p>
      <p>U jednom od derbija kola Leverkuzen je pobedio u Volfsburgu 2:0. Bio je to četvrti uzastopni poraz “vukova“, računajući sva takmičenja, a sedam utakmica u nizu na kojoj nisu pobedili. “Farmaceuti“ su poveli golom Belarabija u 25. minutu, a posle mnogo prilika na obe strane, konačan rezultat postavio je Paulinjo u poslednjoj sekundi meča, u šestom minutu sudijske nadoknade.</p>
      <p>Kolo je zatvorio duel u Frajburgu, u kome je domaćin stigao do nove pobede i sada deli drugo mesto sa Bajernom i Lajpcigom. Ajntraht je igrao čitavo drugo poluvreme sa igračem manje, zbog isključenja Fernandeza, što je Frajburg kapitalizovao tek u 77. minutu. Valdšmid je ubacio loptu, jedan fudbaler Frajburga je promašio, ali je to ispalo dobro po domaćina jer je ona legla Petersenu na nogu, a najbolji strelac Frajburga poslao ju je u mrežu. U finišu meča isključena su još dvojica igrača, po jedan na obe strane. U timu iz Frankfurta ceo meč je odigrao Filip Kostić, dok je Mijat Gaćinović dobio šansu u 67. minutu.</p>
      <p><b>Menhengladbah – Verder 3:1</b>(2:0)<br/><i>Bensebaini 20′, Herman 22′,59′ – Bitenkur 90+2′</i></p>
      <p><b>Volfsburg – Leverkuzen 0:2</b>(0:1)<br/><i>Belarabi 25′, Paulinjo 90+6′</i></p>
      <p><b>Frajburg – Ajntraht 1:0</b>(0:0)<br/><i>Petersen 77′</i></p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/09/der-klasiker-postao-predvidljiv-bajern-opet-ubedljiv-video/"/>
        <a href="https://www.sportskacentrala.com/2019/11/09/hening-igrao-sam-protiv-salkea-bericetno-popodne-za-goste-u-bundesligi-video/"/>
        <a href="https://www.sportskacentrala.com/2019/11/08/hofenhajm-odneo-bodove-iz-kelna/"/>
        <a href="https://www.sportskacentrala.com/2019/11/07/kostic-u-izboru-za-igraca-meseca-u-bundesligi-glasanje-traje-do-subote/"/>
        <a href="https://www.sportskacentrala.com/2019/11/03/pobede-fortune-i-salkea-za-kraj-10-kola-bundeslige/"/>
        <a href="https://www.sportskacentrala.com/2019/11/02/union-gazda-berlina-prvi-gradski-derbi-pripao-novajliji/"/>
        <a href="https://www.sportskacentrala.com/2019/11/02/kostic-udavio-sampiona-u-majni-bikovi-brojali-do-osam/"/>
        <a href="https://www.sportskacentrala.com/2019/11/01/hofenhajmu-dosta-25-minuta-paderborn-ne-pusta-fenjer/"/>
        <a href="https://www.sportskacentrala.com/2019/10/27/zdrepci-ostali-na-vrhu-volfsburg-jos-bez-poraza-video/"/>
      </related>
    </article>
  </body>
</html>