<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89213"/>
    <meta property="og:site_name" content="Denník politika"/>
    <meta property="article:published_time" content="2019-11-10T20:35:06+00:00"/>
    <meta property="og:title" content="Liverpool v šlágri Premier League zdolal ManCity, doma nezaváhal ani ManUtd"/>
    <meta property="og:description" content="10.11.2019 (Webnoviny.sk) – Šláger anglickej futbalovej Premier League sa skončil triumfom FC Liverpool nad Manchestrom City 3:1 (2:0). Zverenci trénera Jürgena Kloppa si výhrou v 12. kole upevnili líderskú pozíciu v tabuľke, keď v doterajšom priebehu ešte ani raz neokúsili prehru a na konte majú 11 víťazstiev a 1 remízu. Úradujúci anglický šampión zostal na 4. mieste, ale za svojím premožiteľom zaostáva už o 9 bodov."/>
  </head>
  <body>
    <article>
      <h1>Liverpool v šlágri Premier League zdolal ManCity, doma nezaváhal ani ManUtd</h1>
      <address><time datetime="2019-11-10T20:35:06+00:00">10 Nov 2019, 20:35</time> by <a rel="author">Webnoviny</a></address>
      <p>10.11.2019 (Webnoviny.sk) – Šláger anglickej futbalovej Premier League sa skončil triumfom FC Liverpool nad Manchestrom City 3:1 (2:0). Zverenci trénera Jürgena Kloppa si výhrou v 12. kole upevnili líderskú pozíciu v tabuľke, keď v doterajšom priebehu ešte ani raz neokúsili prehru a na konte majú 11 víťazstiev a 1 remízu. Úradujúci anglický šampión zostal na 4. mieste, ale za svojím premožiteľom zaostáva už o 9 bodov.</p>
      <p>Úradujúci víťaz Ligy majstrov mal raketový vstup do stretnutia. Nedôraznosť v defenzíve hostí potrestal v 6. min ďalekonosnou strelou Fabinho. Už o sedem minút neskôr odcentroval z ľavej strany Andy Robertson a kanonier Mohamed Salah poslal loptu hlavičkou do siete brankára Claudia Brava.</p>
      <p>Po zmene strán sa presadil aj druhý z útočného trojzáprahu Sadio Mané, v 51. min skóroval po centri Jordana Hendersona sprava v páde hlavičkou. Dočkali sa aj hostia. Čestný úspech dosiahli necelú štvrťhodinu pred koncom. Po závere v liverpoolskom pokutovom území prešla lopta až k Bernardovi Silvovi, ktorý ju pohotovo ľavačkou poslal k bližšej žrdi.</p>
      <h3>Premier League 2019/2020 – 12. kolo</h3>
      <p>nedeľa</p>
      <p><b>FC Liverpool – Manchester City 3:1 (2:0)</b><br/><b>Góly:</b> 6. Fabinho, 13. M. Salah, 51. Mané – 78. B. Silva</p>
      <p><b>Wolverhampton – Aston Villa 2:1 (1:0)</b><br/><b>Góly:</b> 41. Neves, 84. Jimenez – 90.+2 Trezeguet</p>
      <p><b>Manchester United – Brighton 3:1 (2:0)</b><br/><b>Góly:</b> 17. Pereira, 19. Pröpper (vlastný), 66. Rashford – 64. Dunk</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/liverpool-v-slagri-premier-league-zdolal-mancity-doma-nezavahal-ani-manutd/"><u>Liverpool v šlágri Premier League zdolal ManCity, doma nezaváhal ani ManUtd</u></a> © SITA Všetky práva vyhradené.</p>
    </article>
  </body>
</html>