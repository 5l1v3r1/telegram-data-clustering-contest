<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/gorakhpur/story-complete-recitation-of-manas-text-in-gorakhnath-temple-sankirtan-begins-2842855.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-10T20:33:42+00:00"/>
    <meta property="og:title" content="गोरखनाथ मंदिर में मानस पाठ की पूर्णाहुति, संकीर्तन शुरू"/>
    <meta property="og:description" content="अयोध्या विवाद पर सुप्रीम कोर्ट के फैसले से पूर्व देश में अमन-चैन के लिए गोरखनाथ मंदिर में शनिवार सुबह से शुरू हुआ रामचरित मानस का अखंड पाठ रविवार सुबह 8:30 बजे पूर्ण हो गया। इसके बाद अखंड संकीर्तन..."/>
  </head>
  <body>
    <article>
      <h1>गोरखनाथ मंदिर में मानस पाठ की पूर्णाहुति, संकीर्तन शुरू</h1>
      <address><time datetime="2019-11-10T20:33:42+00:00">10 Nov 2019, 20:33</time> by <a rel="author">मुख्य संवाददाता,गोरखपुर</a></address>
      <p>अयोध्या विवाद पर सुप्रीम कोर्ट के फैसले से पूर्व देश में अमन-चैन के लिए गोरखनाथ मंदिर में शनिवार सुबह से शुरू हुआ रामचरित मानस का अखंड पाठ रविवार सुबह 8:30 बजे पूर्ण हो गया। इसके बाद अखंड संकीर्तन शुरू हो गया। मंदिर के सचिव द्वारिका तिवारी के मुताबिक गोरक्षपीठाधीश्वर योगी आदित्यनाथ के अग्रिम निर्देश तक श्रीराम नाम संकीर्तन जारी रहेगा।</p>
      <p>गोरक्षपीठाधीश्वर सीएम योगी आदित्यनाथ से फोन पर मिले निर्देश के बाद सुबह 8:30 बजे से मंदिर परिसर स्थित श्रीराम दरबार में मानस का अखंड पाठ शुरू हुआ था। रविवार को पाठ की पूर्णाहूति हुई तो पूरा परिसर श्रीराम के जयकारे से गूंज उठा। इसके बाद श्रीराम नाम संकीर्तन शुरू हो गया। ढोल, झाल और हारमोनियम की धुन के बीच संकीर्तन में मंदिर के प्रधान पुजारी योगी कमलनाथ, योगी रामेंद्र नाथ, योगी सूरजनाथ, योगी धर्मेंद्र नाथ, योगी शांतिनाथ, योगी प्रेमनाथ, मंदिर के सचिव द्वारिका तिवारी, सीएम कैंप कार्यालय के ओएसडी मोती लाल सिंह, विनय कुमार गौतम, दुर्गेश बजाज, आनंद गुप्ता, सुनील गुप्ता, दिव्य कुमार सिंह, दर्शन श्रीवास्तव, गौतम पाठक, अयोध्या राय समेत काफी संख्या में श्रद्धालु भी शामिल रहे। हिन्दू युवा वाहिनी से जुड़े लोग भी संर्कीतन में शामिल हुए। मंदिर के सचिव द्वारिका तिवारी कहते हैं कि सुप्रीम कोर्ट के फैसले का सभी ने सम्मान कर सामाजिक सौहार्द और भाईचारे की मिसाल कायम की है।</p>
      <p>
        <b>दूसरे दिन भी मंदिर में काफी कड़ी रही सुरक्षा</b>
      </p>
      <p>गोरखनाथ मंदिर में रविवार को भी सुरक्षा के काफी सख्त इंतजाम थे। हालांकि श्रद्धालुओं को कोई दिक्कत न हो इसका भी विशेष ध्यान रखा जा रहा था। गाड़ियों को मंदिर के प्रथम द्वार पर ही सुरक्षा जांच के बाद अंदर प्रवेश मिल रहा था। मंदिर के आंतरिक प्रवेश द्वारा पर मेटल डिटेक्टर और स्कैनर से गुजर कर लोग प्रवेश ले पा रहे थे।</p>
      <p>
        <b>कैंप कार्यालय में फरियादियों का हुजूम</b>
      </p>
      <p>गोरखनाथ मंदिर परिसर में चलने वाले सीएम कैंप कार्यालय में काफी संख्या में जिले के शहर एवं ग्रामीण क्षेत्रों से लोग फरियाद लेकर पहुंचे। ओएसडी मोतीलाल सिंह ने अपनी टीम के साथ सभी की फरियाद सुनी।</p>
      <p>
        <b>एसएसपी ने सुरक्षा का जायजा लिया</b>
      </p>
      <p>वरिष्ठ पुलिस अधीक्षक डॉ. सुनील गुप्ता ने रविवार को गोरखनाथ मंदिर पहुंचकर सुरक्षा का जायजा लिया। मंदिर परिसर का भ्रमण कर सुरक्षा इंतजाम का जाएजा लेने के बाद कार्यालय में बैठक कर मंदिर प्रबंधन के लोगों से बातचीत भी की।</p>
    </article>
  </body>
</html>