<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1984046/%D8%A7%D9%84%D9%87%D9%84%D8%A7%D9%84-%D8%B3%D8%B9%D9%88%D8%AF%DB%8C-%D8%AF%D8%B1-%D8%AF%DB%8C%D8%AF%D8%A7%D8%B1-%D8%A8%D8%A7-%D8%A7%D9%88%D8%B1%D8%A7%D9%88%D8%A7%D8%B1%D8%AF%D8%B2-%DA%98%D8%A7%D9%BE%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%B3%D9%88%D9%85%DB%8C%D9%86-%D9%82%D9%87%D8%B1%D9%85%D8%A7%D9%86%DB%8C-%D8%AF%D8%B1-%D8%A2%D8%B3%DB%8C%D8%A7"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-10T20:15:00+00:00"/>
    <meta property="og:title" content="الهلال سعودی در دیدار با اوراواردز ژاپن به دنبال سومین قهرمانی در آسیا"/>
    <meta property="og:description" content="فینال رفت لیگ قهرمانان آسیا بین الهلال سعودی و اوراواردز ژاپن ساعت ۲۰ امشب شنبه ۱۸ آبان در ورزشگاه ملک سعود ریاض برگزار می‌شود. به گزارش الشرق الاوسط، دیدار برگشت ۲ تیم روز ۲۴ نوامبر (۳ آذر) در ورزشگاه سایتاما برگزار خواهد شد. ۲ سال پیش ۲ تیم الهلال"/>
  </head>
  <body>
    <article>
      <h1>الهلال سعودی در دیدار با اوراواردز ژاپن به دنبال سومین قهرمانی در آسیا</h1>
      <h2>فینال آسیا؛ تماشاگران و بازیکنان جنگنده برگ برنده الهلال</h2>
      <address>
        <time datetime="2019-11-10T20:15:00+00:00">10 Nov 2019, 20:15</time>
      </address>
      <p>فینال رفت لیگ قهرمانان آسیا بین الهلال سعودی و اوراواردز ژاپن ساعت ۲۰ امشب شنبه ۱۸ آبان در ورزشگاه ملک سعود ریاض برگزار می‌شود.<br/><br/>به گزارش الشرق الاوسط، دیدار برگشت ۲ تیم روز ۲۴ نوامبر (۳ آذر) در ورزشگاه سایتاما برگزار خواهد شد.<br/><br/>۲ سال پیش ۲ تیم الهلال و اوراوا ردز در فینال لیگ قهرمانان آسیا به مصاف هم رفتند. بازی اول در این فینال در شهر ریاض به میزبانی الهلالی‌ها برگزار شد که الهلال در آن بازی با نتیجه ۱–۱ متوقف شد و نتوانست از میزبانی خود استفاده کافی را ببرد.<br/><br/>همین امر باعث شد تا در بازی برگشت ۲ تیم در ژاپن این تیم اوراواردز باشد که با یک گل و با احتساب به نتیجه بازی رفت قهرمان لیگ قهرمانان آسیا شود.<br/><br/>اما امروز دوباره الهلال میزبان قرمزهای ژاپنی است. این بار آبی پوشان قصد دارند تا دیگر اشتباه ۲ فصل گذشته را تکرار نکنند و کار اوراوا را در خانه یکسره کنند.<br/><br/>بازی در زمین خودی، تماشاگران پرشور و بازیکنان جنگنده برگ برنده الهلال در این دیدار خواهند بود. همچنین الهلال روی بازیکنان لژیونر خود حساب ویژه ای باز کرده‌است. شاگردان رزوان لوچسکو با بهره‌گیری از ستاره‌هایی نامدار نظیر گومیس و جووینکو به دنبال گلزنی در این دیدار خانگی خواهند بود.<br/><br/>دو تیم پیش از این موفق به کسب دو عنوان قهرمانی در رقابت‌های لیگ قهرمانان آسیا شده‌اند و برنده به سومین قهرمانی خود خواهد رسید تا در کنار پوهانگ استیلرز تبدیل به پرافتخارترین تیم تاریخ شود.<br/><br/>الهلال بارها حضور در فینال را تجربه کرده‌است. آن‌ها پیش از این ۶ بار در فینال حاضر بودند که حاصل آن ۲ قهرمانی و ۴ نایب قهرمانی بوده‌است. الهلال سال ۱۹۹۱ با شکست استقلال ایران برای اولین با قهرمانی آسیا را به دست آورد. این تیم با برتری ۳ بر ۲ برابر ایواتا ژاپن در وقت‌های اضافه عنوان قهرمانی سال ۲۰۰۰–۱۹۹۹ را کسب کرد.<br/><br/>گومیس ستاره الهلال در مورد بازی مهم امشب تیمش گفت: «بازی در فینال لیگ قهرمانان آسیا برای سومین بار در ۶ سال اخیر باعث شده تا بازیکنان دیگر زیر فشار این مسابقه قرار نداشته باشند چرا که تجربه حضور در این شرایط را دارند. هنگامی که به الهلال آمدم، یکی از اهدافم قهرمانی در لیگ قهرمانان بود و می‌خواهیم به این عنوان برسیم.»<br/><br/>در این میان شیخ سلمان آل خلیفه رئیس کنفدراسیون آسیا در اظهاراتی از آمادگی برای برگزاری یک بازی متفاوت و استثنائی خبر داد و گفت: فینال قهرمانان آسیا به یکی از جذاب‌ترین فینال‌های جهان تبدیل شده و بسیاری از استعدادهای قاره در آن توانایی‌های خود را عرضه می‌کنند.</p>
    </article>
  </body>
</html>