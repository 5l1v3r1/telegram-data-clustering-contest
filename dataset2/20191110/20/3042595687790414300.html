<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/lover-ellevill-feiring---det-blir-kaos/71803694"/>
    <meta property="og:site_name" content="Dagbladet.no"/>
    <meta property="article:published_time" content="2019-11-10T20:46:09+00:00"/>
    <meta property="og:title" content="Lover ellevill feiring: - Det blir kaos"/>
    <meta property="og:description" content="Molde-kaptein Ruben Gabrielsen var lei andreplasser og trofétørke. Etter seriegullet var i boks lovet han en skikkelig gullfeiring i Molde."/>
  </head>
  <body>
    <article>
      <h1>Lover ellevill feiring: - Det blir kaos</h1>
      <h2>Molde-kaptein Ruben Gabrielsen var lei andreplasser og trofétørke. Etter seriegullet var i boks lovet han en skikkelig gullfeiring i Molde.</h2>
      <address><time datetime="2019-11-10T20:46:09+00:00">10 Nov 2019, 20:46</time> by <a rel="author">Fredrik Stuve</a></address>
      <p>MOLDE (Dagbladet): Molde-spillerne kunne slippe jubelen løs og feire sitt første seriegull siden 2014 etter en knusende 4-0-seier mot Strømsgodset gjorde det matematisk umulig med en annen norsk seriemester i 2019.</p>
      <p>Kampens første scoring kom signert Ohi Omoijuanfo. Han forteller at Dagbladet at en barndomsdrøm nå har gått i oppfyllelse.</p>
      <p>- Det føles helt utrolig deilig. Ubeskrivelig. Jeg har drømt om det her siden jeg var 16 år og debuterte i eliteserien, så det er deilig. Det var på tide med et maktskifte og vi har hatt lyst til å vippe Rosenborg av tronen.</p>
      <h3>Lei andreplasser</h3>
      <p>Å endelig snyte Rosenborg for et seriemesterskap var også viktig for kaptein Ruben Gabrielsen.</p>
      <p>- Jeg trengte det gullet her noe utrolig. Nå har det vært fire-fem år med tørke, andreplasser er ingenting.</p>
      <p>
        <b>Gabrielsen har vært sjef for et Molde-forsvar som har sluppet inn under ett mål i snitt per kamp denne sesongen, nest færrest i Eliteserien. I sommer var han linket til gresk fotball denne sommeren, men ble værende i Molde.</b>
      </p>
      <p>Etter gullet var Gabrielsen mer opptatt av hvordan gullet skulle feires enn hvor han kommer til å spille fotball videre.</p>
      <p>- Tanken nå er at jeg skal feire det gullet her. Jeg har slitt nok med de tankene fra før. De skal jeg ikke tenke på i dag, i dag skal jeg ha helt fri fra framtida, jeg skal leve i nuet og sette pris på et gull og ikke tenke for raskt på et nytt gull, for det har jeg gjort før, og nå skal jeg sette pris på det her et par dager, før jeg begynner å tenke på det neste, sier Gabrielsen.</p>
      <h3>- Kaos</h3>
      <p>Gullet blir feiret sammen med Molde-fansen på hotellet Alexandra i Molde sentrum, og med landslagspause som neste post på programmet og ingen Molde-spillere i den norske landslagstroppen lover Molde-kapteinen et realt sjøslag som feiring.</p>
      <p>- Det blir kaos, rett og slett. For å være ærlig med deg sliter jeg med å bestemme meg for om jeg skal prøve å huske det eller ikke. Om jeg skal være helt bajas og glemme det eller prøve å huske litt mot slutten.</p>
      <p>
        <i>- Hvem skal ta feiringen lengst i kveld?</i>
      </p>
      <p>
        <b>- Kapteinen må stå fram der, så jeg må si at jeg holder ut lengst.</b>
      </p>
      <p>Der skal han imidlertid få kamp av en annen i en ansvarsrollen nemlig trener Erling Moe.</p>
      <p>- Jeg kommer til å være mitt ansvar bevisst, sier Moe med et lurt smil.</p>
    </article>
  </body>
</html>