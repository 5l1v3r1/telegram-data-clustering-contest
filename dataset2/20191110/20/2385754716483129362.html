<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-greece/596704/vomva-megatonon-sto-kypello-o-promitheas-petakse-ekso-ton-panathinaiko"/>
    <meta property="og:site_name" content="SIGMALIVE"/>
    <meta property="article:published_time" content="2019-11-10T20:10:00+00:00"/>
    <meta property="og:title" content="Βόμβα μεγατόνων στο Κύπελλο - Ο Προμηθέας πέταξε έξω τον Παναθηναϊκό"/>
    <meta property="og:description" content="Ο Προμηθέας έριξε τη μεγάλη «βόμβα» στα προημιτελικά του κυπέλλου, καθώς επικράτησε του Παναθηναϊκού στην Πάτρα με 81-79 και πήρε την μεγάλη πρόκριση για τα..."/>
  </head>
  <body>
    <article>
      <h1>Βόμβα μεγατόνων στο Κύπελλο - Ο Προμηθέας πέταξε έξω τον Παναθηναϊκό</h1>
      <address><time datetime="2019-11-10T20:10:00+00:00">10 Nov 2019, 20:10</time> by <a rel="author">Sigmalive.Sports</a></address>
      <p>Ο Προμηθέας έριξε τη μεγάλη «βόμβα» στα προημιτελικά του κυπέλλου, καθώς επικράτησε του Παναθηναϊκού στην Πάτρα με 81-79 και πήρε την μεγάλη πρόκριση για τα ημιτελικά. Άστοχος ο Τζόνσον σε τρίποντο στην εκπνοή.<br/> <br/>Ήταν καλύτερη ομάδα και το άξιζε πέρα για πέρα! Ο Προμηθέας όχι μόνο δεν φοβήθηκε, όχι μόνο κοίταξε στα μάτια το φαβορί, αλλά φρόντισε να γίνει το «αφεντικό» του παρκέ στην Πάτρα και να πάρει ιστορική πρόκριση για τις 4 καλύτερες ομάδες του Κυπέλλου.<br/> <br/>Από τη πρώτη στιγμή του ματς μέχρι και το τέλος, οι Πατρινοί ήταν εκείνοι που έλεγχαν το ματς και κρατούσαν την τύχη στα χέρια τους. Βέβαια στην τελευταία επίθεση ο Παναθηναϊκός είχε την ευκαιρία να «αποδράσει» με την πρόκριση, αλλά το... ανενόχλητο τρίποντο του Ουέσλι Τζόνσον δεν βρήκε στόχο και οι «πορτοκαλί» έφτασαν σε μια τεράστια πρόκριση.<br/> <br/>Ο Λάνγκστον Χολ με 15 πόντους ήταν εκείνος που «υπέγραψε» τη νίκη της ομάδας, ευστοχώντας και στο καλάθι της νίκης στα 16'' πριν από το τέλος του αγώνα. Εξαιρετική εμφάνιση και από τον Οκτάβιους Έλις (15π., 6ριμπ.) στο δεύτερο ημίχρονο, ενώ στην πρώτη γραμμή των διακριθέντων και ο Δημήτρης Αγραβάνης (15π., 6ριμπ.) Από τον Παναθηναϊκό ο Νικ Καλάθης προσπάθησε να... σώσει την κατάσταση στο τέλος (23π., 6ασ.) αλλά σε αυτό το ματς ήταν... απελπιστικά μόνος του. Ειδικά μετά και τον σύντομο τραυματισμό του Τζίμερ Φριντέτ που τον άφησε εκτός παρκέ για 33 λεπτά.<br/> </p>
    </article>
  </body>
</html>