<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546286.html/%D8%AC%D9%84%D8%B3%D9%87-%D8%B7%D8%B1%D8%AD-%D8%B3-%D8%A7%D9%84-%D8%A7%D8%B2-%D8%B4%D9%87%D8%B1%D8%AF%D8%A7%D8%B1-%D9%85%D9%84%D8%A7%DB%8C%D8%B1-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T20:06:00+00:00"/>
    <meta property="og:title" content="جلسه طرح سؤال از شهردار ملایر برگزار شد"/>
    <meta property="og:description" content="سخنگوی شورای اسلامی شهر ملایر گفت: شب گذشته جلسه طرح سؤال از شهردار ملایر برگزار و آقای بابائی به سؤالات مطرح‌شده توسط شورا پاسخ داد."/>
  </head>
  <body>
    <article>
      <h1>جلسه طرح سؤال از شهردار ملایر برگزار شد</h1>
      <h2>سخنگوی شورای اسلامی شهر ملایر:</h2>
      <address>
        <time datetime="2019-11-10T20:06:00+00:00">10 Nov 2019, 20:06</time>
      </address>
      <p>سخنگوی شورای اسلامی شهر ملایر گفت: شب گذشته جلسه طرح سؤال از شهردار ملایر برگزار و آقای بابائی به سؤالات مطرح‌شده توسط شورا پاسخ داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام‌والمسلمین علی سبزینی در گفت‌وگو با خبرنگار <a href="http://asrehamedan.ir/31016">عصر همدان</a>؛ با اشاره به برگزاری جلسه طرح سؤال از شهردار ملایر اظهار داشت: اعضای شورای شهر ملایر با توجه به عملکرد شهردار برای اولین بار طرح سؤال رسمی در طی مدیریت دوساله حسین بابائی در سمت شهرداری ملایر در صحن شورا مطرح شد.</p>
      <p>وی افزود: اعضای شورای شهر پس از بررسی و با جمع‌بندی‌های انجام داده‌شده 5 سؤال را مطرح کرده و آن را به‌صورت کتبی به شهردار ملایر ابلاغ کردند.</p>
      <p>سخنگوی شورای اسلامی شهر ملایر گفت: سؤالات مطرح‌شده درباره میزان درآمدهای پایدار شهری با ذکر روش‌های تأمین و ایجاد درآمد، ، درصد تحقق بودجه در 7 ماه نخست سال با ذکر منابع و مبلغ و عنوان عوارض ، جریمه ، مالیات بر ارزش‌افزوده یا سایر منابع اعلام و علت عدم تعهد درآمدها طی دوره مذکور و- درصد پیشرفت فیزیکی پروژه‌های عمرانی و انتفاعی از ابتدای تصدی‌گری شهردار با ذکر نام پروژه و درصد پیشرفت بوده است.</p>
      <p>وی علت اتکای بیش‌ازحد شهرداری به درآمدهای حاصل از جرائم کمیسیون ماده صد و عوارض پروانه ساختمانی و عدم تعهد منابع درآمد پایدار , برنامه‌های آتی شهردار در مواجه با بحران و رکود اقتصادی و تأمین منابع مالی موردنیاز با پیش‌بینی مبلغ درآمد را دیگر سؤالات مطرح‌شده از شهردار عنوان کرد.</p>
      <p>حجت‌الاسلام سبزینی بیان کرد: شب گذشته و در جلسه شورای اسلامی شهر ملایر شهردار ملایر در صحن شورا حاضرشده و به همه سؤالات مطرح‌شده پاسخ دادند.</p>
      <p>وی گفت: شورای اسلامی شهر ملایر پس از بررسی پاسخ‌های شهردار در جلسه روز دوشنبه نتیجه را اعلام می‌کند و اگر اعضای شورا از پاسخ‌های شهردار قانع شده باشند وی به کار خود ادامه می‌دهد.</p>
      <p>سخنگوی شورای اسلامی شهر ملایر افزود: اگر اعضای شورا از پاسخ‌های شهردار نیز قانع نشده باشند طرح استیضاح شهردار کلید می‌خورد.</p>
      <p>انتهای پیام/</p>
    </article>
  </body>
</html>