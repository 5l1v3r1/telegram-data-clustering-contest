<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/nalKrL/valgdagsmaaling-ytre-hoeyre-partiet-vox-dobler-seg-i-det-spanske-valget"/>
    <meta property="og:site_name" content="Bergens Tidende"/>
    <meta property="article:published_time" content="2019-11-10T20:04:12+00:00"/>
    <meta property="og:title" content="Valgdagsmåling: Ytre høyre-partiet Vox dobler seg i det spanske valget"/>
    <meta property="og:description" content="Statsminister Pedro Sanchez' sosialdemokratiske PSOE vinner det spanske valget, men får ikke flertall, viser valgdagsmåling. Ytre høyre-partiet Vox dobler seg."/>
  </head>
  <body>
    <article>
      <h1>Valgdagsmåling: Ytre høyre-partiet Vox dobler seg i det spanske valget</h1>
      <h2>Statsminister Pedro Sanchez' sosialdemokratiske PSOE vinner det spanske valget, men får ikke flertall, viser valgdagsmåling. Ytre høyre-partiet Vox dobler seg.</h2>
      <address><time datetime="2019-11-10T20:04:12+00:00">10 Nov 2019, 20:04</time> by <a rel="author">NTB-DPA-AP</a></address>
      <p>Ytre høyre-partiet Vox får trolig mellom 56 og 59 seter, ifølge prognoser fra den spanske TV-kanalen RTVE.</p>
      <p>Det er godt over doblet fra april, da partiet fikk 24 seter. De vil i så fall bli Spanias tredje største parti kun seks måneder etter sin debut i nasjonalforsamlingen.</p>
      <h3>Flest seter, men ikke flertall</h3>
      <p>Sanchez' parti PSOE får flest seter, trolig mellom 114 til 119, ifølge prognose. Det er en nedgang fra 123 seter i valget i april og langt fra godt nok til å sikre seg et flertall. Da trengs det 176 seter.</p>
      <p>Konservative Partido Popular (PP) ligger an til å få 85–90 seter, opp fra 66.</p>
      <figure>
        <img src="https://images.sacdn.no/v2/images/6f8a346c-6fc5-4b29-bd6b-7b7d99d67fc6?fit=crop&amp;h=1267&amp;w=1900&amp;s=880724ec567438dd9739519d1708ad0b55b25c98"/>
        <figcaption>STEMTE: Statsminister Pedro Sanchez avla sin stemme ved valget i Spania søndag.<cite>Foto: Bernat Armangue, NTB scanpix</cite></figcaption>
      </figure>
      <p>Statsministeren forsøkte i månedsvis etter valget i april å danne regjering med støtte fra venstrepartiet Podemos, men forhandlingene ledet ikke frem siden Sanchez nektet å danne koalisjonsregjering.</p>
      <p>I september så han seg nødt til å lyse ut nyvalg etter at kong Felipe erklærte at ingen av kandidatene hadde nok støtte til å sikre flertall i nasjonalforsamlingen.</p>
      <figure>
        <img src="https://images.sacdn.no/v2/images/520ddf97-02e0-4b41-af9f-065c8ebb0510?fit=crop&amp;h=1267&amp;w=1900&amp;s=813b920c69aff836443ecfb2c498cf76bb64836f"/>
        <figcaption>I FREMGANG: Partileder Santiago Abascal i ytre høyre-partiet Vox avga sin stemme i Madrid.<cite>Foto: Andrea Comas, NTB scanpix</cite></figcaption>
      </figure>
      <h3>Lav deltakelse</h3>
      <p>Søndagens valg er det andre i år, og det fjerde på like mange år i Spania. Trolig har lav valgdeltakelse hatt mye å si for resultatet.</p>
      <p>Klokken 18 hadde 56,8 prosent av velgerne brukt stemmeretten sin, ned fra 60.7 prosent i valget i april.</p>
      <figure>
        <img src="https://images.sacdn.no/v2/images/6029172f-3222-482d-b113-044cd14ab1f4?fit=crop&amp;h=1267&amp;w=1900&amp;s=d52613182e05abd4ccca41ca5944e814dc9986fd"/>
        <figcaption>KONSERVATIV: Partileder Pablo Casado i konservative Partido Popular (PP) håpte på et bedre resultat enn i det historisk svake valget i april.<cite>Foto: Manu Fernandez , NTB scanpix</cite></figcaption>
      </figure>
      <p>Valglokalene på fastlandet stengte klokken 20, mens innbyggerne på Kanariøyene kan stemme til klokken 21.</p>
      <p>37 millioner spanjoler er stemmeberettiget. Rundt 93.000 politifolk sørget for sikkerheten, men valgdagen har forløpt uten noen store hendelser.</p>
      <related>
        <h4>Les også</h4>
        <a href="https://www.bt.no/btmeninger/debatt/i/jdxrwo/det-er-ytringsfrihet-for-katalanere"/>
        <a href="https://www.bt.no/utenriks/i/AdWwRx/hundretusenvis-protesterer-i-barcelona"/>
      </related>
      <related>
        <h4>Mest lest akkurat nå</h4>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/BReyL9/trond-fikk-under-to-kroner-for-en-hel-sau-vi-maa-flire-av-betalingen"/>
        <a href="https://www.bt.no/sport/i/AdBmyx/rbk-helten-tordnet-paa-direktesendt-tv-det-er-det-verste-som-kan-skj"/>
        <a href="https://www.bt.no/nyheter/lokalt/i/OpXJ3A/doed-mann-funnet-paa-stemmemyren"/>
        <a href="https://www.bt.no/kultur/i/K3XXrM/slik-skal-de-faa-bergens-foerste-michelin-stjerne"/>
      </related>
      <ol>
        <li>
          <a href="https://www.bt.no/tag/Spania">Spania</a>
        </li>
        <li>
          <a href="https://www.bt.no/tag/Kanari%C3%B8yene">Kanariøyene</a>
        </li>
      </ol>
    </article>
  </body>
</html>