<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sencov-planuje-znimati-po-filmu-na-rik-639032.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-10T20:45:31+00:00"/>
    <meta property="og:title" content="Сенцов планує знімати по фільму на рік"/>
    <meta property="og:description" content="Сенцов заявив, що працює «тільки з художніми ігровими повнометражними фільмами»"/>
  </head>
  <body>
    <article>
      <h1>Сенцов планує знімати по фільму на рік</h1>
      <address>
        <time datetime="2019-11-10T20:45:31+00:00">10 Nov 2019, 20:45</time>
      </address>
      <h4>Сенцов заявив, що працює «тільки з художніми ігровими повнометражними фільмами»</h4>
      <p>Звільнений із російського ув’язнення український режисер Олег Сенцов має намір знімати по фільму в рік.</p>
      <p>Про це він розповів <a href="https://www.radiosvoboda.org/a/news-sentsov-filmy/30262976.html">в інтерв’ю</a> проєкту Радіо Свобода і «Голосу Америки» «Настоящее время».</p>
      <p>«Три сценарії написані у в’язниці, закінчені, два сценарії закінчені до в’язниці. Разом п’ять повністю закінчених сценаріїв, готові до роботи. Два з них уже запущені в розробку, і зйомки одного будуть в 2020 році, якщо все буде добре, другого – в 2021, якщо все буде добре. І наступні – щороку по фільму, якщо все буде добре. Але цю роботу я вже веду», – розповів Сенцов.</p>
      <p>Він зазначив, що працює «тільки з художніми ігровими повнометражними фільмами».</p>
      <p>«Перший фільм буде називатися «Носоріг», це кримінальна драма. Це те, до чого ми провели підготовку річну, не встигли почати зйомку, зараз починаємо все з нуля. Я не звик говорити про свої плани, поки не закінчено справу. Закінчу – ось, будь ласка, дивіться. А поки ні: ця тема обговорюється з тими, з ким я працюю, з моєю групою, з близькими людьми», – додав Сенцов.</p>
      <p>Олег Сенцов разом зі ще 34 українцями повернувся з російського ув’язнення 7 вересня цього року в результаті обміну з Росією.</p>
      <related>
        <a href="https://glavcom.ua/news/sencov-u-lvovi-vzyav-uchast-v-akciji-na-pidtrimku-ukrajinskih-politvyazniv-627061.html"/>
        <a href="https://glavcom.ua/country/society/sencov-pokazav-jedine-foto-z-rosiyskoji-vyaznici-625328.html"/>
        <a href="https://glavcom.ua/country/politics/sentsov-vizme-uchast-u-forumi-vilnoji-rosiji-638839.html"/>
      </related>
    </article>
  </body>
</html>