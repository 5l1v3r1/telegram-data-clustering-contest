<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/livyrpul-napravi-ogromna-krachka-kym-titlata-pobezhdavajki-manchestyr-siti-na-anfijld-1404839.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-10T20:24:00+00:00"/>
    <meta property="og:title" content="Ливърпул направи огромна крачка към титлата, побеждавайки Манчестър Сити на &quot;Анфийлд&quot;"/>
    <meta property="og:description" content="Отборът на Ливърпул спечели дербито на кръга в Английската Висша лига, надделявайки с 3:1 над Манчестър Сити Попаденията за тима на Юрген Клоп отбелязаха Фабиньо, Мохамед Салах и Садио Мане"/>
  </head>
  <body>
    <article>
      <h1>Ливърпул направи огромна крачка към титлата, побеждавайки Манчестър Сити на "Анфийлд"</h1>
      <address><time datetime="2019-11-10T20:24:00+00:00">10 Nov 2019, 20:24</time> by <a rel="author">Sportlive.bg</a></address>
      <p>Отборът на Ливърпул спечели дербито на кръга в Английската Висша лига, надделявайки с 3:1 над Манчестър Сити. Попаденията за тима на Юрген Клоп отбелязаха Фабиньо, Мохамед Салах и Садио Мане. Бернардо Силва върна един гол за „гражданите“ в края на мача.</p>
      <p>Срещата започна добре за Манчестър Сити, които установиха контрол в първите няколко минути от двубоя. В 5-тата минута ситуация в наказателното поле, при която „гражданите“ искаха дузпа за игра с ръка на Александър-Арнолд беше подмината от съдията Майкъл Оливър. При последвалата контраатака Ливърпул откри резултата чрез Фабиньо, който отдалеч разстреля Клаудио Браво. В минутите след попадението Сити бе по-активния тим, но в 12-тата минута домакините отново изненадаха играчите на Гуардиола на контраатака. Анди Робъртсън центрира отляво и топката попадна в непокрития Мохамед Салах, който с глава направи резултата 2:0.</p>
      <p>Началото на второто полувреме отново бе силно за Ливърпул. В 50-тата минута капитанът Джордан Хендерсън центрира отдясно и Садио Мане бе в наказателното поле, за да засече центрирането – 3:0! Оттук насетне мачът се обърна и Манчестър Сити бе по-активният отбор. „Гражданите“ върнаха един гол чрез Бернардо Силва в 78-ата минута. До края на срещата Сити бе по-активният отбор, но до нов гол така и не се стигна.</p>
      <p>Така Ливърпул събира актив от 34 точки след 12 мача и е еднолично начело в Премиър лийг, на цели 8 от Лестър и Челси, които са съответно втори и трети. Загубата смъкна Манчестър Сити на 4-тото място в подреждането, като тимът на Гуардиола е с 25 точки и на цели 9 пункта зад днешния си опонент.</p>
      <p>
        <b>ПЪРВО ПОЛУВРЕМЕ:</b>
      </p>
      <p>Двубоят започва с лек натиск на отбора на Манчестър Сити, но "гражданите" така и не достигат до удар по посока на вратата на Ливърпул. В 6-тата минута се стига до първата по-опасна ситуация пред врата на Ливъпрул, след като играчи на "гражданите" искат дузпа за игра с ръка на Александър-Арнолд. Още в следващата атака обаче Ливърпул откриват резултата чрез страхотен изстрел отдалеч на Фабиньо - 1:0! Това бе 9-ти гол на Ливърпул извън наказателното поле през този сезон, като те са на първо място в лигата по този показател.</p>
      <p>Манчестър Сити отвръщат чрез опасно центриране в наказателното поле. Топката е подадена към Рахийм Стърлинг, който стреля с глава, но кълбото минава встрани от вратата на Алисон. 11-та минута изминава от началото на мача, а играчите на Гуардиола продължават да търсят изравняването. Центриране от фаул на Де Бройне и двама играчи в светлосиньо се разминават с топката пред вратата на Алисон. В 12-тата минута обаче Ливърпул стига до втори гол, след като Анди Робъртсън намира по страхотен начин Мохамед Салах, който с глава разстрелва Клаудио Браво - 2:0! И при този гол обаче се прокрадват леки съмнения за засада.</p>
      <p>В 21-вата минута домакините стигат до нова опасност пред вратата на Браво. Вайналдум нахлува в наказателното поле, но подаването му е избито от играч от "гражданите". 25-та минута и първи удар към вратата на Ливърпул от страна на Серхио Агуеро, който търси своя първи гол на "Анфилд" с екипа на Манчестър Сити. Изстрелът му обаче е спасен от Алисон. Това е 232-ри мач, в който "мърсисайдци" водят с два гола разлика на "Анфилд", като те никога не са губили на собствения си стадион, когато са водили с повече от 1 гол. 29-та минута и удар на Анхелино минава покрай гредата на Алисон.</p>
      <p>Манчестър Сити като че ли не могат да измислят начин, по който да стигнат до вратата на Ливърпул. "Гражданите" печелят корнер след корнер, но от тези статични положения не се стига до опасност за Алисон. Междувременно Фирмино е оставен сам на границата на наказателното поле на гостите, но стреля високо над вратата. Отново бразилецът получава добра топка от Александър-Арнолд в 38-ата минута, но Браво спасява. В 42-рата минута Кун Агуеро бе изведен от Де Бройне. Изстрелът на аржентинеца минава покрай гредата на вратата на Ливърпул. В последната 45-та минута Салах стреля опасно към вратата на Браво, но чилиецът лови. Първото полувреме завършва със слаб удар на Серхио Агуеро.</p>
      <p>
        <b>ВТОРО ПОЛУВРЕМЕ:</b>
      </p>
      <p>Двата тима излизат на "Анфилд" без промени. Гостите започват втората част в търсене на гол и печелят два корнера. В 50-тата минута Ливърпул като че ли слагат точка на спора в мача. Джордан Хендерсън прави центриране отдясно, а голмайсторът на Ливърпул през този сезон Садио Мане е в наказателното поле, за да засече топката с глава - 3:0! Голът бе 16-ти за Мане на "Анфилд" през 2019г., с което сенегалецът е първи по този показател.</p>
      <p>Веднага след гола Рахийм Стърлинг нахлува опасно в наказателното поле на Ливърпул, но Деян Ловрен застава на пътя на топката и избива в ъглов удар. "Гражданите" опитват да създадат още няколко положения главно отдясно чрез Стърлинг, но без успех. 61-ва минута, в игра влиза Джеймс Милнър на мястото на асистиралия за третия гол Джордан Хендерсън. Отново Стърлинг нахлува опасно в наказателното поле на домакините в 65-тата минута и пада за дузпа. Претенциите му обаче са подминати от съдията Майкъл Оливър.</p>
      <p>В 70-тата минута на срещата Гуардиола прави втора промяна, като вкарва в игра Габриел Жезус. Напускащият е Серхио Агуеро, който не успява да се разпише в 11-ти мач на "Анфилд". Извеждащ пас към Джеймс Милнър е пресечен от Джон Стоунс, ъглов удар за Ливърпул. "Мърсисайдци" се отпускат в заключителните минути от мача и Манчестър Сити връща един гол. Анхелино подава по земя отляво и топката достига до Бернардо Силва, който отбелязва - 3:1!</p>
      <p>Веднага след гола Стърлинг пропуска страхотен шанс за Манчестър Сити. Роберто Фирмино е изваден от Юрген Клоп, а на негово място влиза Алекс Окслейд-Чембърлейн. Нови претенции за дузпа за Манчестър Сити в 82-рата минута, след като топката среща ръката на Александър-Арнолд в наказателното поле на Ливърпул. Майкъл Оливър отново е безмълвен. Мохамед Салах междувременно напуска за Джо Гомес. До края на срещата Стърлинг опита да застраши вратата на Алисон, но до гол не се стигна.</p>
      <p>Стартови състави:</p>
      <p><b>ЛИВЪРПУЛ:</b> Алисон, Александър-Арнолд, Робъртсън, Ван Дайк, Ловрен, Фабиньо, Хендерсън, Вайналдум, Мане, Фирмино, Салах</p>
      <p><b>МАНЧЕСТЪР СИТИ:</b> Браво, Уокър, Анхелино, Стоунс, Фернандиньо,Родри, Гюндоган, Де Бройне, Бернардо Силва, Стърлинг, Агуеро</p>
      <p>
        <b>ПРЕДИ ДВУБОЯ</b>
      </p>
      <p>Двата тима не са се срещали от месец януари тази година, когато Манчестър Сити победи като домакин Ливърпул с 2:1. В миналия кръг и двата отбора постигнаха трудни победи – Манчестър Сити обърна Саутхемптън у дома до 2:1, а Ливърпул също направи късен обрат със същия резултат при гостуването си на Астън Вила, като Садио Мане отбеляза победното попадение чак в 94-тата минута.</p>
      <p>Юрген Клоп няма особени кадрови проблеми преди мача, като единствено Жоел Матип и Джердан Шакири са с травми. Проблемите пред Хосеп Гуардиола са по-сериозни, като той не може да разчита на Едерсон, Давид Силва и Родри. Олександър Зинченко, Аймерик Лапорт и Лирой Сане пък са дългосрочно контузени.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Kyde-da-gledame-derbito-Livyrpul---Manchestyr-Siti-vyv-Visshata-liga-1404749.html"/>
        <a href="https://www.sportlive.bg/worldfootball/england/Klop-komentira-shansovete-Livyrpul-da-privleche-Mbape-1404629.html"/>
        <a href="https://www.sportlive.bg/worldfootball/england/Fernandinxo-se-zakani-Siti-da-prekysne-negativnata-statistika-na-Anfijld-1404481.html"/>
        <a href="https://www.sportlive.bg/worldfootball/england/Klop-Trqbva-da-bydem-smeli-sreshtu-Siti-1404461.html"/>
        <a href="https://www.sportlive.bg/worldfootball/england/Derbito-Livyrpul-%E2%80%93-Manchestyr-Siti-ili-machyt-kojto-shte-opredeli-shampiona-1404801.html"/>
      </related>
    </article>
  </body>
</html>