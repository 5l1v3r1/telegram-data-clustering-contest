<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546297.html/%D8%A2%D9%82%D8%A7%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%81%D8%B3%D8%A7%D8%AF-%D8%B1%D8%A7-%D8%A7%D8%B2-%D8%A8%D8%B1%D8%A7%D8%AF%D8%B1-%D8%AE%D9%88%D8%AF%D8%AA%D8%A7%D9%86-%D8%B4%D8%B1%D9%88%D8%B9-%DA%A9%D9%86%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-10T20:12:00+00:00"/>
    <meta property="og:title" content="آقای رئیس جمهور مبارزه با فساد را از برادر خودتان شروع کنید"/>
    <meta property="og:description" content="نماینده مردم ورامین در مجلس گفت: آقای رئیس جمهور مفاسد اقتصادی در دستگاه‌های جنابعالی اتفاق می‌افتد شما که می‌گویید کشیدن چند نفر به دادگاه‌ها مبارزه با فساد نیست در شش سال گذشته با این مفاسد مبارزه می‌کردید."/>
  </head>
  <body>
    <article>
      <h1>آقای رئیس جمهور مبارزه با فساد را از برادر خودتان شروع کنید</h1>
      <h2>نماینده مردم ورامین در مجلس:</h2>
      <address>
        <time datetime="2019-11-10T20:12:00+00:00">10 Nov 2019, 20:12</time>
      </address>
      <p>نماینده مردم ورامین در مجلس گفت: آقای رئیس جمهور مفاسد اقتصادی در دستگاه‌های جنابعالی اتفاق می‌افتد شما که می‌گویید کشیدن چند نفر به دادگاه‌ها مبارزه با فساد نیست در شش سال گذشته با این مفاسد مبارزه می‌کردید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدحسین نقوی حسینی در نطق میان دستور خود در نشست علنی امروز عصر مجلس (یکشنبه 19 آبان 98) گفت: چهره ریاکارانه، سلطه‌گرایانه، و جنایت‌کارانه آمریکا در رأس استکبار جهانی امروزه بر کسی پوشیده نیست. ملت ایران انواع و اقسام توطئه‌ها، جنایات، دخالت‌ها، خیانت‌ها، نفوذها، کودتاها و اقدامات خصمانه آمریکا از جمله تحریم‌های ظالمانه و عهدشکنانه مکرر آمریکایی‌ها را در حق خود هرگز فراموش نخواهند کرد.</p>
      <p>نماینده مردم ورامین در مجلس شورای اسلامی اظهار داشت: آمریکایی که با بی‌شرمی تمام از چپاول و غارت نفت و سایر سرمایه‌های کشورهای اسلامی سخن می‌گوید نه قابل اعتماد است و نه لایق مذاکره و در عجبم که برخی همچنان بر طبل مذاکره می‌کوبند.</p>
      <p>وی افزود: در چنین شرایطی کدام وجدان بیدار و کدام انسان آگاه و آزاده و کدام ایرانی غیرتمند راضی با مذاکره با آمریکا می‌شود که نتیجه‌اش جز ذلت و خواری ملت ایران چیز دیگری نخواهد بود. آمریکا با برجام یا بدون برجام در حال افول و فروپاشی است و اگر توانایی دارد خود را نجات دهد.</p>
      <p>نقوی خاطرنشان کرد: مقاومت سازنده و اقتصاد مقاومتی و تکیه بر سرمایه‌ها و ظرفیت‌های داخلی تنها را عزت و اقتدار ملت ایران در مقابله با آمریکا است و دولت و مجلس و قوه قضاییه و همه نهادها و دستگاه‌ها با تمام قوا با پیروی از منویات مقام معظم رهبری مقاومت قهرمانانه را در دستور کار خود قرار دهند.</p>
      <p>نماینده مردم ورامین در مجلس شورای اسلامی اظهار داشت: آقای رئیس جمهور شما در یزد اشاره کردید که اقتصاد مقاومتی و مقاومت به مذاکره ختم می‌شود این غلط است این اشتباه نادرستی است. مقاومت ملت ایران به پیروزی ملت ایران و عدم مذاکره با آمریکا ختم خواهد شد. تحلیل اشتباه به مردم ندهید. </p>
      <p>وی ادامه داد: در این مسیر مبارزه با مفاسد اقتصادی نقش مهمی را ایفا می‌کند و لازم است از اقدامات اعتمادساز و امیدبخش رئیس دستگاه قضا و همکارانش تقدیر و تشکر کنیم. </p>
      <p>نقوی خاطرنشان کرد: آقای رئیس جمهور در یزد اقدام اعتمادساز قوه قضاییه در مبارزه با فساد را اشتباه تحلیل کرد و گفت کشاندن چند نفر به دادگاه مبارزه با مفاسد اقتصادی نیست. </p>
      <p>نماینده مردم ورامین در مجلس شورای اسلامی اظهار داشت: آقای رئیس جمهور مفاسد اقتصادی در دستگاه‌های جنابعالی اتفاق می‌افتد در شش سال گذشته مبارزه می‌کردید. اگر می‌گویید کشاندن افراد به دادگاه مبارزه با مفاسد اقتصادی نیست شما با مفاسد مبارزه کنید و در این مسیر از برادر خودتان شروع کنید.</p>
      <p>وی افزود: آقای رئیس جمهور حقابه سال 96 هر نهری 70 هزار تومان بود امروز 280 هزار تومان به کشاورزان فروخته می‌شود. کود شیمیایی 30 هزار تومانی امروز 62 هزار تومان به کشاورزان فروخته می‌شود، سم کشاورزی لیتری 30 هزار تومان در سال گذشته امروز لیتری 105 هزار تومان به کشاورزان فروخته می‌شود. بذر ذرت از کیلویی 10 هزار تومان در سال گذشته به کیلویی 28 هزار تومان در حال حاضر رسیده است. بذر گندم، هزینه تراکتور، هزینه برق موتورهای آب کشاورزی و سایر نهاده‌های کشاورزی و دامی امروز چندین برابر شده است.</p>
      <p>نقوی خاطرنشان کرد: آقای رئیس جمهور، آقای وزیر کشاورزی هزینه کشاورزان و دامپروران امروز 200 الی 300 برابر افزایش پیدا کرده و شما حرف از اقتصاد مقاومتی می‌زنید.</p>
      <p>نماینده مردم ورامین در مجلس شورای اسلامی اظهار داشت: راه‌های کشور وضعیت مطلوبی ندارد و مردم در راه‌های تک‌تک استان‌ها و شهرهای این کشور قتل‌عام می‌شوند. </p>
      <p>وی افزود: وضعیت بهداشت و درمان و بیمارستان‌های کشور خوب نیست. روز جمعه یک معلم به من مراجعه کرد و در مورد بخیه پیشانی دختر خودش که 10 سانتی شکافته شده بود گفت که بیمارستان‌های ورامین، قرچک، پیشوا و چندین بیمارستان شهر تهران را از ساعت 12 شب تا 2.5 بامداد زیر پا گذاشتم یک پزشک متخصص در این بیمارستان‌ها برای یک بخیه کردن ساده پیدا نکردم.</p>
      <p>نقوی خاطرنشان کرد: آقای رئیس جمهور ارتقای احترام پاسپورت ایرانی، ارتقای ارزش پول ملی، توانمندسازی مردم در حدی که نیاز به یارانه نداشته باشند پیشکش جنابعالی و دولت جنابعالی، جلوی افزایش لجام‌گسیخته قیمت‌ها در بازار و آشفتگی در قیمت‌گذاری کالاها را بگیرید.مردم دچار مشکلات جدی هستند. قیمت‌ها را تثبیت کنید قیمت‌های سرسام‌آور مسکن و اجاره مسکن را کنترل کنید. مردم نمی‌توانند زندگی خود را اداره کنند.</p>
      <p>منبع: فارس</p>
      <p>انتهای پیام/</p>
    </article>
  </body>
</html>