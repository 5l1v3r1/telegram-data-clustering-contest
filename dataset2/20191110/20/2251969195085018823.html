<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/10/menghi-macerata-battuta-in-puglia-alessano-si-impone-in-quattro-set/1323411/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-10T20:48:00+00:00"/>
    <meta property="og:title" content="Menghi Macerata battuta in Puglia, Alessano si impone in quattro set"/>
    <meta property="og:description" content="VOLLEY A3 - Gli uomini di coach Di Pinto lottano in tutti i parziali ma vengono sconfitti dalla Aurispa"/>
  </head>
  <body>
    <article>
      <h1>Menghi Macerata battuta in Puglia, Alessano si impone in quattro set</h1>
      <h2>VOLLEY A3 - Gli uomini di coach Di Pinto lottano in tutti i parziali ma vengono sconfitti dalla Aurispa</h2>
      <address><time datetime="2019-11-10T20:48:00+00:00">10 Nov 2019, 20:48</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F10%2Fmenghi-macerata-battuta-in-puglia-alessano-si-impone-in-quattro-set%2F1323411%2F">Condividi7</a><a href="https://twitter.com/intent/tweet?text=Menghi+Macerata+battuta+in+Puglia%2C++Alessano+si+impone+in+quattro+set&amp;url=https%3A%2F%2Fwww.cronachemaceratesi.it%2F2019%2F11%2F10%2Fmenghi-macerata-battuta-in-puglia-alessano-si-impone-in-quattro-set%2F1323411%2F">Tweet</a>Email7 Condivisioni</p>
      <p> </p>
      <p> </p>
      <p><b>La Menghi Macerata lotta ma ad Alessano finisce 3-1. La trasferta pugliese si conferma dura come pronosticato alla vigilia e i biancorossi escono sconfitti dopo una gara molto combattuta, tirata e sofferta. In un caldissimo palazzetto dello sport di Tricase, la Menghi Macerata si è ritrovata sotto ma è cresciuta nel corso dei set. La squadra è stata anche sfortunata in alcuni episodi, non riuscendo a trovare il 2 a 2 al quarto set che avrebbe riaperto la sfida e garantito di tornare a casa con almeno un punto. </b>L’Aurispa Alessano scende in campo con il temibile Boswinkel, Erminio Russo e Dal Bosco, al centro c’è Catena, Ciardo al palleggio e Davide Russo libero. Per la Menghi Macerata sestetto collaudato con la forza di Rizo e Gabriele accompagnata dall’esperienza del Capitano Monopoli e di Calonico al centro, infine Nasari e Gabbanelli. La partita inizia subito combattuta e mostra uno spartito che non cambierà per tutta la gara: le due squadre lottano punto a punto con frequenti rovesciamenti di punteggio. È Alessano che prova a scappare per prima sul 16-9, ma Macerata non molla e si avvicina 18-15 anche grazie ad una serie di buone battute di Nasari. Lo svantaggio si assottiglia 20-19 tuttavia nel momento decisivo hanno la meglio gli avversari. Macerata si ritrova ad inseguire e sale anche un po’ di nervosismo per qualche decisione dell’arbitro. Il secondo set resta in equilibrio ma di nuovo il finale è favorevole ad Alessano. Decisivo il terzo set dove i biancorossi reagiscono, vanno avanti, recuperano e resistono; Rizo guida la carica e stavolta è 23-25, partita riaperta. È sempre Alessano ad andare avanti però, anche nel quarto set, Macerata recupera e ribalta 10-11. Sul 16-16 grande spettacolo con recuperi miracolosi da una parte e dall’altra e un po’ di sfortuna a colpire i ragazzi di Di Pinto. Gli avversari prendono scappano ma di nuovo Macerata non si arrende e va vicina al recupero fino al 25-22 che chiude tutto.</p>
      <p>
        <b>Il tabellino:</b>
      </p>
      <p>
        <b>AURISPA ALESSANO- MENGHI MACERATA 3-1 (25-20, 25-21, 23-25, 25-22 )</b>
      </p>
      <p><b>AURISPA ALESSANO:</b> Russo D., Ciardo 2. Scardia 7, Boswinkel 26, Russo E. 13, Catena 6, Campana, Dal Bosco 17. Allenatore: Bramato.</p>
      <p><b>MENGHI MACERATA:</b> Nasari 15, Porcello 6, Menichetti, Calonico 8, Gabriele 15, Bruno, Monopoli, Stella, Rizo 20, Gabbanelli, Valenti. Allenatore: Di Pinto.</p>
      <p><b>ARBITRI:</b> Fabio Scarfò, Danilo De Sensi</p>
    </article>
  </body>
</html>