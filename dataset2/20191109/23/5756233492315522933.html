<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620708/%D8%AA%DA%A9%D8%B0%DB%8C%D8%A8-%D8%A8%D8%B1%D8%AE%DB%8C-%D8%A8%D8%B1%D8%AF%D8%A7%D8%B4%D8%AA%E2%80%8C%D9%87%D8%A7-%D8%A7%D8%B2-%D8%A8%DB%8C%D8%A7%D9%86%DB%8C%D9%87-%D8%A7%D8%AE%DB%8C%D8%B1%D9%85%D8%B1%D8%AC%D8%B9%DB%8C%D8%AA-%D8%B9%D8%A7%D9%84%DB%8C-%D8%B9%D8%B1%D8%A7%D9%82%D9%85%D8%B1%D8%AC%D8%B9%DB%8C%D8%AA-%D8%B9%D8%A7%D9%84%DB%8C-%D8%AF%D8%B1-%D8%AA%D9%88%D8%A7%D9%81%D9%82-%D8%A7%D8%AD%D8%B2%D8%A7%D8%A8-%D8%B3%DB%8C%D8%A7%D8%B3%DB%8C-%D8%A8%D8%B1-%D9%85%D9%88%D8%B6%D9%88%D8%B9-%D8%AF%D9%88%D9%84%D8%AA-%D8%AF%D8%AE%D8%A7%D9%84%D8%AA%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T23:13:00+00:00"/>
    <meta property="og:title" content="تکذیب برخی برداشت‌ها از بیانیه اخیرمرجعیت عالی عراق/مرجعیت عالی در توافق احزاب سیاسی بر موضوع دولت دخالتی ندارد"/>
    <meta property="og:description" content="دفتر مرجعیت عالی عراق با تکذیب برخی برداشت ها از بیانیه اخیر و شایعات منتشر شده، تاکید کرد که دیدگاه مرجعیت درخصوص تظاهرات اخیر به روشنی بیان شده و ادعای این که مرجعیت بعنوان یک طرف در توافق احزاب سیاسی در مورد سرنوشت دولت مداخله دارد، کذب است."/>
  </head>
  <body>
    <article>
      <h1>تکذیب برخی برداشت‌ها از بیانیه اخیرمرجعیت عالی عراق/مرجعیت عالی در توافق احزاب سیاسی بر موضوع دولت دخالتی ندارد</h1>
      <address>
        <time datetime="2019-11-09T23:13:00+00:00">09 Nov 2019, 23:13</time>
      </address>
      <p>
        <i>دفتر مرجعیت عالی عراق با تکذیب برخی برداشت ها از بیانیه اخیر و شایعات منتشر شده، تاکید کرد که دیدگاه مرجعیت درخصوص تظاهرات اخیر به روشنی بیان شده و ادعای این که مرجعیت بعنوان یک طرف در توافق احزاب سیاسی در مورد سرنوشت دولت مداخله دارد، کذب است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی تاکید مرجعیت عالی عراق در آخرین بیانیه خود در خصوص حوادث جاری عراق که دیروز جمعه در خطبه دوم نمازجمعه کربلا معروف به خطبه مرجعیت از سوی شیخ عبدالمهدی الکربلایی نماینده آیت الله سیستانی و امام جمعه کربلا قرائت شد، برخی رسانه ها با انتشار برخی تفسیرها از مداخله مرجعیت عراق در موضوع دولت خبر دادند.</p>
      <p>در بیانیه مرجعیت عراق تاکید شده بود که برنامه اصلاحات مورد مطالبه معترضان باید با توافق احزاب سیاسی و برای یک دوره زمانی معین و به موقع اجرا درآید.</p>
      <figure>
        <img src="https://aftabnews.ir/files/fa/news/1398/8/18/357275_734.jpg"/>
      </figure>
      <p>اکنون دفتر مرجعیت عالی عراق در بیانیه ای تاکید کرده است که بر خلاف مطالب منتشر شده در برخی رسانه ها، آیت الله سیستانی در توافق ادعا شده در مورد ابقای دولت و پایان دادن به اعتراضات، یکی از طرف های آن نبوده ( و در آن دخالتی نداشته) است.</p>
      <p>بیانیه افزود: موضع مرجعیت دینی عراق درباره اعتراضات مردمی و نحوه تعامل با آن و پاسخگویی به خواسته های معترضان پیش تر به روشنی در خطبه های نماز جمعه (کربلا) بیان شده و به هر کس که تماسی در این خصوص داشته نیز اعلام شده است و هر چیزی بر خلاف آن که به مرجعیت دینی عراق نسبت داده شود با هدف بهره برداری سیاسی از سوی برخی گروهها و افراد است و هیچ بهره ای از واقعیت ندارد.</p>
      <p>دفتر آیت الله سیستانی همچنین در خصوص حمل تصویر این مرجع از سوی برخی نیروهای امنیتی بار دیگر تاکید کرد که ایشان راضی به این امر نیست و خواستار عدم تکرار آن است.</p>
      <p>در پی قرائت بیانیه مرجعیت عالی عراق در خطبه های دیروز نماز جمعه کربلا که درآن بطور ویژه از نیروهای نظامی عراق و کسانی (نیروهای مقاومت و الحشد الشعبی) که در جنگ علیه داعش به آنها پیوستند تقدیر شده بود، گروههای از نیروهای نظامی در یک راهپیمایی با در دست داشتن تصاویری از آیت الله سیستانی از توجه وی قدردانی کرده بودند.</p>
      <p>دفتر آیت الله سیستانی پیش تر از اقدام برخی تظاهرکنندگان در حمل تصاویر ایشان ابراز ناخرسندی کرده بود.</p>
    </article>
  </body>
</html>