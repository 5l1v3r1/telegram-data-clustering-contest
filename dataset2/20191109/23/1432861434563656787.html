<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/hettrik-na-mesi-vyrna-barselona-otnovo-na-vyrha-(video)-1404693.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-09T23:58:00+00:00"/>
    <meta property="og:title" content="Хеттрик на Меси върна Барселона отново на върха (ВИДЕО)"/>
    <meta property="og:description" content="Барселона победи с 4:1 Селта Виго в домакински мач от испанската Премиера Дивисион Голямата звезда на каталунците Лионел Меси вкара хеттрик, като две от попаденията бяха след фаулове от над 20 метра"/>
  </head>
  <body>
    <article>
      <h1>Хеттрик на Меси върна Барселона отново на върха (ВИДЕО)</h1>
      <address><time datetime="2019-11-09T23:58:00+00:00">09 Nov 2019, 23:58</time> by <a rel="author">Sportlive.bg</a></address>
      <p><a href="https://www.sportlive.bg/tags/2223"><b>Барселона</b></a> победи с 4:1 Селта Виго в домакински мач от испанската Премиера Дивисион. Голямата звезда на каталунците Лионел Меси вкара хеттрик, като две от попаденията бяха след фаулове от над 20 метра. Четвъртото попадение бе дело на Серхио Бускетс, а за гостите се разписа Оласа. По този начин шампионите продължават надпреварата с Реал Мадрид, като и двата тима имат по 25 точки на върха. По-рано днес <a href="https://www.sportlive.bg/worldfootball/spain/Real-Madrid-se-razvihri-sreshtu-Ejbar-i-se-nastani-na-vyrha-1404703.html"><b>"белия балет" разби Ейбар с 0:4 като гост</b></a>.</p>
      <p>Срещата започна в много спокойно темпо, а играта на каталунците определено не вървеше. Трудно създаваха положения, а в първите 15-ина минути дори и притежанието на топката не бе на тяхна страна - 30% срещу впечатляващите 70 за гостите. Единственият опит за удар бе в 14', когато Меси стреля след суматоха пред наказателното поле, но много неуспешно.</p>
      <p>В 22' все пак домакините откриха резултата след единствената грешка, която до момента бяха допуснали от Селта. Айдо игра с ръка в наказателното поле, а при последвалата дузпа Меси откри резултата. И това попадение не вдъхнови особено домакините, като играта им продължи по същия начин.</p>
      <p>В 37' Артур не успя да застигне топката на аутлинията и тя напусна очертанията на терена.Меси успя да вкара, но повторенията ясно показаха, че топката е излязла в аут. В 40' Меси извърши фаул на дъгата на наказателното поле. Лукас Оласа изпълни прекия свободен удар по превъзходен начин, въпреки че всички очакваха Яго Аспас да стреля. Оласа завъртя топката в ъгъла на стената и не остави шансове на Тер Стеген. Меси обаче отговори на това предизвикателство две минути по-късно. Аржентинецът стреля от фаул от 23 метра и направи вратаря безпомощен за 2:1.</p>
      <figure>
        <iframe data-src="https://twitter.com/LeooMessi10i/status/1193269201085095936?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>И втората част започна по отличен начин за шампионите. Лионел Меси оформи своя хеттрик, след като отбеляза от 22-метров свободен удар. Той завъртя топката в десния ъгъл, оставяйки безпомощен вратаря.</p>
      <figure>
        <iframe data-src="https://twitter.com/ESPNFC/status/1193272549163053056?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>В 62' се отвори отличен шанс пред Антоан Гризман след едва второто си подаване с Меси в двубоя. Французинът овладя пас в наказателното поле, но ударът му не затрудни вратаря. До края Барселона спокойно владееше случващото се на терена и в 85' падна и четвърти гол в тяхна полза. Топката рикошира и достигна до краката на Серхио Бускетсмалко зад линията на наказателното поле. Той не се подвоуми и изстреля великолепен удар във вътрешната страна на лявата греда за крайното 4:1.</p>
      <p>
        <b>ПРЕДИ ДВУБОЯ</b>
      </p>
      <p>Жорди Алба е с травма и няма да може да вземе участие в двубоя. Ернество Валверде няма други кадрови проблеми. Каталунците нямат право на повече грешки, след като не впечатляват с представянето си нито в Ла Лига, нито в Шампионска лига.</p>
      <p>Домакините се намират на второ място с 22 точки, с една по-малко от временния лидер Реал Сосиедад, но имат и два мача по-малко. Селта са на 18-та позиция с девет точки от 12 мача, но ако все пак успеят да победят в днешния мач ще се изкачат до 16-ата позиция.</p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Suares-pritesni-Barselona-puskat-go-v-MLS-pri-edno-uslovie-1404678.html"/>
        <a href="https://www.sportlive.bg/worldfootball/spain/Valverde-za-konflikta-Mesi-Grizman-Ne-e-tolkova-zle-kolkoto-izglezhda-1404601.html"/>
        <a href="https://www.sportlive.bg/worldfootball/spain/Po-kolko-miliona-godishno-mogat-da-pechelqt-Real-i-Barselona-ako-prodadat-imenata-na-stadionite-si-1404501.html"/>
        <a href="https://www.sportlive.bg/worldfootball/spain/Ochakva-ni-sledobedno-El-Klasiko-v-delnichen-den-1404382.html"/>
      </related>
    </article>
  </body>
</html>