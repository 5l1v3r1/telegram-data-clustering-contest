<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639118/%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D9%84%DB%8C%D9%84-%D8%AA%D9%86%D8%B4%E2%80%8C%D9%87%D8%A7-%D8%A8%D8%B1-%D8%B3%D8%B1-%D8%A8%D8%B1%D8%AC%D8%A7%D9%85-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T23:02:00+00:00"/>
    <meta property="og:title" content="فشار حداکثری آمریکا دلیل تنش‌ها بر سر برجام است"/>
    <meta property="og:description" content="مدیر اداره کنترل تسلیحات وزارت خارجه چین تاکید کرد: تنش‌های کنونی درباره برنامه هسته‌ای ایران و قدرت‌های جهانی نتیجه سیاست فشار حداکثری واشنگتن است."/>
  </head>
  <body>
    <article>
      <h1>
        <a href="https://www.bultannews.com/fa/news/639118/%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D9%84%DB%8C%D9%84-%D8%AA%D9%86%D8%B4%E2%80%8C%D9%87%D8%A7-%D8%A8%D8%B1-%D8%B3%D8%B1-%D8%A8%D8%B1%D8%AC%D8%A7%D9%85-%D8%A7%D8%B3%D8%AA">فشار حداکثری آمریکا دلیل تنش‌ها بر سر برجام است</a>
      </h1>
      <h2>مدیر اداره کنترل تسلیحات وزارت خارجه چین تاکید کرد: تنش‌های کنونی درباره برنامه هسته‌ای ایران و قدرت‌های جهانی نتیجه سیاست فشار حداکثری واشنگتن است.</h2>
      <address><time datetime="2019-11-09T23:02:00+00:00">09 Nov 2019, 23:02</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «فو کونگ»، مدیر اداره کنترل تسلیحات <b>وزارت خارجه چین</b>، تاکید کرد: تنش‌های کنونی درباره برنامه هسته‌ای ایران نتیجه سیاست فشار حداکثری واشنگتن است.</p>
      <p>فو کونگ که به مسکو سفر کرده است، در نشست مشترک با «عباس عراقچی» معاون وزیر امور خارجه ایران و «سرگئی ریابکوف» معاون وزیر امور خارجه روسیه، این اظهارات را بیان کرد. او تاکید کرد شرایط کنونی نتیجه تحریم‌های یکجانبه آمریکا علیه ایران است.</p>
      <p>این مقام چینی همچنین گفت: اقدام ایران در کاهش تعهدات برجامی‌اش، تهدیدی برای نظام منع اشاعه نیست و ایران همچنان به تعهدات خود در قبال «ان پی تی» (پیمان عدم اشاعه) پایبند است.</p>
      <p>او همچنین خاطرنشان کرد ایران بار‌ها اعلام کرده در صورت بهره‌مندی از مزایای برجام، به اجرای این تعهدات بازخواهد گشت.</p>
      <p>فو کونگ همچنین از جامعه جهانی خواست برای یافتن راهکاری سیاسی به منظور حل بحران به‌وجودآمده تلاش کند. او با تاکید بر اهمیت چندجانبه‌گرایی و حفظ تعادل در اجرای برجام –که تنها به محدودسازی فعالیت‌های ایران منجر نشود و مزایای اقتصادی ایران را نیز در نظر بگیرد– از کشور‌های اروپایی خواست سازوکار ویژه مالی «اینستکس» را فعال و آن را به حوزه انرژی نیز تعمیم دهند.</p>
      <p>این مقام چین همچنین تاکید کرد پکن خواستار حفظ توافق هسته‌ای سال ۲۰۱۵ است. او اظهار امیدواری کرد اعضای برجام نقش فعال‌تری برای حفظ آن ایفا کنند.</p>
    </article>
  </body>
</html>