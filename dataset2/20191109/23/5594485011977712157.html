<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/zasramete-se-otvrnakha-bosnenskite-myusyulmani-na-makron_news708396.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T23:35:00+00:00"/>
    <meta property="og:title" content="Засрамете се, отвърнаха босненските мюсюлмани на Макрон"/>
    <meta property="og:description" content="Недоволство на мюсюлманите в Босна и Херцеговина след коментара на президента на Франция Еманюел Макрон, информира &quot;Политико&quot;. Френският прези"/>
  </head>
  <body>
    <article>
      <h1>Засрамете се, отвърнаха босненските мюсюлмани на Макрон</h1>
      <address>
        <time datetime="2019-11-09T23:35:00+00:00">09 Nov 2019, 23:35</time>
      </address>
      <p>https://blitz.bg/svyat/zasramete-se-otvrnakha-bosnenskite-myusyulmani-na-makron_news708396.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573335326-768x432.jpg"/>
      </figure>
      <p><b>Недоволство на мюсюлманите в Босна и Херцеговина след коментара на президента на Франция Еманюел Макрон, информира "Политико".</b><br/><br/>Френският президент Еманюел Макрон заяви в интервю за списание "Икономист", че "Босна е бомба със закъснител, която цъка до Хърватия".<br/><br/>В петък в столицата Сараево председателят на председателството на Босна и Херцеговина Желко Комшич привика френския посланик за обяснение.<br/><br/>Сайтът на Радио Сараево излезе със заглавие: "Президентът Макрон: Засрамете се!".<br/><br/>В Страсбург млади босненци, участващи на Световния форум за демокрация към Съвета на Европа, позираха за снимка с послание към френския лидер: "Макрон, вие сте добре дошъл в Босна и Херцеговина, нашият дом не е бомба със закъснител".<br/><br/>Говорител на мюсюлманската общност в Босна коментира, че Макрон обижда Босна, а в същото време Франция има много по-голяма вина за всяка джихадистка заплаха в Европа. Представителят отбеляза, че 300 граждани на Босна и Херцеговина, предимно жени и деца, са заминали за бойните полета в Сирия и Ирак в сравнение с 1900 от Франция, като тези дни се очаква повече от 450 да се върнат във Франция.<br/><br/>"Не виждам как това е по-голям проблем в Босна в сравнение с Франция", обяви представителят.<br/><br/>Докато мюсюлманите в Босна критикуват коментара на Макрон, лидерът на босненските сърби в страната Милорад Додик благодари на френския лидер за откровената и вярна оценка.<br/><br/>Додик каза още, че Комшич не е в позиция да привиква посланика, тъй като няма консенсус в босненското председателство.<br/><br/>През последните дни френският президент разбуни и духовете у нас, заявявайки, че предпочита легалните мигранти от Гвинея и Кот д'Ивоар пред нелегалните украински или български банди.<br/><br/>Той направи поредното си дръзко изказване с думите, че НАТО е в мозъчна смърт, а Европа "стои на ръба на пропастта". С това Макрон си навлече гнева на Ангела Меркел, но беше поздравен от Русия.</p>
    </article>
  </body>
</html>