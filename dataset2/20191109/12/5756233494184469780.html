<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620603/%D9%88%D8%AC%D9%88%D8%AF-%D8%A8%DB%8C%D8%B4-%D8%A7%D8%B2-%DB%B4%DB%B0%DB%B0%DB%B0-%D8%AE%D9%88%D8%AF%D8%B1%D9%88-%D8%AE%D8%A7%D8%B1%D8%AC%DB%8C-%D8%AF%D8%B1-%DA%AF%D9%85%D8%B1%DA%A9-%D8%AA%DA%A9%D9%84%DB%8C%D9%81-%D8%A8%D9%82%DB%8C%D9%87-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D9%BE%D9%88-%D8%B4%D8%AF%D9%87-%DA%86%D9%87-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:51:00+00:00"/>
    <meta property="og:title" content="وجود بیش از ۴۰۰۰ خودرو خارجی در گمرک/ تکلیف بقیه خودروهای دپو شده چه می‌شود؟"/>
    <meta property="og:description" content="گرچه با دستور ترخیصی که اخیرا برای تعداد دیگری از ۱۳ هزار خودرو دپو شده صادر شد در مجموع بیش از نیمی از آنها خارج شدند ولی همچنان بیش از ۴۰۰۰ خودروی دیگر باقی مانده و وضعیت مشخصی ندارند تا این‌که در موردشان تصمیم‌گیری شود."/>
  </head>
  <body>
    <article>
      <h1>وجود بیش از ۴۰۰۰ خودرو خارجی در گمرک/ تکلیف بقیه خودروهای دپو شده چه می‌شود؟</h1>
      <address>
        <time datetime="2019-11-09T12:51:00+00:00">09 Nov 2019, 12:51</time>
      </address>
      <p>
        <i>گرچه با دستور ترخیصی که اخیرا برای تعداد دیگری از ۱۳ هزار خودرو دپو شده صادر شد در مجموع بیش از نیمی از آنها خارج شدند ولی همچنان بیش از ۴۰۰۰ خودروی دیگر باقی مانده و وضعیت مشخصی ندارند تا این‌که در موردشان تصمیم‌گیری شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اخیرا بعد از رایزنی‌های صورت گرفته برای تعیین تکلیف ۱۰۴۸ دستگاه خودرویی که مراحل ترخیص را طی کرده و پروانه گمرکی را دریافت کرده بودند، وزارت صمت دستور خروج را صادر کرد. براین اساس با حدود ۷۵۰۰ دستگاهی که طبق آخرین آمار گمرک در زمان مصوبه دولت ترخیص شده بود بیش از ۸۵۰۰ دستگاه خارج شدند.</p>
      <p>اما در این بین از حدود ۱۳ هزار دستگاهی که دپو شده بود بیش از ۴۰۰۰ دستگاه در گمرکات و بنادر باقی مانده که تاکنون اعلامی در رابطه با این‌که قرار است این خودروها چه سرنوشتی داشته باشند نشده است.</p>
      <p>
        <b>بلاتکلیفی مشتریانی که ثبت‌نام کرده‌اند</b>
      </p>
      <p>این در حالی است که از خودروهای وارداتی تعدادی مربوط به زمان ممنوعیت ثبت سفارش و واردات خودرو است که به دلیل منع قانونی و بعضا تخلفات دیگری که صورت گرفته بود اجازه ترخیص پیدا نکردند و دارای پرونده‌های قضایی هستند که باید مسیر خود را طی کنند، اما این بدان معنا نیست که همه ۴۴۰۰ دستگاه باقی‌مانده دارای تخلف یا پرونده‌های قضایی هستند، چرا که زمانی که ترخیص خودروها در نیمه تیرماه به پایان رسید، بعید نبود که اگر زمان تمدید می‌شد و ادامه پیدا می‌کرد تعداد دیگری از دستگاه‌ها با طی مراحل قانونی امکان ترخیص پیدا می‌کردند.</p>
      <p>با این وجود، وزارت صنعت، معدن و تجارت اعلام کرد که با پایان مهلت قانونی فعلا هم تصمیمی برای تمدید زمان ندارد و این در شرایطی است که وارد کنندگان خودرو بارها درخواست تمدید زمان و تعیین تکلیف مابقی خودروها را از وزارتخانه و سایر دستگاه‌های مربوطه خواستار شده بودند.</p>
      <p>در هر صورت اکنون بیش از ۴۰۰۰ خودروی دیگر در گمرکات باقی مانده و به نظر می‌رسد باید دستگاه‌های مربوطه از جمله وزارت صمت اطلاع‌رسانی شفافی در مورد چرایی عدم ترخیص این خودروها یا عدم تمایل برای این‌که فعلا زمان مربوطه تمدید شود، چراکه در کنار هر گونه مشکل قانونی و ارزی، بخشی از خودروها برای مردمی است که در شرکت های خودروسازی ثبت نام کرده بودند و اکنو با گذر زمان در کنار هزینه سنگینی که آنها تحمیل می شود، نمیدانند که اصلا خودرویی دریافت خواهند کرد یا خیر!؟</p>
      <p>این در شرایطی است که بعد از دستور وزیر برای ترخیص ۱۰۴۸ دستگاه خودروی ترخیص شده انجمن وارد کنندگان خودرو این گلایه را مطرح کرده بود که وزارت صنعت، معدن و تجارت باید برای تمدید مهلت و تعیین تکلیف سایر خودروها نیز اقدام کند و فقط به ترخیص خودروهای پروانه شده محدود نشود.</p>
      <p>گفتنی است؛ با توجه به این‌که ۱۳ هزار خودروی وارداتی در دو سال پیش با مشکلات ارزی و مسائل قانونی جدید از جمله ممنوعیت ثبت سفارش و واردات برخی اقلام مواجه شد، ترخیص خودروها مسکوت ماند تا این‌که از دی ماه سال گذشته و با تصمیم هیات دولت زمان چهارماهه‌ای برای انجام تشریفات قانونی برای صاحبان تعیین شد که در اردیبهشت ماه به پایان رسید و بار دیگر این دو زمان تمدید شد.</p>
      <p>در این فرصت و طبق آمار تکمیلی گمرک ۷۵۰۰ خودرو ترخیص و ۱۰۴۸ دستگاه دیگر با وجود دریافت پروانه گمرکی و نداشتن مشکلات قانونی و تنها به دلیل پایان زمان نتوانسته بودند ترخیص شوند، در این شرایط با ترخیص اخیر حدود ۸۵۰۰ دستگاه خارج شده و ۴۴۰۰ دستگاه دیگر وضعیت مشخصی ندارند.</p>
    </article>
  </body>
</html>