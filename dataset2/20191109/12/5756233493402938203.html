<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620605/%D8%AF%D8%B1%DB%8C%D8%A7%DA%86%D9%87-%D8%B2%DB%8C%D8%A8%D8%A7%DB%8C%DB%8C-%DA%A9%D9%87-%D8%AF%D8%B1-%DA%A9%D9%88%DB%8C%D8%B1-%D9%84%D9%88%D8%AA-%D8%A7%DB%8C%D8%B1%D8%A7%D9%86-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%81%DB%8C%D9%84%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:57:00+00:00"/>
    <meta property="og:title" content="دریاچه زیبایی که در کویر لوت ایران شکل گرفته+فیلم"/>
    <meta property="og:description" content="سیلاب بهار امسال در استان کرمان که منجر به تخریب جاده «شهداد-نهبندان» شد دریاچه‌ای زیبا در دل کویری خلق کرد که گرمترین نقطه جهان را هم در خود جای داده است.این دریاچه تازه متولد شده در مجاورت کلوت‌های شهداد آغوش خود را به روی پرندگان مهاجر گشوده است و به این ترتیب جاذبه گردشگری متفاوت در کنار دیگر زیبایی‌ها کویر در لوت زیبا رقم خورده است."/>
  </head>
  <body>
    <article>
      <h1>دریاچه زیبایی که در کویر لوت ایران شکل گرفته+فیلم</h1>
      <h2>سیلابی که جاذبه گردشگری خلق کرد</h2>
      <address>
        <time datetime="2019-11-09T12:57:00+00:00">09 Nov 2019, 12:57</time>
      </address>
      <p>
        <i>سیلاب بهار امسال در استان کرمان که منجر به تخریب جاده «شهداد-نهبندان» شد دریاچه‌ای زیبا در دل کویری خلق کرد که گرمترین نقطه جهان را هم در خود جای داده است.این دریاچه تازه متولد شده در مجاورت کلوت‌های شهداد آغوش خود را به روی پرندگان مهاجر گشوده است و به این ترتیب جاذبه گردشگری متفاوت در کنار دیگر زیبایی‌ها کویر در لوت زیبا رقم خورده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پدید آمدن دریاچه ای در مجاور گرمترین نقطه جهان این روزها گردشگران را غافلگیر کرده به طوریکه این پدیده به یکی از اصلی ترین مکان های گردشگری کرمان تبدیل شده است.</p>
      <p>کویر لوت چند سال قبل به عنوان نخستین اثر طبیعی ایران ثبت جهانی شد اما عملا بعد از ثبت جهانی این اثر از سوی مسئولان برای معرفی مناسب و جذب گردشگر در قد و قواره یک اثر جهانی اتفاق خاصی روی نداده است و همچنان این جاذبه های کویر است که باعث می شود مردم و گردشگران به سمت کویر بروند اما دریغ از برنامه مناسب و ایجاد جاذبه رفاهی مناسب، تنها اتفاقی که در این مناطق روی داده است ایجاد مراکز بومگردی است که در این خصوص هم مردم محلی مهمترین نقش را دارند.</p>
      <figure>
        <video src="https://aftabnews.ir/files/fa/news/1398/8/19/357578_490.mp4"/>
      </figure>
      <p>تعداد بازدید : 2616</p>
      <p><a href="https://aftabnews.ir/fa/news/620605/%D8%AF%D8%B1%DB%8C%D8%A7%DA%86%D9%87-%D8%B2%DB%8C%D8%A8%D8%A7%DB%8C%DB%8C-%DA%A9%D9%87-%D8%AF%D8%B1-%DA%A9%D9%88%DB%8C%D8%B1-%D9%84%D9%88%D8%AA-%D8%A7%DB%8C%D8%B1%D8%A7%D9%86-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%81%DB%8C%D9%84%D9%85#">کد ویدیو</a> دانلود <a href="https://aftabnews.ir/files/fa/news/1398/8/19/357578_490.mp4">فیلم اصلی</a></p>
      <p>این روزها فصل گردشگری در لوت آغاز شده است و گرمترین نقطه زمین که دمای ۷۲ درجه سانتیگراد را ثبت کرده است با کلوتها، نبکاها، بلند ترین تپه های شنی جهان، آسمان پر ستاره و البته رودخانه دائمی شور دلبری می کند.</p>
      <p>تورهای گردشگری یکی پس از دیگری وارد کویر شهداد می شوند اما در میان همه کاستی های این اثر ثبت جهانی و مشکلاتی که به جهت تخریب جاده نهبندان – شهداد ایجاد شده و اخلال در ورود گردشگر از سوی خراسان جنوبی و رضوی و بخش شمالی سیستان و بلوچستان به این منطقه، کویر آنقدر غیر قابل پیش بینی و زیباست که ورود گردشگران به لوت متوقف نشده است.</p>
      <figure>
        <img src="https://aftabnews.ir/files/fa/news/1398/8/18/357002_834.jpg"/>
      </figure>
      <p>این روزها عکسها و فیلم هایی از یکی از زیباترین پدیده های طبیعی جهان در کویر لوت منتشر شده که هر بیننده‌ای را به وجد می‌آورد.</p>
      <p>کافی است ۵۰ کیلومتر از سمت شهر تاریخی شهداد به سمت کلوت ها حرکت کنید در میانه راه در کویری که به جز رودخانه شور هیچ آبی در آن یافت نمی شد در آغوش کویر دریاچه ای مواج ایجاد شده است که در میانه آن کلوتها سر از خاک بیرون آورده اند.</p>
      <p>
        <b>ایجاد تورهای گردشگری برای بازدید از دریاچه</b>
      </p>
      <p>حالا در شهر کرمان شاهد راه اندازی تورهای گردشگری با عنوان تفریح در کرانه دریاچه جوان هستیم. نام «جوان» از سوی مردم بر روی این دریاچه نوظهور گذاشته شده و زیبایی کویر رو دو چندان کرده است.</p>
      <p>
        <b>سکوت میراث فرهنگی</b>
      </p>
      <p>اما آنچه که بسیار عجیب است سکوت کامل میراث فرهنگی کرمان در زمینه پدیده امدن این دریاچه زیباست که می تواند در جذب گردشگر به استان کرمان تاثیر قابل توجه بگذارد.</p>
      <p>دریاچه ای که با وجود تبخیر در طول تابستان اما خشک نشده و با آغاز فصل بارندگی امکان گسترده تر شدن آن بیشتر نیز شده است.</p>
      <p>
        <b>دریاچه جوان پدیده عصر جدید گردشگری ایران است</b>
      </p>
      <p>حجت سادات یکی از فعالان گردشگری در استان کرمان است که می گوید: پس از سیلاب های ابتدایی سال جاری و تخریب حدود ۴۰ کیلومتر از جاده شهداد - نهبندان اتفاقی عجیب در قلب کویر افتاده و در فاصله ۵۰ تا ۶۰ کیلومتری شهر شهداد یک دریاچه در میانه کلوت ها ایجاد شده است.</p>
      <p>وی افزود: عامل اصلی ایجاد این دریاچه طغیان رودخانه شور بوده و نکته اصلی این است که جریان رودخانه شور هیچ گاه قطع نمی شود و پس از جاری شدن از ارتفاعات خراسان جنوبی این رودخانه در انتهای کویر در جنوب لوت در استان کرمان آرام می گیرد. حجم آب دریاچه بسیار زیاد است اما درصد بالایی نمک در این آب ها وجود دارد و تنها می تواند جنبه گردشگری داشته باشد. حجم زیاد آبهای باران در گود ترین بخش کلوت جمع شده و برخی نام معجزه کویر به آن داده اند و برخی به آن دریاچه جوان و یا معجزه کویر می گویند.</p>
      <p>این فعال گردشگری گفت: این دریاچه به حدی بزرگ است که موجب ایجاد موج می شود و پرندگان مهاجر را نیز به خود جذب کرده و وسعت قابل توجهی را به خود اختصاص داده است. این دریاچه یکی از زیباترین پدیده های عصر جدید در استان کرمان و حتی گردشگری ایران و جهان محسوب می شود که باید به گردشگران جهان معرفی شود.</p>
      <p>محمد جهانشاهی، یکی از فعالان گردشگری در استان کرمان است که می گوید: کویر لوت از بی نظیر ترین مناطق گردشگری محسوب می شود که نمونه آن در جهان یافت نمی شود و دقیقا همین مساله نیز موجب شده کویرلوت ثبت جهانی شود. عملا شاهد وجود پدیده های بی نظیری در کویر لوت هستیم که شامل کلوت های شهداد، نبکاها، بلندترین تپه های شنی، رودخانه شور، گرمترین نقطه زمین، رودخانه شور و صدها دره و پدیده های منحصر به فرد از جمله این پدیده ها باشند.</p>
      <p>
        <b>گردشگری در کرمان تقویت شود</b>
      </p>
      <p>جهانشاهی با اشاره به اینکه می توان صنعت گردشگری را در کرمان به عنوان مهمترین عامل ارزآوری و توسعه اقتصادی در نظر گرفت که کویر لوت در این زمینه نقش قابل توجهی دارد.</p>
      <figure>
        <video src="https://aftabnews.ir/files/fa/news/1398/8/18/357004_148.mp4"/>
      </figure>
      <p>تعداد بازدید : 3527</p>
      <p><a href="https://aftabnews.ir/fa/news/620605/%D8%AF%D8%B1%DB%8C%D8%A7%DA%86%D9%87-%D8%B2%DB%8C%D8%A8%D8%A7%DB%8C%DB%8C-%DA%A9%D9%87-%D8%AF%D8%B1-%DA%A9%D9%88%DB%8C%D8%B1-%D9%84%D9%88%D8%AA-%D8%A7%DB%8C%D8%B1%D8%A7%D9%86-%D8%B4%DA%A9%D9%84-%DA%AF%D8%B1%D9%81%D8%AA%D9%87-%D9%81%DB%8C%D9%84%D9%85#">کد ویدیو</a> دانلود <a href="https://aftabnews.ir/files/fa/news/1398/8/18/357004_148.mp4">فیلم اصلی</a></p>
      <p>وی با اشاره به ثبت جهانی هفت اثر در استان کرمان بیان کرد: کویر لوت همیشه جاذبه های زیبا و جدیدی را پیش روی گردشگران قرار می دهد و می توان از ان به عنوان یک پتانسیل جدی استفاده کرد. کویر لوت سیستان و بلوچستان، خراسان جنوبی و کرمان را فرا می گیرد اما ۷۰ درصد زیبایی ها و جاذبه های گردشگری کویر در این منطقه قرار گرفته است.</p>
      <figure>
        <img src="https://aftabnews.ir/files/fa/news/1398/8/18/357003_335.jpg"/>
      </figure>
      <p>اما این دریاچه موجب ایجاد مناطق باتلاقی بسیار خطرناک نیز شده و به گردشگران توصیه می شود به هیچ عنوان بدون آگاهی و بی پروا در کرانه های دور این دریاچه حضور نیابند و از شنا کردن در این دریاچه به شدت پرهیز کنند.</p>
      <p>یکی از گردشگران و کویرنوردان به نام حسین ابراهیمی می گوید: رودخانه شور پس از طی کردن مسیر طولانی در کویر شور فرو می رود بطوریکه در برخی از مناطق کویر با وجود اینکه به نظر می رسد فقط کویر وجود دارد در عمق نیم متری با دریاچه ای باتلاقی و زیر زمینی مواجه می شوید که در صورت نا آشنایی با این مکان امکان دارد خودروهای گردشگران در آن گرفتار شود. همین اشباع شدن زمین در گودترین نقطه زمین موجب شده آب های ناشی از بارندگی در زمین فرو نروند در سطح زمین باقی بمانند که در صورت بارندگی در سال جاری امکان گسترش و تقویت این دریاچه نوظهور بیشتر شود.</p>
      <p>هر چند دریاچه جازموریان در جنوب کرمان به دلیل سدسازی و استفاده نا به جا از منابع آبی در بالا دست و خشکسالی از بین رفته است اما حالا دریاچه ای جدید در شمالی استان کرمان ایجاد شده که حداقل در بخش گردشگری می تواند تاثیر گذار باشد.</p>
    </article>
  </body>
</html>