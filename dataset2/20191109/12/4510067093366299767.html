<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/prezidentiale-2019-lista-candidatilor-si-regulile-votului-in-diaspora-au-votat-deja-peste-100000-de-romani-152669.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T12:20:00+00:00"/>
    <meta property="og:title" content="Prezidenţiale 2019: Lista candidaţilor şi regulile votului. În diaspora au votat deja peste 100.000 de români"/>
    <meta property="og:description" content="Campania electorală pentru primul tur al alegerilor prezidenţiale s-a încheiat oficial sâmbătă dimineaţa la ora 7. Dacă în diaspora se votează încă de vineri, românii de acasă îşi vor exprima opţiunile duminică, între orele 7 şi 21. În cursă sunt înscrişi 14 candidaţi. Dacă în primul tur niciunu dintre ei nu va obţine majoritatea voturilor alegătorilor înscrişi pe listele electorale, pe 24 noiembrie se va organiza un al doilea tur de scrutin."/>
  </head>
  <body>
    <article>
      <h1>Prezidenţiale 2019: Lista candidaţilor şi regulile votului. În diaspora au votat deja peste 100.000 de români</h1>
      <address>
        <time datetime="2019-11-09T12:20:00+00:00">09 Nov 2019, 12:20</time>
      </address>
      <figure>
        <img src="https://www.ebihoreanul.ro/modules/news/files/stampilavotprezidentiale2019.jpg"/>
        <figcaption>(foto: Autoritatea Electorală Permanentă)</figcaption>
      </figure>
      <p>
        <b>Campania electorală pentru primul tur al alegerilor prezidenţiale s-a încheiat oficial sâmbătă dimineaţa la ora 7. Dacă în diaspora se votează încă de vineri, românii de acasă îşi vor exprima opţiunile duminică, între orele 7 şi 21.</b>
      </p>
      <p>În diaspora, până sâmbătă, la ora 12, au votat 110.00 de persoane, plus circa 25.000 de români care şi-au exprimat votul prin corespondenţă. </p>
      <p>
        <b>14 candidaţi </b>
      </p>
      <p>În cursă sunt înscrişi 14 candidaţi. Dacă în primul tur niciunu dintre ei nu va obţine majoritatea voturilor alegătorilor înscrişi pe listele electorale, pe 24 noiembrie se va organiza un al doilea tur de scrutin.</p>
      <p>Biroul Electoral Central a validat participarea în competiţie pentru 14 candidaţi: Klaus Iohannis (preşedinte în exerciţiu, candidează din partea PNL), Viorica Dăncilă (candidatul PSD), Dan Barna (candidatul Alianţei USR-PLUS), Mircea Diaconu (candidat independent susţinut de ALDE şi Pro România), Theodor Paleologu (PMP), Kelemen Hunor (UDMR), Ramona Ioana Bruynssels (candidatul din partea Partidului Puterii Umaniste), Cătălin Ivan (Partidul Alternativa pentru Demnitate Naţională), Alexandru Cumpănaşu (candidat independent), Viorel Cataramă (candidatul din partea Dreptei Liberale), Bogdan Stanoevici (independent), John Ion Banu (Partidul Naţiunea Română), Ninel Peia (Partidul Neamul Românesc) şi Sebastian-Constantin Popescu (Partidul Noua Românie).</p>
      <p>Campania electorală pentru s-a încheiat sâmbătă, 9 noiembrie, la ora 7. Continuarea propagandei electorale constituie contravenţie şi se sancţionează cu amendă. Sunt interzise difuzarea de mesaje audio, video sau mixte, dar şi prezentarea de sondaje.</p>
      <p>
        <b>Cum şi când se poate vota </b>
      </p>
      <p>Potrivit Autorităţii Electorale Permanente, numărul total al alegătorilor înscrişi pe listele electorale permanente este de 18.217.156, în timp ce numărul total al persoanelor cărora le este interzis votul (debilii sau alienaţii mintal puşi sub interdicţie şi persoanele condamnate prin hotărâre judecătorească definitivă la pierderea drepturilor electorale) este de 19.215. </p>
      <p>În Bihor, sunt 501.387 de persoane pe listele electorale permanente, din care în Oradea 185.969 persoane. </p>
      <p>Numărul total de cetăţeni români care locuiesc în străinătate şi figurează cu drept de vot este de 715.752. </p>
      <p>Votarea începe duminică la ora 7.00 şi se încheie la ora 21.00. Prin excepţie, votarea în străinătate se desfăşoară şi pe parcursul zilelor de vineri şi sâmbătă imediat anterioare zilei votării. În ziua de vineri, votarea începe în ziua de vineri, ora locală 12.00 şi se încheie la ora locală 21.00, iar în ziua de sâmbătă, votarea se deschide la ora locală 7.00 şi se încheie la ora locală 21.00. Alegătorii care la ora 21.00 se află la sediul secţiei de votare, precum şi cei care se află la rând în afara sediului secţiei de votare pentru a intra în localul de vot îşi pot să exercita dreptul de vot până cel mult la ora 23.59 (art. 46 din Legea 370/2004).</p>
      <p>Cetăţenii români cu domiciliul sau reşedinţa în România care în ziua votării se află în ţară îşi pot exercita dreptul de vot la secţiile de votare organizate în România în baza unuia dintre următoarele acte de identitate, valabile în ziua votării: cartea de identitate, cartea de identitate provizorie, buletinul de identitate, paşaportul diplomatic, paşaportul diplomatic electronic, paşaportul de serviciu, paşaportul de serviciu electronic şi, în cazul elevilor din şcolile militare, carnetul de serviciu militar.</p>
      <p>Paşaportul simplu, paşaportul simplu electronic şi paşaportul simplu temporar pot fi folosite pentru exercitarea dreptului de vot numai de cetăţenii români care votează în străinătate sau de cetăţenii români cu domiciliul în străinătate care votează în România.</p>
      <p>Cei care nu cunosc numărul secției la care sunt arondați pot afla informația de pe pagina web www.registrulelectoral.ro</p>
    </article>
  </body>
</html>