<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2028004/taftopiithikan-kalasnikof-se-energies-tis-organosis-epanastatikis-aftoaminas.html"/>
    <meta property="og:site_name" content="News.gr"/>
    <meta property="article:published_time" content="2019-11-09T12:42:56+00:00"/>
    <meta property="og:title" content="Tαυτοποιήθηκαν Καλάσνικοφ σε ενέργειες της οργάνωσης «Επαναστατικής Αυτοάμυνας»"/>
    <meta property="og:description" content="Χρησιμοποιήθηκαν σε επιθέσεις κατά αστυνομικών και κατά της πρεσβείας του Μεξικό"/>
  </head>
  <body>
    <article>
      <h1>Tαυτοποιήθηκαν Καλάσνικοφ σε ενέργειες της οργάνωσης «Επαναστατικής Αυτοάμυνας»</h1>
      <address>
        <time datetime="2019-11-09T12:42:56+00:00">09 Nov 2019, 12:42</time>
      </address>
      <h3>Χρησιμοποιήθηκαν σε επιθέσεις κατά αστυνομικών και κατά της πρεσβείας του Μεξικό</h3>
      <p>Ραγδαίες είναι οι εξελίξεις από την <a href="https://www.news.gr/ellada/article/2027915/megali-epichirisi-tis-antitromokratikis-sillipsis-trion-atomon-gia-opla-ke-ekriktika.html"><b>επιχείρηση της Αντιτρομοκρατικής Υπηρεσίας</b></a> με τις συλλήψεις ατόμων για υποθέσεις ένοπλων επιθέσεων, καθώς σύμφωνα με την Αστυνομία, έγινε «βαλλιστική ταυτοποίηση κατασχεθέντος όπλου για <a href="https://www.news.gr/tag/tromokratikes-epithesis"><b>τρομοκρατικές ενέργειες</b></a> που είχε αναλάβει η "Οργάνωση Επαναστατικής Αυτοάμυνας"».</p>
      <p>Συγκεκριμένα η νεότερη ανακοίνωση της ΕΛ.ΑΣ, αναφέρει:</p>
      <p>«Σε συνέχεια του από 09-11-2019 Δελτίου Τύπου του Αρχηγείου της Ελληνικής Αστυνομίας σχετικά με επιχείρηση της Αντιτρομοκρατικής Υπηρεσίας, ανακοινώνονται τα ακόλουθα:</p>
      <p>Από την μέχρι τώρα βαλλιστική εξέταση σε πολεμικά τυφέκια τύπου <a href="https://www.news.gr/tag/kalasnikof"><b>Kalasnikov</b></a>, που βρέθηκαν και κατασχέθηκαν σε οικία της οδού 17ης Νοέμβρη 57 στον Χολαργό, έχει προκύψει ταύτιση ενός πολεμικού τυφεκίου με εκείνο που χρησιμοποιήθηκε στην ληστεία της 21-10-2019, σε κατάστημα ψυχαγωγικών - τεχνικών παιγνίων στον Χολαργό.</p>
      <p>Επίσης, ένα ακόμα πολεμικό τυφέκιο τύπου Kalasnikov έχει ταυτοποιηθεί με εκείνο που χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η «Οργάνωση Επαναστατικής Αυτοάμυνας»:</p>
      <ol>
        <li>Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα</li>
        <li>Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα</li>
        <li>Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.</li>
        <li>Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</li>
      </ol>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε επέλθει τραυματισμός αστυνομικού.</p>
      <p>Οι έρευνες συνεχίζονται και για οποιαδήποτε εξέλιξη, θα σας ενημερώσουμε».</p>
      <p>
        <i>Φωτογραφία αρχείου</i>
      </p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/1991881/sinagermos-sti-gallia-apetrepsan-epithesi-san-tis-11is-septemvriou.html"/>
        <a href="https://www.news.gr/media/article/1946719/i-tenia-gia-ti-zoi-tou-efevreti-tou-kalasnikof-etimi-na-vgi-stous-kinimatografous.html"/>
        <a href="https://www.news.gr/kosmos/article/1936577/o-oie-kali-tis-kivernisis-na-lavoun-metra-gia-tin-prostasia-ton-choron-latrias.html"/>
      </related>
    </article>
  </body>
</html>