<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89086"/>
    <meta property="og:site_name" content="Denník politika"/>
    <meta property="article:published_time" content="2019-11-09T12:35:02+00:00"/>
    <meta property="og:title" content="Cehlárik je najlepší hráč Providence, ale tréner Cassidy žiada konzistentnejší výkon"/>
    <meta property="og:description" content="9.11.2019 (Webnoviny.sk) – Slovenský hokejista Peter Cehlárik si v treťom tohtosezónnom zápase za Boston Bruins pripísal na konto prvý bod, keď prihral na gól českého útočníka Davida Krejčího. Svojim výkonom však trénera Bruca Cassidyho príliš nenadchol. Skúsený kouč sa po stretnutí na ľade Detroitu vyjadril aj na adresu svojich mladíkov, pričom nevynechal ani 24-ročného Žilinčana."/>
  </head>
  <body>
    <article>
      <h1>Cehlárik je najlepší hráč Providence, ale tréner Cassidy žiada konzistentnejší výkon</h1>
      <address><time datetime="2019-11-09T12:35:02+00:00">09 Nov 2019, 12:35</time> by <a rel="author">Webnoviny</a></address>
      <p>9.11.2019 (Webnoviny.sk) – Slovenský hokejista Peter Cehlárik si v treťom tohtosezónnom zápase za Boston Bruins pripísal na konto prvý bod, keď prihral na gól českého útočníka Davida Krejčího. Svojim výkonom však trénera Bruca Cassidyho príliš nenadchol. Skúsený kouč sa po stretnutí na ľade Detroitu vyjadril aj na adresu svojich mladíkov, pričom nevynechal ani 24-ročného Žilinčana.</p>
      <h3>Do šancí sa príliš nedostával</h3>
      <p><i>„Peter odviedol dobrú prácu pri góle Krejčího, to určite. Celkovo však musí byť jeho hra viac konzistentnejšia. Do šancí sa príliš nedostával,“ </i>uviedol Cassidy, ktorého cituje aj web nesn.com. Cehlárik strávil na ľade 12:07 min, čo je najviac z jeho doterajších troch štartov v tejto sezóne.</p>
      <p>Za Boston odohral v zámorskej profilige už 40 zápasov, v ktorých dosiahol bilanciu päť gólov a šesť asistencii.</p>
      <p>Pred spomenutým duelom v Detroite sa Cassidy vyjadril, že od Cehlárika vyžaduje lepšiu prácu s pukom a tiež si myslí, že pozícia v druhom útoku je pre neho vhodnejšia než v tretej alebo štvrtej formácii.</p>
      <h3>Náročnejší prvý tím</h3>
      <p><i>„Je to najlepší hráč Providence. Ak však chce zostať v prvom tíme, musí ukázať svoje silné stránky a predvádzať podobné výkony ako v AHL. Samozrejme, tu je to náročnejšie,“</i> skonštatoval Cassidy pre web periodika Boston Herald.</p>
      <p>Nasledujúci zápas Boston odohrá v nedeľu, keď v domácej TD Garden privíta Philadelphiu Flyers. Zatiaľ nie je jasné, či v zostave „medveďov“ bude aj slovenský forvard.</p>
      <p>Zaujímavosťou je, že práve proti tímu z Pennsylvánie odohral Cehlárik zatiaľ svoj najúspešnejší zápas v NHL. V januári tohto roka dvakrát prekonal Cartera Harta, ale Philadelphia zvíťazila 4:3.</p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/cehlarik-je-najlepsi-hrac-providence-ale-trener-cassidy-ziada-konzistentnejsi-vykon/"><u>Cehlárik je najlepší hráč Providence, ale tréner Cassidy žiada konzistentnejší výkon</u></a> © SITA Všetky práva vyhradené.</p>
    </article>
  </body>
</html>