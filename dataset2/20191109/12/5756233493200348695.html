<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620598/%D8%AF%D8%A7%D8%B9%D8%B4-%D8%AF%D8%B1-%D8%B3%D9%88%D8%B1%DB%8C%D9%87-%D8%A8%D8%A7-%D8%AC%D8%A7%D9%86%D8%B4%DB%8C%D9%86-%D8%A8%D8%BA%D8%AF%D8%A7%D8%AF%DB%8C-%D8%A8%DB%8C%D8%B9%D8%AA-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:46:00+00:00"/>
    <meta property="og:title" content="داعش در سوریه با جانشین بغدادی بیعت کرد"/>
    <meta property="og:description" content="جنگجویان داعش در سوریه با رهبر جدید این گروه تروریستی یعنی &quot;ابو ابراهیم الهاشمی القرشی&quot; بیعت کردند."/>
  </head>
  <body>
    <article>
      <h1>داعش در سوریه با جانشین بغدادی بیعت کرد</h1>
      <address>
        <time datetime="2019-11-09T12:46:00+00:00">09 Nov 2019, 12:46</time>
      </address>
      <p>
        <i>جنگجویان داعش در سوریه با رهبر جدید این گروه تروریستی یعنی "ابو ابراهیم الهاشمی القرشی" بیعت کردند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>خبرگزاری اعماق وابسته به داعش اعلام کرد، بعد از کشته شدن ابوبکر بغدادی، سرکرده سابق داعش در ماه اکتبر تروریست‌های داعش در سوریه با "ابو ابراهیم الهاشمی القرشی"، سرکرده جدید داعش بیعت کردند.</p>
      <p>خبرگزاری اعماق به بیعت تروریست‌های این گروه موسوم به "ولایت حمص" و "ولایت حوران" در جنوب سوریه با الهاشمی اشاره کرد.</p>
      <p>آمریکا مرگ بغدادی را در عملیات هلی برن در منطقه باریشا در حومه ادلب در شمال غرب سوریه در ۲۶ اکتبر گذشته با کمک عراق، ترکیه و گروه‌های داخلی اعلام کرده بود.</p>
      <p>داعش پیش از این با تایید خبر مرگ بغدادی، الهاشمی القرشی را به عنوان سرکرده جدید خود منصوب کرد.</p>
      <p>براساس گزارش خبرگزاری اعماق،‌ از زمان انتصاب رهبر جدید، داعش به عملیات خود در سراسر مناطق حضورش در سوریه در کنار بیعت‌های جدید با الهاشمی در سوریه، عراق و کشورهای عربی و آفریقایی ادامه داده است.</p>
      <p>داعش آماری نیز از حملاتش ارائه کرده و مدعش شده ۳۷ عملیات را در هفته گذشته در سوریه انجام داده که منجر به کشته و زخمی شدن ۵۹ نیروی نظامی سوریه و نیروهای دموکراتیک سوریه در مناطق شرق و غرب فرات شده است.</p>
      <p>طبق نوشته روزنامه النبأ وابسته به داعش، این تشکیلات تروریستی همچنین مدعی انجام دو عملیات در استان درعا در جنوب سوریه شده است.</p>
      <p>داعش در عملیات خود بر گروهک‌های زیرزمینی مستقر در کانون‌هایی صحرایی در دو طرف رود فرات در سوریه و نیز ظهور مجدد آن در حومه غربی درعا تکیه دارد.</p>
      <p>داعش طی دو سال گذشته بر مناطق متفرقه‌ای در بادیه سوریه از حومه حمص تا دیرالزور در سایه تداوم عملیات نظامی علیه نظامیان سوریه،‌ روسیه، آمریکا و نیروهای کرد در دو طرف رود فرات متمرکز بوده است.</p>
    </article>
  </body>
</html>