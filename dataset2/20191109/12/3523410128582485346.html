<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638973/%DB%B5%DB%B0-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%A7%D9%88%D8%B1%D8%A7%D9%82-%D9%85%D9%86%D9%81%D8%B9%D8%AA-%D8%AC%D8%AF%DB%8C%D8%AF-%D8%AF%D8%B1-%D8%B1%D8%A7%D9%87-%D9%81%D8%B1%D8%A7%D8%A8%D9%88%D8%B1%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T12:16:00+00:00"/>
    <meta property="og:title" content="۵۰ هزار میلیارد ریال اوراق منفعت جدید در راه فرابورس"/>
    <meta property="og:description" content="فرابورس ایران اعلام کرد: ۵۰ هزار میلیارد ریال اوراق منفعت جدید به زودی عرضه خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638973/%DB%B5%DB%B0-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF-%D8%B1%DB%8C%D8%A7%D9%84-%D8%A7%D9%88%D8%B1%D8%A7%D9%82-%D9%85%D9%86%D9%81%D8%B9%D8%AA-%D8%AC%D8%AF%DB%8C%D8%AF-%D8%AF%D8%B1-%D8%B1%D8%A7%D9%87-%D9%81%D8%B1%D8%A7%D8%A8%D9%88%D8%B1%D8%B3">۵۰ هزار میلیارد ریال اوراق منفعت جدید در راه فرابورس</a>
      </h1>
      <h2>فرابورس ایران اعلام کرد: ۵۰ هزار میلیارد ریال اوراق منفعت جدید به زودی عرضه خواهد شد.</h2>
      <address><time datetime="2019-11-09T12:16:00+00:00">09 Nov 2019, 12:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، اطلاعیه پذیره‌نویسی چهارمین سری از<b> اوراق صکوک</b> منفعت دولت روی سایت فرابورس قرار گرفت و مشخص شد پذیره‌نویسی این سری از اوراق منفعت در ۵ نماد «افاد۵۱»، «افاد۵۲»، «افاد۵۳»، «افاد۵۴» و «افاد۵۵» به ارزش ۴۹ هزار و ۹۲۱ میلیارد ریال در تاریخ ۱۸ آبان ماه انجام می‌شود.</p>
      <p>انتشار این اوراق بنا به درخواست وزارت اقتصاد به عنوان بانی بوده و شرکت واسط مالی خرداد (با مسئولیت محدود) به عنوان ناشر آن اعلام شده است. ارزش هر ورق منفعت دولت در این سری پذیره‌نویسی، یک میلیون ریال است.</p>
      <p>موضوع انتشار اوراق یاد شده تامین مالی دولت بوده و طی ۳۶ ماه تا مدت انقضای آن، پرداخت سود در موعدهای ۶ ماهه انجام خواهد شد؛ این سود توسط شرکت سپرده‌گذاری مرکزی اوراق بهادار و تسویه وجوه به عنوان عامل پرداخت به حساب دارندگان این اوراق واریز می‌شود و سازمان برنامه و بودجه کل کشور نیز بازپرداخت اصل و سود این اوراق را ضمانت کرده است.</p>
      <p>اصولا ورق صکوک منفعت، سند مالی بهاداری است که بیانگر مالکیت دارنده آن بر مقدار معینی خدمات یا منافع آینده (از یک دارایی بادوام) بوده و در ازای پرداخت مبلغی معین به دارنده منتقل شده است. به این ترتیب خریدار با خرید اوراق منفعت، به نهاد واسط وکالت بلاعزل می‌دهند تا نسبت به عقد قرارداد اجاره یا اجاره آتی با بانی جهت استفاده از منافع دارایی‌های موضوع قرارداد و نیز انعقاد حق‌العمل‌کاری با بانی برای انجام عملیات اجرایی بهره‌برداری از دارایی و ارائه هرگونه خدمات تکمیلی متناسب با موضوع اجاره اقدام کند.</p>
      <p>لازم به ذکر است که انتشار نخستین سری از اوراق منفعت به اسفند ماه ۹۶ بازمی گردد که طی آن دولت اقدام به انتشار ۳۰ هزار میلیارد ریال اوراق منفعت از طریق فرابورس ایران کرد. همچنین تاکنون ۲ پذیره‌نویسی دیگر از زمان ارائه این نوع صکوک تامین مالی در بازار فرابورس ایران طی اسفند ماه ۹۶ و مهر ماه ۹۸ انجام شده است.</p>
    </article>
  </body>
</html>