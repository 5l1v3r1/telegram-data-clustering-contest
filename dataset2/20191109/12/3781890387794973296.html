<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740841"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T12:45:00+00:00"/>
    <meta property="og:title" content="สวทช.หนุนโรงแรมในกระบี่เป็นต้นแบบใช้นวัตกรรมประหยัดพลังงาน"/>
    <meta property="og:description" content="BIC สวทช. หนุนโรงแรมอ่าวนาง ปริ้นซ์วิลล์ ฯ จ.กระบี่  ใช้นวัตกรรมเครื่องทำน้ำร้อนด้วยฮีทปั๊ม   ช่วยประหยัดพลังงาน เสริมนโยบาย Go Green ของกระบี่ ซึ่งสอดคล้องกับบีซีจีโมเดลของประเทศ"/>
  </head>
  <body>
    <article>
      <h1>สวทช.หนุนโรงแรมในกระบี่เป็นต้นแบบใช้นวัตกรรมประหยัดพลังงาน</h1>
      <address>
        <time datetime="2019-11-09T12:45:00+00:00">09 Nov 2019, 12:45</time>
      </address>
      <p>
        <b>BIC สวทช. หนุนโรงแรมอ่าวนาง ปริ้นซ์วิลล์ ฯ จ.กระบี่  ใช้นวัตกรรมเครื่องทำน้ำร้อนด้วยฮีทปั๊ม   ช่วยประหยัดพลังงาน เสริมนโยบาย Go Green ของกระบี่ ซึ่งสอดคล้องกับบีซีจีโมเดลของประเทศ</b>
      </p>
      <p>นางศันสนีย์ ฮวบสมบูรณ์  ผู้อำนวยการศูนย์พัฒนาผู้ประกอบการธุรกิจเทคโนโลยี (BIC)  ภายใต้ศูนย์บริหารจัดการเทคโนโลยี (TMC) สำนักงานพัฒนาวิทยาศาสตร์และเทคโนโลยีแห่งชาติ (สวทช.)เปิดเผยว่า  BIC  ได้สนับสนุนและช่วยเหลือผู้ประกอบการด้านเทคโนโลยี ตั้งแต่เริ่มต้น จนสามารถดำเนินกิจการได้อย่างประสบความสำเร็จ  ซึ่ง 17 ปีที่ผ่านมาได้บ่มเพาะผู้ประกอบการด้านเทคโนโลยีมาตลอด โดยมีส่วนสนับสนุนให้เกิดผู้ประกอบการใหม่ และดำเนินธุรกิจได้จริงมากกว่า 300 กิจการ และผู้ประกอบการมีรายได้รวมกันมากกว่า 2,000 ล้านบาท</p>
      <figure>
        <img src="https://www.dailynews.co.th/admin/upload/20191109/news_YaDlWewQdT195950_533.jpg?v=20191111203?v=3994"/>
      </figure>
      <p>ทั้งนี้บทบาทหนึ่งที่สำคัญของ BIC  คือ การสนับสนุนการจับคู่นวัตกรรม (Innovation Matching) ระหว่างเจ้าของนวัตกรรม กับ ผู้ใช้งานจริง อย่างเช่น บริษัท แพค คอร์ปอเรชั่น (ประเทศไทย) จำกัด  ผู้ประกอบการนวัตกรรรมด้านประหยัดพลังงาน   กับ โรงแรมอ่าวนาง ปริ้นซ์วิลล์ วิลล่า รีสอร์ท แอนด์ สปา  ผู้ประกอบการอุตสาหกรรมท่องเที่ยวใน จ.กระบี่  ซึ่งนำนวัตกรรมประหยัดพลังงานในระบบทำน้ำร้อน ไปใช้งานจริงในโรงแรม  ซึ่งนอกจากจะช่วยส่งเสริมให้โรงแรมประกอบธุรกิจที่เป็นมิตรต่อสิ่งแวดล้อม  สอดคล้องกับยุทธศาสตร์โกกรีน (Go Green) ของจ.กระบี่แล้วยังเป็นต้นแบบให้กับโรงแรมอื่น ๆ ในการประหยัดพลังงานแถมยังลดค่าใช้จ่ายได้อีกด้วย  </p>
      <figure>
        <img src="https://www.dailynews.co.th/admin/upload/20191109/news_ELqUIwBBbp195945_533.jpg?v=20191111203?v=2241"/>
      </figure>
      <p>นายอิทธิฤทธิ์ กิ่งเล็ก  ที่ปรึกษากิตติมศักดิ์ประธานสภาอุตสาหกรรมท่องเที่ยวแห่งประเทศไทย และกรรมการผู้จัดการ อ่าวนาง ปริ้นซ์วิลล์ วิลล่า รีสอร์ท แอนด์ สปา จ.กระบี่ เปิดเผยว่า  โรงแรมให้ความสำคัญกับเรื่องของสิ่งแวดล้อมมาตลอด และมีความต้องการใช้เทคโนโลยีที่ช่วยประหยัดพลังงาน  ซึ่งจะลดต้นทุนในการดำเนินงานของโรงแรม  จึงได้มีการจับคู่ธุรกิจและทำงานร่วมกับบริษัท แพค คอร์ปอเรชั่น (ประเทศไทย) จำกัด ตามคำแนะนำของ BIC   โดยนำนวัตกรรมการทำน้ำร้อนด้วยระบบฮีทปั๊ม (Heat Pump) มาใช้แทนระบบเดิมซึ่งเป็นแบบหม้อต้มด้วยแก็ส   ซึ่งได้มีติดตั้งระบบดังกล่าวแล้วเสร็จเมื่อ 6 เดือนที่ผ่านมา  โดยสามารถให้บริการลูกค้าได้เป็นอย่างดี <br/><br/>ทั้งนี้จากการใช้นวัตกรรมประหยัดพลังงาน ซึ่งมีทั้งด้านการทำน้ำร้อน และระบบเครื่องปรับอากาศ  ปัจจุบัน สามารถลดค่าไฟฟ้าของโรงแรมในภาพรวมแต่ละเดือนได้ประมาณ 15-20 %  และลดการใช้พลังงานจากแก๊สได้กว่า 100 %  และเร็ว ๆ นี้โรงแรมจะมีการติดตั้งระบบโซลาร์เซลล์    รวมอนาคตจะมีการใช้เทคโนโลยีที่สนับสนุนให้เป็นสมาร์ทโฮเทล (Smart Hotel) มากขึ้น  เพื่อลดต้นทุนในการบริการ และเพิ่มประสิทธิภาพในการทำงานให้กับทางโรงแรมทั้งหมด  เพื่อสร้างความพึงพอใจและประโยชน์ให้กับลูกค้า  <br/>อย่างไรก็ดีทางโรงแรมมีเป้าหมายคือ การได้รางวัลระดับอาเซียนเพื่อพัฒนาเป็นสถานประกอบการที่มีมาตรฐานการท่องเที่ยวสีเขียวระดับสากล    </p>
      <figure>
        <img src="https://www.dailynews.co.th/admin/upload/20191109/news_SjeBqzuDUJ200001_533.jpg?v=20191111203?v=6551"/>
      </figure>
      <p>ด้านนางสาวอัจฉรา ปู่มี  กรรมการผู้จัดการ บริษัท แพค คอร์ปอเรชั่น (ประเทศไทย) จำกัด กล่าวถึงนวัตกรรมประหยัดพลังงานที่นำไปใช้งานจริงในโรงแรมอ่าวนาง ปริ้นซ์วิลล์ ฯ  ว่า ได้มีการติดตั้งเครื่องทำน้ำร้อนประหยัดพลังงานแบบ ฮีทปั๊ม  ซึ่งนำความร้อนจากอากาศรอบ ๆ มาผลิตน้ำร้อน  การทำงานคล้ายกับเครื่องปรับอากาศที่ทำความเย็น แต่ทำงานกลับด้านกัน  โดยระบบฮีทปั๊ม  จะดึงความร้อนจากพื้นที่รอบ ๆ เข้าไปในระบบเพื่อถ่ายเทความร้อนให้กับน้ำที่ไหลผ่านออกมาเป็นน้ำอุ่น  เพื่อให้บริการในห้องพักต่าง ๆ  ระบบดังกล่าวใช้พลังงานเพียง  20 %  หรือประหยัดค่าไฟฟ้าในการทำน้ำร้อนได้ถึง 80 %  เมื่อเทียบกับระบบน้ำร้อนทั่วไปในท้องตลาด นอกจากประหยัดค่าไฟแล้ว ระบบนี้ยังช่วยลดความร้อนในบรรยากาศ ซึ่งทำให้บริเวณรอบเครื่องฮีทปั๊มมีอากาศที่เย็นลงอีกด้วย   <br/><br/>สำหรับ แพค คอร์ปอเรชั่น ฯ เป็นบริษัทสตาร์ทอัพด้านเทคโนโลยีของไทย ที่คิดค้น และพัฒนาผลิตภัณฑ์นวัตกรรมประเภทใหม่ๆ ออกมาอย่างต่อเนื่อง  โดยเน้นระบบทำน้ำร้อน และระบบปรับอากาศที่ประหยัดพลังงาน และเป็นมิตรต่อสิ่งแวดล้อม ซึ่งนอกจาก เครื่องทำน้ำร้อนแบบฮีทปั๊มเพื่อผลิตน้ำร้อนอุณหภูมิสูงแล้ว  ยังมีระบบทำน้ำร้อนจากความร้อนที่ระบายทิ้งจากแอร์        เครื่องปรับอุณหภูมิสระน้ำประหยัดพลังงาน  แอร์ผลิตน้ำร้อน ที่สามารถปรับอากาศ และทำน้ำร้อนได้ในเครื่องเดียว  แอร์ระบบ Inverter และ VRF ที่ใช้พลังงานแสงอาทิตย์ผ่านแผงโซล่าเซลล์โดยตรง    และแอร์พลังงานแสงอาทิตย์แบบแยกส่วน สามารถใช้ไฟฟ้าที่มาจากแผงโซล่าเซลล์ได้โดยตรง ลดการสูญเสียพลังงานไฟฟ้าในตัวแปลงไฟ และยังสามารถสลับมาใช้ระบบไฟฟ้ากระแสสลับได้อัตโนมัติ<br/><br/>ปัจจุบันบริษัทมีลูกค้าทั้งในและต่างประเทศ มีรายได้กว่า100 ล้านบาทต่อปี  และมีอัตราการเติบโต 20-30 %  ต่อปี   นวัตกรรมของบริษัทได้มีการขึ้นบัญชีนวัตกรรม  และพร้อมขยายตลาดสู่ภาครัฐ โดยเฉพาะในโรงพยาบาลต่าง ๆ<br/> <br/> <br/> </p>
    </article>
  </body>
</html>