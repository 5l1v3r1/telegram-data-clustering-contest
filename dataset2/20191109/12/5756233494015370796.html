<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620604/%D8%A7%D9%86%D8%AA%D9%82%D8%A7%D8%AF-%D8%AA%D9%86%D8%AF-%D9%81%D9%84%D8%A7%D8%AD%D8%AA%E2%80%8C%D9%BE%DB%8C%D8%B4%D9%87-%D8%A7%D8%B2-%D9%87%DB%8C%D8%A3%D8%AA-%D8%B9%D8%A7%D9%84%DB%8C-%D9%86%D8%B8%D8%A7%D8%B1%D8%AA-%D9%85%D8%AC%D9%85%D8%B9-%D8%AA%D8%B4%D8%AE%DB%8C%D8%B5%DA%A9%D8%B3%D8%A7%D9%86%DB%8C-%DA%A9%D9%87-%D8%A8%D8%B1-%D8%B3%D8%B1-%D9%84%D9%88%D8%A7%DB%8C%D8%AD-fatf-%D9%88%D9%82%D8%AA%E2%80%8C%DA%AF%D8%B0%D8%B1%D8%A7%D9%86%DB%8C-%DA%A9%D8%B1%D8%AF%D9%86%D8%AF-%D9%BE%D8%A7%D8%B3%D8%AE%DA%AF%D9%88-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:54:00+00:00"/>
    <meta property="og:title" content="انتقاد تند فلاحت‌پیشه از هیأت عالی نظارت مجمع تشخیص/کسانی که بر سر لوایح FATF وقت‌گذرانی کردند، پاسخگو باشند"/>
    <meta property="og:description" content="حشمت‌الله فلاحت‌پیشه در مورد ضرورت تصویب FATF گفت: در شرایط فعالی در مجلس در مورد پالرمو و CFT در کشور تصمیم‌گیری شد، البته کشور نیز در شرایط انفعالی نبود اما باید توجه داشت که ورود عامل خارجی باعث شد که مقداری اوضاع دچار شرایط انفعالی شود."/>
  </head>
  <body>
    <article>
      <h1>انتقاد تند فلاحت‌پیشه از هیأت عالی نظارت مجمع تشخیص/کسانی که بر سر لوایح FATF وقت‌گذرانی کردند، پاسخگو باشند</h1>
      <h2>مجلس و دولت لوایح FATF را تصویب و شورای نگهبان ایراد گرفت</h2>
      <address>
        <time datetime="2019-11-09T12:54:00+00:00">09 Nov 2019, 12:54</time>
      </address>
      <p>
        <i>حشمت‌الله فلاحت‌پیشه در مورد ضرورت تصویب FATF گفت: در شرایط فعالی در مجلس در مورد پالرمو و CFT در کشور تصمیم‌گیری شد، البته کشور نیز در شرایط انفعالی نبود اما باید توجه داشت که ورود عامل خارجی باعث شد که مقداری اوضاع دچار شرایط انفعالی شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>عضو کمیسیون امنیت ملی و سیاست خارجی مجلس ادامه داد: الان به حدی تصمیم‌گیری در مورد این دو لایحه و به ویژه پالرمو به طول انجامید که عملا نقش عامل خارجی باعث پیچیده‌تر شدن تحولات شده است.</p>
      <p>وی افزود: بیانیه تند FATF و سخنان وزیر خارجه آمریکا مبنی بر اینکه ایران باید حتما این لوایح را تصویب کند، عوامل خارجی بودند که باعث‌پیچیده‌تر شدن تحولات شدند.</p>
      <p>نماینده اسلام‌آباد غرب دالاهو (کرمانشاه) خاطر نشان کرد: در واقع کسانی که در کشور برای تصویب این لوایح وقت گذرانی کردند باید پاسخگو باشند.</p>
      <p>فلاحت پیشه تصریح کرد: مجلس این لوایح را مصوب و شورای نگهبان ایراد گرفت، اما شورای عالی نظارت مجمع یک بدعت در قانونگذاری ایجاد کرد که این بدعت باعث شد در مورد پالرمو تصمیم‌گیری نشود و همین عدم تصمیم‌گیری اوضاع را به گونه‌ای رقم زد که شرایط برای ایران سخت شود.</p>
      <p>وی گفت: مجمع می توانست پالرمو به عنوان یک مصوبه اعلام کند که این کار را انجام ندادند که همین اوضاع را برای ایران پیچیده‌تر کرد.</p>
      <p>این نماینده مجلس افزود: ایران در شرایط ملی و بومی قانون‌گذاری پالرمو و CFT را به تصویب رساند. موضوع پالرمو و ضربه‌ای که از این ناحیه به منافع کشور شد نشان داد کسانی تلاش می‌کنند مجلس را در مورد قانون‌گذاری تضعیف کنند باید خودشان در حال حاضر نیز پاسخگو باشند.</p>
      <p>وی تاکید کرد: باید هیات عالی نظارت مجمع با بدعتی که گذاشت مسئولیت این تاخیر یک ساله را در مورد پالرمو و CFT بپذیرند.</p>
    </article>
  </body>
</html>