<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/bay-eva-a-kepernyon-tetszettem-meg-a-ferjemnek/186178"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T12:00:00+00:00"/>
    <meta property="og:title" content="Bay Éva: A képernyőn tetszettem meg a férjemnek"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Bay Éva: A képernyőn tetszettem meg a férjemnek</mark>
      </h1>
      <address><time datetime="2019-11-09T12:00:00+00:00">09 Nov 2019, 12:00</time> by <a rel="author">Lapos Partícia</a></address>
      <p>
        <b>A rukkolaültetvény ejtette rabul az otthonválasztásnál, férjében meg többek között a Bika-csillagjegye, ám a második randira ennek ellenére bő egy évet vártak. Ám azóta – vagyis 36 éve – teljes az összhang közöttük. </b>
        <b>A rukkolaültetvény ejtette rabul az otthonválasztásnál, férjében meg többek között a Bika-csillagjegye, ám a második randira ennek ellenére bő egy évet vártak. Ám azóta – vagyis 36 éve – teljes az összhang közöttük.</b>
      </p>
      <p>
        <b>Miért döntöttek úgy, hogy elköltöznek a budapesti otthonukból?</b>
      </p>
      <p>Pasaréten vágtunk bele a közös életünkbe a férjemmel, de később túl kellett adjunk azon a lakáson. A vevők olyannyira beleszerettek, hogy mindössze három hónapot kaptunk a kiköltözésre. Vagyis gyors döntést kellett hoznunk. Lacinak működésbe lépett a fotós szeme és rögtön meglátta a fantáziát az utca végén megbújó szentendrei házban. Én először nem szerettem a házat, de amint megláttam a rukkolaültetvényt a kert végében, azt mondtam, költözhetünk. Tizenhárom éve, hogy ez a ház adja az otthonunkat. Itt élünk a három kutyussal: Lobóval, Szonjával és Nikóval.</p>
      <p>
        <b>Hogyan ismerkedtek meg a férjével?</b>
      </p>
      <p>Egyik alkalommal, amikor adásban voltam a televízióban, jött a telefon, hogy Marczali László keres. A stáblistáról már ismertem a nevét, de látni nem nagyon láttam. Alig kezdtünk el beszélgetni, közölte velem, hogy hívjam vissza később, mert éppen kiteregeti a ruhákat. Meglepődtem, de gondoltam egyedülállóként teszi a dolgát, így egy fél óra múlva vissza is hívtam. Megbeszéltünk egy találkozót a kifliben – mi csak így hívtuk, mert pont úgy nézett ki, mint egy kifli – vagyis a televízió udvarában. Értem jött és gyorsan haza is suhant velem, mert nem laktam messze és sok autó sem volt még akkoriban. Ám ezután egy évig nem beszéltünk.</p>
      <p>
        <b>Mesébe illően kezdődött a történetük, mégis mi történt?</b>
      </p>
      <p>Amikor hazavitt és a kocsiban beszélgettünk, hirtelen belém hasított, hogy ez a férfi túl sok nekem. Elmesélte, hol forgatott külföldön, hová jár teniszezni, vívni, és öt perc alatt bemutatta, mit bír az autója. Nem értettem, mire ez a nagy önfényezés. Így amikor elhívott ebédelni másnapra, először ugyan igent mondtam, de később meggondoltam magam. A barátnőmet választottam helyette, hogy segítsek neki nad­rágot választani. Mikor Laci hívott, egyszerűen közöltem vele, nem érek rá, mert vásárolni megyek. Rám csap­ta a telefont és egy év hallgatás következett.</p>
      <p>
        <b>Ki törte meg a csendet?</b>
      </p>
      <p>Santana jött koncertezni Budapestre, és tőle kellett belépőt kérnem. Kicsit durcásan kezelt, de aztán megint beszélgetni kezdtünk, és elhívott kávézni. Szép májusi nap volt, és arra hivatkozott, hogy a napokban volt a szülinapja. Hiszek a csillagjegyekben, így amikor kiderült, hogy Bika csillagjegyű, amihez az én Szűz jegyem jól passzol, megtört a jég.</p>
      <p>Ennek 36 éve, és azóta együtt vagyunk. Felneveltük az ő előző házasságából született Tamás fiát, akit kezdettől fogva úgy szeretek, mintha a sajátom lenne, és a közös gyermekünket, Lászlót.</p>
      <figure>
        <img src="http://media.borsonline.hu/cikk/20/191744/gallery-picture/645w/2017629_bay-eva-09-bs1.jpg"/>
        <figcaption>1980: Bemondóként vált népszerűvé © MTI</figcaption>
      </figure>
      <figure>
        <img src="http://media.borsonline.hu/cikk/20/191744/gallery-picture/645w/2017627_bay-eva-09-bs1.jpg"/>
        <figcaption>2018: A MasterChef VIP-ben megmutatta főzőtudományát © Bánkúti Sándor</figcaption>
      </figure>
      <p>
        <b>Nemcsak a férjéhez, de a szakmájához is nagyon hűséges, hiszen ismét képernyőn van. Hogyan indult a tévés karrierje?</b>
      </p>
      <p>Elmentem a meghallgatásra, ahol nagyon szigorú követelmények voltak. Több verset, szöveget magyarul és idegen nyelven is el kellett mondani. Annyira jól sikerült a bemutatkozóm, hogy szinte rögtön dolgozhattam is. Azt hittem, ez valami tréfa, de koránt sem volt az, ugyanis huszonöt évig voltam onnantól kezdve bemondónő.</p>
      <p>
        <b>Mivel kápráztatta el a felvételiztetőt?</b>
      </p>
      <p>Főleg a németemmel, Fischer tanár úr azt is hitte, beszélem a nyelvet, pedig csak édesanyám rokonságának az akcentusát utánoztam. Nem árultam el neki a titkom, meghagytam abban a hitben, hogy tudok németül…</p>
      <figure>
        <img src="http://media.borsonline.hu/cikk/20/191744/gallery-picture/645w/2017633_bay-eva-marczali-laszlo-22-cz.jpg"/>
        <figcaption>2018: A Hatoslottó-sorsolás házigazda szerepét a fia vette át tőle © Czerkl Gábor</figcaption>
      </figure>
      <figure>
        <img src="http://media.borsonline.hu/cikk/20/191744/gallery-picture/645w/2017631_bay-eva-09-bs1.jpg"/>
        <figcaption>2019: Szentendrei otthonukban főszereplők a növények © Bánkúti Sándor</figcaption>
      </figure>
      <p>
        <b>Szigorúak voltak önökkel, kezdőkkel?</b>
      </p>
      <p>Fischer tanár úr nagyon kemény kézzel fogott bennünket, új embert akart mindenkiből faragni. Engem szertelenebbnek tartott, ezért mindig megkaptam tőle a primadonna jelzőt. Miatta még az orrsövényferdülésem is megműttetem, mert azt mondta, túl nazális a hangom. Aztán kiderült, hogy nem is ez a baj.</p>
      <p>Egyik alkalommal zokogva távoztam az órájáról. A büfében odajött hozzám Képesi József híres szinkronszínész és megkérdezte, mi bajom. Mondtam neki, hogy elegem van, mert nem tudok mit kezdeni a nazális hangommal. Erre ő kinevetett, hogy nincs velem semmi baj, csak kicsit hátul beszélek, ezért minden reggel, amikor felkelek, fújjak bele egy sípba. Eltelt egy hét, és a gyakorlattól elmúlt az orrhangom, amit Fischer tanár úr is észrevett, ám a szívére vette, hogy másnak a segítségével sikerült ezt elérnem.</p>
      <figure>
        <img src="http://media.borsonline.hu/cikk/20/191744/gallery-picture/645w/2017623_bay-eva-09-bs1.jpg"/>
        <figcaption>2018: Férjével, Marczali Lászlóval és közös fiukkal, Lászlóval © Bánkúti Sándor</figcaption>
      </figure>
      <p>
        <b>Nagyon megviselte, amikor közölték, nincs szükség többé bemondókra?</b>
      </p>
      <p>Éreztem, tudtam, hogy vége lesz. Édesanyámmal a temetőben jártam, és amikor hazaértem, láttam, hogy a férjem kinn áll a sarkon és engem vár. Kiderült, akkor telefonáltak neki, hogy menjek be aláírni a felmondólevelemet. De nem akarta, hogy olyan idegállapotban bemenjek. Kinevettem.</p>
      <p>Kisminkeltem magam, megcsináltam a frizurámat, felvettem a bundám, egy kis parfümöt fújtam magamra, besétáltam a televízióba és megkérdeztem: Hol írjam alá? Meg is lepődtek ettől a higgadtságtól. Onnantól kezdve az életem egy szerencseláncolat. 1992-ben lépett be a hatos és az ötös lottó, amit Kudlik Julival forgóban készítettünk. Aztán a hatost később egyedül vittem tovább, majd a fiam követett.</p>
      <p>
        <b>Most pedig egy új műsorban tűnik fel.</b>
      </p>
      <p>Ez is olyan szürreális! Esztergályos Cili hetvenhét, Karda Bea hatvankilenc én meg hatvanhét éves vagyok és a televízióban ránk van szükség. Ez nagyon jó érzés. Megkértek minket, hogy vezessük a Life Tv Old(s)cool műsorát, ahol életvezetési tanácsokat adunk fiataloknak. Például segítünk egy fiatal férfinak, aki nem tudja, hogyan kell randizni.</p>
      <p>
        <b>Élvezi ezt a tapasztalt tanító szerepet?</b>
      </p>
      <p>Nagyon szórakoztató, és imádom, hogy még tudják, ki vagyok. Mindig arra vágytam, hogy olyan munkám legyen, amit szeretek, szép családom és annyi pénzem, hogy sose kelljen nélkülöznöm, és tessék, itt van! Nagyon szerencsés vagyok.</p>
      <blockquote><b>NÉVJEGY</b> <br/>Született: 1952. augusztus 30., Kecskemét<br/>Férje: Marczali László operatőr. Közös gyermekük: László (34 éves), aki követte a pályán, a Hatoslottó-sorsolás házigazdája.<br/>A Magyar Televízióban dolgozott 1976-tól 1999-ig, előbb bemondónőként, majd hat éven keresztül a Híradóban és az Ablak című műsorban. Később az Ötös- és a Hatoslottó-sorsolás háziasszonya lett. Idén a Life Tv Old(s)cool műsorában tért vissza, amit Esztergályos Cecíliával és Karda Beával vezet.</blockquote>
    </article>
  </body>
</html>