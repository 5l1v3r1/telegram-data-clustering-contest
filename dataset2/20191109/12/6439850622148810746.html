<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459730/%E0%A6%AF%E0%A7%81%E0%A6%95%E0%A7%8D%E0%A6%A4%E0%A6%B0%E0%A6%BE%E0%A6%9C%E0%A7%8D%E0%A6%AF%E0%A7%87-%E0%A6%B2%E0%A6%B0%E0%A6%BF%E0%A6%A4%E0%A7%87-%E0%A7%A9%E0%A7%AF-%E0%A6%B2%E0%A6%BE%E0%A6%B6-%E0%A6%A8%E0%A6%BF%E0%A6%B9%E0%A6%A4%E0%A6%A6%E0%A7%87%E0%A6%B0-%E0%A6%A8%E0%A6%BE%E0%A6%AE-%E0%A6%AA%E0%A6%B0%E0%A6%BF%E0%A6%9A%E0%A7%9F"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T12:23:00+00:00"/>
    <meta property="og:title" content="যুক্তরাজ্যে লরিতে ৩৯ লাশ ॥ নিহতদের নাম-পরিচয় প্রকাশ"/>
    <meta property="og:description" content="অনলাইন ডেস্ক ॥ যুক্তরাজ্যের এসেক্সে লরির হিমশীতল ট্রেইলারে পাওয়া ৩৯ মৃতদেহের পরিচয় শণাক্ত শেষে তাদের নাম প্রকাশ করেছে ব্রিটিশ পুলিশ। নিহতদের সবাই ভিয়েতনামী। তাদের বয়স ১৫ থেকে ৪৪ এর মধ্যে। মৃতদেহগুলোর মধ্যে ১০টি কিশোর বয়সীর লাশও শণাক্ত করা হয়েছে, এদের মধ্যে দুজনের বয়স ১৫ বলে জানিয়েছে বিবিসি। গত ..."/>
  </head>
  <body>
    <article>
      <h1>যুক্তরাজ্যে লরিতে ৩৯ লাশ ॥ নিহতদের নাম-পরিচয় প্রকাশ</h1>
      <address>
        <time datetime="2019-11-09T12:23:00+00:00">09 Nov 2019, 12:23</time>
      </address>
      <figure>
        <img src="http://www.dailyjanakantha.com/files/201911/1573305755_15.jpg"/>
      </figure>
      <p>অনলাইন ডেস্ক ॥ যুক্তরাজ্যের এসেক্সে লরির হিমশীতল ট্রেইলারে পাওয়া ৩৯ মৃতদেহের পরিচয় শণাক্ত শেষে তাদের নাম প্রকাশ করেছে ব্রিটিশ পুলিশ।</p>
      <p>নিহতদের সবাই ভিয়েতনামী। তাদের বয়স ১৫ থেকে ৪৪ এর মধ্যে।</p>
      <p>মৃতদেহগুলোর মধ্যে ১০টি কিশোর বয়সীর লাশও শণাক্ত করা হয়েছে, এদের মধ্যে দুজনের বয়স ১৫ বলে জানিয়েছে বিবিসি।</p>
      <p>গত ২৩ অক্টোবর গ্রেইসের একটি শিল্প পার্কে ওই লরির ভেতর থেকে এ ভিয়েতনামীদের মৃতদেহ উদ্ধার করা হয়েছিল।</p>
      <p>“আমাদের অগ্রাধিকার ছিল মৃতদের পরিচয় শণাক্ত করা, তাদের মর্যাদা অক্ষুণ্ন রাখা এবং তাদের পরিবারের সদস্য ও বন্ধুবান্ধবদের সহায়তা করা,” বলেছেন এসেক্স পুলিশের সহকারী প্রধান কনস্টেবল টিম স্মিথ।</p>
      <p>যে কনটেইনারের ভেতর থেকে মৃতদেহগুলো উদ্ধার করা হয়েছে সেটি বেলজিয়ামের জিব্রুগা থেকে টেমসের পারফ্লিট নদীবন্দরে নামে বলে ধারণা করা হচ্ছে।</p>
      <p>লরিটির চালক নর্দার্ন আয়ারল্যান্ডের মরিস রবিনসনের বিরুদ্ধে নরহত্যার অভিযোগ আনা হয়েছে। ইউরোপীয় গ্রেফতারি পরোয়ানার আওতায় আয়ারল্যান্ডের পুলিশ ডাবলিন থেকে ২২ বছর বয়সী যুবক এমন হ্যারিসনকে গ্রেফতার করেছে। তাকে হস্তান্তরে প্রক্রিয়াও শুরু হয়েছে বলে জানিয়েছে বিবিসি।</p>
      <p>নরহত্যা ও মানবপাচারের অভিযোগে ব্রিটিশ পুলিশ এখন নর্দার্ন আয়ারল্যান্ডের রোনান ও ক্রিস্টোফার হিউ নামের দুই ভাইকে খুঁজছে।</p>
      <p>এসেক্সের লরিতে মৃতদেহ উদ্ধারের ঘটনায় ভিয়েতনামের পুলিশও দেশটির দুটি প্রদেশ থেকে ১১ জনকে গ্রেফতার করেছে।</p>
    </article>
  </body>
</html>