<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545818.html/%D8%B4%D9%86%D8%A7%D8%B3%D8%A7%DB%8C%DB%8C-%D8%A8%DB%8C%D8%B4-%D8%A7%D8%B2-8-%D9%87%D8%B2%D8%A7%D8%B1-%D8%A8%DB%8C%D9%85%D8%A7%D8%B1-%D8%AF%DB%8C%D8%A7%D8%A8%D8%AA%DB%8C-%D8%AF%D8%B1-%D8%B3%DB%8C%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T12:22:00+00:00"/>
    <meta property="og:title" content="شناسایی بیش از 8 هزار بیمار دیابتی در سیستان"/>
    <meta property="og:description" content="معاون بهداشتی دانشگاه علوم پزشکی زابل گفت: طی سال های اخیر افزایش شیوع بیماری دیابت در جهان، این بیماری را به بزرگترین اپیدمی تاریخ تبدیل کرده است."/>
  </head>
  <body>
    <article>
      <h1>شناسایی بیش از 8 هزار بیمار دیابتی در سیستان</h1>
      <h2>معاون بهداشتی دانشگاه علوم پزشکی زابل خبر داد</h2>
      <address>
        <time datetime="2019-11-09T12:22:00+00:00">09 Nov 2019, 12:22</time>
      </address>
      <p>معاون بهداشتی دانشگاه علوم پزشکی زابل گفت: طی سال های اخیر افزایش شیوع بیماری دیابت در جهان، این بیماری را به بزرگترین اپیدمی تاریخ تبدیل کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جواد اکبری زاده در گفت و گو با خبرنگار <a href="http://asrehamoon.ir/">عصرهامون</a>؛ افزود: در منطقه سیستان هشت هزار و 349 بیمار دیابتی شناخته شده تحت مراقبت وجود دارد.<br/><br/>معاون بهداشتی دانشگاه علوم پزشکی زابل ادامه داد: بیش از ۴۲۵ میلیون نفر از مردم ۲۰ تا ۷۹ سال جهان مبتلا به دیابت هستند پیش بینی می شود تا سال ۲۰۵۰ تعداد بیماران بالغ بر ۵۲۲ میلیون نفر برسد.<br/><br/>وی افزود: سالانه ۴ میلیون نفر به دلیل این بیماری جان خود را از دست می دهند، از طرف دیگر ۳۹۲ میلیون نفر در جهان دچار اختلال تحمل گلوکز هستند که در صورت عدم مداخله موثر اغلب آن ها مبتلا به دیابت خواهند شد.<br/><br/>اکبری زاده تصریح کرد:  در ایران حدود ۴ تا ۵ میلیون بیمار دیابتی زندگی می کنند، در حال حاضر حداقل ۱۱ درصد جمعیت بالای ۲۵ سال کشورمان مبتلا به دیابت هستند و حداقل ۲۵ درصد آنان از بیماری خود آگاه نیستند و در منطقه سیستان ۸۳۴۹ بیمار دیابتی شناخته شده تحت مراقبت وجود دارد.<br/><br/>معاون بهداشتی دانشگاه علوم پزشکی زابل افزود: با توجه به اهداف سند ملی پیشگیری و کنترل بیماری های غیرواگیر و عوامل خطر مرتبط، جمهوری اسلامی ایران متعهد شده است که سیر صعودی شیوع دیابت را تا سال ۱۴۰۴ متوقف کند.<br/><br/>وی خاطرنشان کرد: همگام با ادغام برنامه مراقبت های ادغام یافته بیماری های غیرواگیر، اطلاع رسانی همگانی در زمینه اهمیت بیماری دیابت همزمان با هفته ملی دیابت انجام خواهد شد.<br/><br/>اکبری زاده تصریح کرد: امسال نیز به منظور آگاهی عموم شهروندان درباره بیماری دیابت و تاکید بر اهمیت اصلاح شیوه زندگی، همانند سال های گذشته روزهای ۱۸ لغایت ۲۴آبان ماه به عنوان هفته ملی دیابت نامگذاری شده و با توجه به اینکه خانواده ها نقش مهمی را در رفع عوامل خطر قابل تغییر برای دیابت نوع ۲ بازی می کنند سعی براین است که با آموزش و ترویج فعالیت بدنی و تغذیه مناسب باعث افزایش کیفیت زندگی خانواده ها شویم.<br/><br/><br/>انتهای پیام/</p>
    </article>
  </body>
</html>