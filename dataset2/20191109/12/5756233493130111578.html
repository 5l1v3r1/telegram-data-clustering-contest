<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620595/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%A7%D8%B2-%D8%B2%D8%A8%D8%A7%D9%86-%D8%B1%D8%A6%DB%8C%D8%B3-%D8%AC%D9%85%D8%B9%DB%8C%D8%AA-%D9%87%D9%84%D8%A7%D9%84-%D8%A7%D8%AD%D9%85%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T12:02:00+00:00"/>
    <meta property="og:title" content="آخرین وضعیت مناطق زلزله زده از زبان رئیس جمعیت هلال احمر"/>
    <meta property="og:description" content="رئیس جمعیت هلال احمر از اسکان اضطراری 3100 نفر در پی زمین لرزه آذربایجان شرقی خبر داد و اعلام کرد که عملیات امداد و نجات به پایان رسیده است."/>
  </head>
  <body>
    <article>
      <h1>آخرین وضعیت مناطق زلزله زده از زبان رئیس جمعیت هلال احمر</h1>
      <address>
        <time datetime="2019-11-09T12:02:00+00:00">09 Nov 2019, 12:02</time>
      </address>
      <p>
        <i>رئیس جمعیت هلال احمر از اسکان اضطراری 3100 نفر در پی زمین لرزه آذربایجان شرقی خبر داد و اعلام کرد که عملیات امداد و نجات به پایان رسیده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی اصغر پیوندی در حاشیه بازدید از مناطق زلزله زده با حضور در جمع خبرنگاران در روستای ورنکش اظهار کرد: از همان ساعات نخست وقوع زلزله عوامل هلال احمر، در مناطق زلزله زده حاضر شده و اقدامات خود برای امداد رسانی به زلزله زدگان را در دستور کار خود قرار دادند.</p>
      <p>وی با بیان این که طی دو روز گذشته عملیات امداد و نجات در مناطق زلزله زده انجام شد گفت: در حال حاضر عملیات امداد و نجات به پایان رسیده و از روز گذشته نیز فرایند اسکان اضطراری آغاز شده و تاکنون3100 نفر از سوی هلال احمر اسکان داده شده‌اند.</p>
      <p>وی با بیان این که تاکنون 776 چادر در میان زلزله زدگان توزیع شده است گفت: حدود 400 خانه تخریب شده و آسیب جدی دیده است. اما با توجه به نگرانی و اضطراب برخی از خانواده‌ها افرادی که خانه‌هایشان آسیب کمتری دیده‌اند نیز در چادر مستقر شده‌اند.</p>
      <p>پیوندی با بیان این که چادر به اندازه‌ی کافی در پایگاه‌های هلال احمر در میانه، سراب، ترکمانچای و ... وجود دارد ادامه داد: با توجه به سرمای هوا، والور ، پتو، موکت و غیره نیز در میان افرادی که اسکان اضطراری داده شده‌اند توزیع شده است.</p>
      <p>رییس جمعیت هلال احمر با بیان اینکه بسته‌های غذایی 72 ساعته نیز در میان زلزله زدگان توزیع شده است گفت: از یکی دو روز آینده فرایند توزیع بسته‌های غذایی یک ماهه در میان زلزله زدگان آغاز خواهد شد.</p>
      <p>رئیس جمعیت هلال احمر با بیان اینکه زلزله به 17 روستا آسیب وارد کرده است، اظهار کرد: 7 روستا نیز تخریب شده است که روستای ورنکش بیشترین خسارت را دیده است و متاسفانه 5 نفر تمام جان باختگان زلزله در این روستا بوده است.</p>
      <p>وی در مورد شمار مصدومان نیز خاطر نشان کرد: از میان 584 مصدوم در حال حاضر 17 نفر در بیمارستان بستری هستند و مابقی یا از بیمارستان ترخیص شده یا از همان ابتدا خدمات درمانی را به شکلی سرپایی در محل دریافت کرده‌اند.</p>
      <p>وی دغدغه اصلی مردم را اسکان موقت زلزله زدگان برشمرد و گفت: تا به این لحظه بیش از 150 پس لرزه در این منطقه رخ داده و از این رو زلزله زدگان دارای ترس و وحشت هستند که امیدواریم به سرعت با همکاری بنیاد مسکن ، استانداری و ... فرایند اسکان موقت و بازسازی منازل نیز آغاز شود.</p>
    </article>
  </body>
</html>