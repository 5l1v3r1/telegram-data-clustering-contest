<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/yotova-za-geshev-prezidentt-be-yasen-406265.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T12:44:52+00:00"/>
    <meta property="og:title" content="Йотова за Гешев: Президентът бе ясен"/>
    <meta property="og:description" content="Нека ВСС да си вземе своето решение, съответно и президентът ще реагира според това решение, но отговорността, каза вицепрезидентът"/>
  </head>
  <body>
    <article>
      <h1>Йотова за Гешев: Президентът бе ясен</h1>
      <address>
        <time datetime="2019-11-09T12:44:52+00:00">09 Nov 2019, 12:44</time>
      </address>
      <p>Вицепрезидентът Илияна Йотова заяви пред БНТ, че президентът Румен Радев е бил достатъчно ясен в аргументите си, с които отказа да подпише указа за назначаване на Иван Гешев за нов главен прокурор, и е казал честно и откровено своето мнение.</p>
      <p>Преди дни държавният глава върна решението на Висшия съдебен съвет, като мотивите му бяха свързани с липсата на състезателност в процедурата, тъй като има само един кандидат за поста. Йотова посочи също, че не трябва да има опити за влияние върху ВСС.</p>
      <p>"Единственото нещо, което искам категорично да ви заявя, че аз наистина съм от хората, които твърде вярвам и бих искала да работим за реално разделение на институциите. Това е в основата на демокрацията. Всякакъв опит за влияние в една или друга посока е твърде неоправдан и не води до нищо добро. Нека ВСС да си вземе своето решение, съответно и президентът ще реагира според това решение, но отговорността, той вчера много категорично го заяви - всеки трябва да може да носи отговорността на поста, който заема и аз мисля, че той го доказва с поведението си", подчерта Йотова..</p>
      <p>"Не искам да се ангажирам нито с прогнози, нито с очаквания, много е нажежена обстановката, всяка една дума се тълкува и превратно, така че нека да изчакаме, мисля, че в следващите дни ще станем свидетели на това, което ще се случи, но президентът имаше своето право и за тези вече 3 години, откакто е на този пост, смятам, че достатъчно е доказал, че има силата ,мъжеството да отстоява своето мнение", каза вицепрезидентът.</p>
      <p>Илияна Йотова коментира и изминалите местни избори, като заяви, че идеята на президента да се съберат политическите сили и институции, които имат информация за нарушения, да обсъдят какви промени могат да се направят е добра, и може да доведе до промени и решения на проблемите при провеждане на избори.</p>
      <p>"За нас българите, които не са територията на страната в момента по една ли друга причина: трайно или временно, не са „другите българи“, те са част от нашия народ и тези връзки трябва да се съхраняват", каза още Йотова.</p>
      <p>Тя посочи, че сред основните й приоритети е съхраняването на българската идентичност и развитие. „От далечните провинции в Чако, Аржентина, където има българска емиграция още от края на 19 век, през САЩ, Западна Европа. Когато си поговорите с българските общности във Франция и Германия, тези хора не се считат за емигранти. Едно от хубавите неща след присъединяването ни към ЕС е точно това свободно движение на хора, на граждани. Но българите не се чувстват емигранти. Те живеят с идеята, че това е временно, намерили са някаква цел, някакъв аргумент да не са в България, но с идеята да се върнат“, допълни вицепрезидентът.</p>
    </article>
  </body>
</html>