<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Rodopchanka-iznasya-za-cyala-Evropa-trahana-912436"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T12:22:00+00:00"/>
    <meta property="og:title" content="Родопчанка изнася за цяла Европа трахана"/>
    <meta property="og:description" content="200 лева пенсия, но допълнителен доход от стотици левове. Така се справя една 70-годишна родопчанка...."/>
  </head>
  <body>
    <article>
      <h1>Родопчанка изнася за цяла Европа трахана</h1>
      <address>
        <time datetime="2019-11-09T12:22:00+00:00">09 Nov 2019, 12:22</time>
      </address>
      <p>200 лева пенсия, но допълнителен доход от стотици левове. Така се справя една 70-годишна родопчанка. Баба Селвер "изнася“ за цяла Европа… трахана. И печели пари към скромната си пенсийка. Нейни клиенти са основно гурбетчии. Купуват килограми, а траханата й чрез тях достига до топ икономиките в Европейския съюз.  </p>
      <p>Един на пръв поглед обикновен пазарен ден в Момчилград. Изложено е всичко, което предлага този сезон от годината –  традиционните плодове и зеленчуци и още нещо… трахана. В найлонови торбички от по килограм.</p>
      <p>"Домашна – сама си я правя от години, много я купуват“, казва 70-годишната Селвер от джебелското село Слънчоглед. А в това "много“ се съдържат стотици килограми, пътуващи към Западна Европа.</p>
      <p>"Млади и стари, на когото му трябва взема. От района на Джебел и тука в Момчилград“, казва жената. На въпрос, купуват ли зад граница от автентичната за кърджалийска област трахана, отговаря: Много. От Германия, Австрия, Англия, Холандия, Белгия, навсякъде. От август месец досега съм продала над 300 килограма. Килото давам по пет лева. А вътре слагам много неща: моркови, чушки, червен пипер, домати".  </p>
      <p>Произвежда я от години. Парите от този продукт са допълнителен доход, нужен, предвид скромната й пенсия от 200 лв. Превърнала се е в майстор на траханата, обяснява и здравословните ползи от консумацията й.   Само на метри от Селвер, се намира  друг търговец, производител на тикви, пише "24 Родопи". </p>
      <p>Не пожелава да каже името си, но пък рекламира стоката си доста оживено: Хубави тикви, сухи, чернобели и много корави…“.  </p>
      <p>Ето такава е атмосферата на пазара в Момчилград – жива и много автентична. Преливаща от призиви на различни търговци, техните раздумки и усмивки, а стоката им, много ценна, популярна дори в Западна Европа.</p>
    </article>
  </body>
</html>