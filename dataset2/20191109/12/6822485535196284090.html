<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T12:03:00+00:00"/>
    <meta property="og:title" content="جواد لاریجانی: حقوق بشر یک کالای غربی نیست"/>
    <meta property="og:description" content="به گزارش ایرنا، لاریجانی در سی‌ وچهارمین نشست ساز وکار گزارش‌دهی دوره‌ای حقوق بشر سازمان ملل موسوم به (یو پی آر) در ژنو سوئیس درباره دموکراسی در ایران گفت: این دستاورد مهمی در جامعه ماست؛ جامعه‌ای که هزاران سال تحت حکومت پادشاهان و امپراتورها بود. ۴۰ سال است که ما در ایران دموکراسی و انتخابات داریم و هر بخشی از جامعه با رأی دادن به قدرت می رسد و از طریق رأی دادن نیز از نردبان قدرت پایین می آید."/>
  </head>
  <body>
    <article>
      <h1>جواد لاریجانی: حقوق بشر یک کالای غربی نیست</h1>
      <address>
        <time datetime="2019-11-09T12:03:00+00:00">09 Nov 2019, 12:03</time>
      </address>
      <p>محمدجواد لاریجانی دبیر ستاد حقوق بشر ایران با بیان اینکه تهران پرچمدار مبارزه با تروریسم است، تأکید کرد: حقوق بشر یک کالای غربی نیست و ریشه در باور اساسی ما به عقلانیت اسلام دارد.</p>
      <p>به گزارش ایرنا، لاریجانی در سی‌ وچهارمین نشست ساز وکار گزارش‌دهی دوره‌ای حقوق بشر سازمان ملل موسوم به (یو پی آر) در ژنو سوئیس درباره دموکراسی در ایران گفت: این دستاورد مهمی در جامعه ماست؛ جامعه‌ای که هزاران سال تحت حکومت پادشاهان و امپراتورها بود. ۴۰ سال است که ما در ایران دموکراسی و انتخابات داریم و هر بخشی از جامعه با رأی دادن به قدرت می رسد و از طریق رأی دادن نیز از نردبان قدرت پایین می آید.</p>
      <p>وی با اشاره به حمایت بسیاری از هیأت‌های حاضر در این نشست از وضع حقوق بشر در ایران، افزود: حمایت اکثریت قابل توجهی از هیأت‌های حاضر در این نشست، دارایی بسیار خوبی برای ما خواهد بود تا سیاست‌های حقوق بشری خود را با نگاهی به تقویت حقوق بشر در همه بخش‌ها ادامه دهیم.    </p>
      <p>لاریجانی ازمواضع بعضی کشورها از جمله برخی اروپایی‌ها انتقاد کرد و گفت: ما خصومتی با گزارشگر حقوق بشر نداریم. به نظر ما انتصاب وی غیرقابل توجیه است. ایران مهمترین و بزرگترین دموکراسی در غرب آسیاست.</p>
      <p>دبیر ستاد حقوق بشر ایران یادآور شد: ما هر سال دستکم یک انتخابات داریم. بنابر این، منصفانه نیست با چنین دارایی بزرگی از دموکراسی بر مبنای یک گزارش خاص یا به خاطر مواضعی که دیگر کشورها دارند، رفتار متفاوتی با ما وجود داشته باشد؛ کشورهایی که حتی یک نهاد منتخب ندارند و زنها نمی‌توانند حتی خودرو برانند و یک خبرنگار ناراضی در کنسولگری آنها مثله می شود اما هیچ اتفاقی در مورد حقوق بشر در آن کشور رخ نمی دهد.</p>
      <p>وی افزود: آقای رئیس! ما دلیل این مسأله را می‌دانیم. ما گاو شیرده نیستیم و در دادن نفت خام اسراف نمی‌کنیم. وقتی مسأله سیاسی شدن یک رویه ناب در سازمان ملل پیش می‌آید این مسأله دردناک در جامعه بین‌المللی است.    </p>
      <p>لاریجانی در خصوص اقدامات جانبدارانه گزارشگر ویژه نیز گفت: در مورد گزارشگر ویژه هم سخن این است که او به مسؤولیت‌هایش پایبند نیست و از یک تلویزیون به تلویزیون دیگری می‌رود و مبادرت به تبلیغات علیه ایران می‌کند. تا زمانی که او این مسؤولیت را برعهده دارد، نباید چنین کاری انجام دهد. به جای آن، او باید گزارش منصفانه و هدفمندی تهیه کند و به دبیرخانه و این نهاد ارائه دهد و وارد عوامفریبی رسانه‌ای نشود.</p>
      <p>وی افزود: علاوه بر این و برای نمونه، او مدعی است که کارشناس مسائل اسلام است و فتوا صادر می‌کند. ما به درک وی از اسلام احترام می‌گذاریم. اما این کار وظیفه او نیست.</p>
      <p>لاریجانی در خصوص همکاری ایران با گزارش‌دهی در خصوص مسائل حقوق بشری نیز گفت که این همکاری بسیار گسترده است و «مکانیسم پاسخگویی و گزارش‌دهی ما بسیار فعالانه است، حتی با گزارشگر ویژه.»</p>
      <p>دبیر ستاد حقوق بشر ایران در انتقاد از نحوه عملکرد گزارشگر ویژه اظهار کرد: اما او دیدگاه‌هایی را ترجیح می دهد که از گروهک تروریستی منافقین دریافت می‌کند و متأسفانه برخی اروپایی‌ها مانند لندن و برلین و آمریکا از آنها میزبانی کرده و برخی پایتخت های دیگر اروپایی به مأمنی برای آنها تبدیل شده‌اند و آنها تبدیل به مشاوران اصلی او شده‌اند و نظرات آنها در دهان گزارشگر ویژه گذاشته می‌شود.</p>
      <p>لاریجانی با اشاره به انیکه «ما در ایران قربانی تروریسم هستیم» ادامه داد: این گروهک در ایران دست به ترور زده و ۱۷ هزار نفر را ترور کرده است که نام و محل آنها با سند به جامعه بین‌المللی ارائه شده است.</p>
      <p>وی افزود: در مقابله با تروریسم نباید به دنبال برگزاری نمایش برای عوامفریبی سیاسی باشیم. تروریسم بزرگترین تهدید علیه حقوق بشر است. می‌بینید که ده ها هزار نفر آواره و کشته شده‌اند. در یمن مردم از غذا محروم شده‌اند و هزاران کودک کشته شده‌اند.</p>
      <p>دبیر ستاد حقوق بشر ایران در ادامه این بخش از سخنان خود گفت: هزاران نفر از جمله زنان و کودکان در یمن و سوریه و عراق و سایر کشورها با بی‌رحمی به آنها حمله شده و کشته می‌شوند اما کسانی که مدعی حقوق بشر هستند به آنها توجهی نمی‌کنند.</p>
      <p>وی افزود: ما پرچمدار مبارزه با تروریسم هستیم؛ چه داعش باشد چه القاعده یا گروه‌های دیگر؛ کسانی که داعش و القاعده را به وجود آوردند و حتی امروز هم آنها را تأمین مالی و حمایت می‌کنند، نمی‌توانند با ریاکاری مدعی حمایت از حقوق بشر شوند.  </p>
      <p>لاریجانی گفت: حقوق بشر یک کالای غربی نیست. از دیدگاه ما حقوق بشر در باور اساسی ما به عقلانیت اسلام ریشه دارد. بله، دموکراسی ما لیبرال و سکولار نیست و از دید برخی کشورهای غربی تصور می‌شود که این جنایت بزرگی است اما ما به دستاوردهای خود در طول چهار دهه گذشته مفتخریم. ما توانسته‌ایم یکی از بزرگترین دموکراسی‌های دوره مدرن جاری را ایجاد کنیم اما نه بر مبنای اصول سکولار.</p>
      <p>سی و چهارمین نشست ساز وکار گزارش‌دهی دوره‌ای شورای حقوق بشر سازمان ملل متحد چهارشنبه ۱۵ آبان ۹۸ در مقر این سازمان در ژنو آغاز به کار کرد و هیأتی از ایران روز سه‌شنبه به ریاست محمدجواد لاریجانی دبیر ستاد حقوق بشر ایران، محمد مصدق معاون حقوقی قوه قضائیه و سیامک مره‌صدق نماینده اقلیت کلیمیان در مجلس شورای اسلامی به ژنو سفر کرده و در این نشست حضور یافتند.  </p>
      <p>هیأت ایرانی در این نشست در سخنرانی‌های جداگانه گزارشی از وضع حقوق بشر در جمهوری اسلامی ایران را با توجه به قوانین داخلی ارائه کردند.</p>
      <p>هیأت اعزامی در این سفر ضمن پاسخ به سؤالات نمایندگان سایر کشورهای جهان با مقامات دفتر کمیسر عالی، رئیس شورای حقوق بشر و همچنین سفرا و نمایندگان اعزامی سایر کشورهای جهان دیدار و گفت‌ وگو کرد.</p>
      <p>ساز وکار گزارش‌دهی دوره ای حقوق بشر موسوم به (یو پی آر) یکی از مهمترین ساز وکارهای پیش بینی شده در ساختار شورای حقوق بشر سازمان ملل است و همه اعضا در چارچوب برنامه زمان‌بندی شده موظف به ارائه و دفاع از گزارش ملی خود هستند.</p>
    </article>
  </body>
</html>