<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639001/%D8%AA%D8%B2%D8%B1%DB%8C%D9%82-%D9%88%D8%A7%DA%A9%D8%B3%D9%86-%D9%81%D9%82%D8%B7-%D8%AF%D8%B1-%D8%AE%D8%A7%D9%86%D9%87-%D8%A8%D9%87%D8%AF%D8%A7%D8%B4%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T12:57:00+00:00"/>
    <meta property="og:title" content="تزریق واکسن فقط در خانه بهداشت"/>
    <meta property="og:description" content="معاون بهداشت وزارت بهداشت گفت: با توجه به ساختار قوی نظام شبکه بهداشت در کشور، هیچ خدمت تکراری در حوزه بهداشت ارائه نمی‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639001/%D8%AA%D8%B2%D8%B1%DB%8C%D9%82-%D9%88%D8%A7%DA%A9%D8%B3%D9%86-%D9%81%D9%82%D8%B7-%D8%AF%D8%B1-%D8%AE%D8%A7%D9%86%D9%87-%D8%A8%D9%87%D8%AF%D8%A7%D8%B4%D8%AA">تزریق واکسن فقط در خانه بهداشت</a>
      </h1>
      <h2>معاون بهداشت وزارت بهداشت گفت: با توجه به ساختار قوی نظام شبکه بهداشت در کشور، هیچ خدمت تکراری در حوزه بهداشت ارائه نمی‌شود.</h2>
      <address><time datetime="2019-11-09T12:57:00+00:00">09 Nov 2019, 12:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، معاون بهداشت وزارت بهداشت گفت: با توجه به ساختار قوی نظام شبکه بهداشت در کشور، هیچ خدمت تکراری در حوزه بهداشت ارائه نمی‌شود. به عنوان نمونه تزریق <b>واکسن</b> فقط در خانه بهداشت انجام می‌شود در حالیکه، خدمات تکراری در حوزه درمان، به وفور مشاهده می‌شود. دکتر علیرضا رییسی در همایش کشوری <b>بهورزان</b> و مربیان بهورزی که با حضور وزیر بهداشت در مشهد مقدس برگزار شد، اظهار داشت: یکی از اهداف بهورزان در کشور از دهه‌های گذشته تا کنون، توانمندسازی زنان بوده در حالیکه در دنیا حدود یک دهه است که به این موضوع توجه می‌شود و بهورزان شاغل با توجه به تصویب مقطع کاردانی، می‌توانند ادامه تحصیل دهند.<br/><br/>وی افزود: سه ویژگی اصلی بهورزان شامل بومی بودن و آشنایی آنها با فرهنگ و مشکلات مردم مناطق خودشان، توسعه محوری در فعالیت‌ها و توجه به عوامل اجتماعی و اقتصادی موثر بر سلامت و مهارت آموزی بر مبنای وظایف سازمانی است.<br/><br/>معاون بهداشت وزارت بهداشت اضافه کرد: در دنیا و منطقه، تنها کلمه‌ای در <b>حوزه سلامت</b> که نیاز به ترجمه ندارد، بهورز است و در تمام دنیا به یک‌معنی است و دبیرکل سازمان جهانی بهداشت که اخیرا به ایران سفر کرده بود، اذعان کرد که از خدمات بهداشتی ایران، بسیار تحت تاثیر قرار گرفته و شگفت‌زده شده است و مشاهداتش بسیار بیشتر از شنیده‌هایش بوده است.<br/><br/>رییسی یادآور شد: در دنیا حدود ۴۰ سال است که به خدمات مراقبت‌های بهداشتی اولیه توجه شده؛ در حالیکه در کشور ما، بیش از ۴۵ سال است که این خدمات ارائه می‌شود.<br/><br/>وی خاطرنشان کرد: در پوشش همگانی سلامت، همه افراد باید بدون مخاطرات مالی بتوانند به خدمات پیشگیری، ارتقای سلامت، درمان بیماری‌ها، توانبخشی و مراقبت‌های تسکینی دسترسی پیدا کنند. پوشش همگانی سلامت سه محور دارد که شامل افزایش طیف و کیفیت خدمات، افزایش پوشش جمعیت و گروه‌های هدف و همچنین کاهش پرداختی از جیب مردم است.<br/><br/>معاون بهداشت وزارت بهداشت تاکید کرد: پوشش همگانی سلامت بسیار مهم است چون شاهد تغییر در الگوی بیماری‌ها به دلیل افزایش سالمندی و رشد بیماری‌های غیرواگیر و نیز رشد عوامل خطر جدید مانند تغییرات اقلیمی و آلودگی‌های زیست محیطی و صنعتی هستیم. متاسفانه تا ۳۰ سال آینده، بیش از ۳۰ درصد از جمعیت کشور، بیشتر از ۶۰ سال سن دارند و جمعیت ایران پیر می‌شود.<br/><br/>رییسی از منابع ناکافی و ناپایدار، پوشش بیمه‌ای ناکافی، حمایت ناکافی بیمه‌ها از بسته‌های اساسی سلامت و بالا بودن هزینه های تکنولوژی های تشخیصی و مداخله ای برای بیماری های غیرواگیر به عنوان چالش های دسترسی به پوشش همگانی سلامت یاد کرد.<br/><br/>وی خاطرنشان کرد: با توسعه نظام بیمه سلامت، بکارگیری راهنماهای بالینی و بسته های خدمات مدیریت شده، ارائه خدمات به شکل سطح بندی شده در قالب نظام ارجاع، بکارگیری نظام‌های <b>ثبت الکترونیک</b>، استقرار نظام اعتباربخشی و صدور مجوز و اجرای طرح پزشکی خانواده می‌توان به پوشش همگانی سلامت دست یافت.</p>
      <p>بنابر اعلام روابط عمومی وزارت بهداشت، در این مراسم از سامانه گنجینه سلامت نیز با هدف ایجاد بانک اطلاعاتی مجازی برای گردآوری و تجلیل شواهد گذشته نظام سلامت کشور توسط وزیر بهداشت رونمایی شد.<br/><br/>این سامانه به صورت بین بخشی و با مشارکت مرکز مدیریت شبکه معاونت بهداشت، پژوهشکده آینده پژوهی در سلامت دانشگاه علوم پزشکی کرمان، دبیرخانه شورای عالی سلامت و امنیت غذایی و مرکز تحقیقات راهبردی آموزش راه اندازی و در حال تکمیل است.<br/><br/>بنابر اعلام وبدا، گنجینه سلامت از تمام علاقمندان دعوت می کند شواهد قدیمی مرتبط نظام سلامت نظیر عکس، فیلم، کتاب و مکاتبات مهم دو وزارت و دانشگاه های علوم پزشکی را با مراجعه به وب سایت گنجینه به آدرس healthlib.ir با نام خودشان بارگذاری کنند.</p>
    </article>
  </body>
</html>