<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/pomorze,42/kolobrzeg-mariusz-g-mial-zabic-trzy-kobiety-ktore-w-sobie-rozkochal,984155.html"/>
    <meta property="og:site_name" content="TVN24"/>
    <meta property="article:published_time" content="2019-11-09T12:23:50+00:00"/>
    <meta property="og:title" content="Prokuratura: rozkochiwał kobiety, okradał, potem zabijał. Marynarz z Kołobrzegu z trzema zarzutami"/>
    <meta property="og:description" content="Szczecińska prokuratura postawiła 42-letniemu Mariuszowi G. zarzuty zabójstwa trzech kobiet z powodu motywacji zasługującej na szczególne potępienie. Mężczyzna miał rozkochać w sobie ofiary, a gdy ..."/>
  </head>
  <body>
    <article>
      <h1>Prokuratura: rozkochiwał kobiety, okradał, potem zabijał. Marynarz z Kołobrzegu z trzema zarzutami</h1>
      <address><time datetime="2019-11-09T12:23:50+00:00">09 Nov 2019, 12:23</time> by <a rel="author">eŁKa//ec</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/67c24423-d48e-4372-96e2-06bfab9f7ef4-480p.mp4"/>
          <figcaption>Prokuratura: dwa kolejne zarzuty zabójstwa dla Mariusza G.</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/2d00f43f07911355d4151f13925ff292/e41ee371-3c5b-437f-adf5-5591eac4352f-480p.mp4"/>
          <figcaption>Odnaleziono ciało zaginionej kobiety z Kołobrzegu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f4a23ec5-02a0-4169-9bd2-ab9384cddf68-480p.mp4"/>
          <figcaption>O sprawie zaginięć pisały lokalne media</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p107/v/2d00f43f07911355d4151f13925ff292/e41ee371-3c5b-437f-adf5-5591eac4352f-480p.mp4"/>
          <figcaption>Odnaleziono ciało zaginionej kobiety z Kołobrzegu. Zarzut...</figcaption>
        </figure>
        <figcaption>Mariusz G. jest podejrzany o zabicie trzech kobiet<cite>Foto: policja | Video: tvn24</cite></figcaption>
      </slideshow>
      <h3>Szczecińska prokuratura postawiła 42-letniemu Mariuszowi G. zarzuty zabójstwa trzech kobiet "z powodu motywacji zasługującej na szczególne potępienie". Mężczyzna miał rozkochać w sobie ofiary, a gdy te przepisały na niego majątek, zabić i ukryć ciała.</h3>
      <p>Jak się dowiedzieliśmy, Mariusz G. to marynarz z Kołobrzegu i miejscowy społecznik – organizował między innymi spotkania  miłośników morsowania. Od lipca, gdy zatrzymano go w sprawie zniknięcia 54-letniej kobiety, przebywa w areszcie.</p>
      <related>
        <a href="https://www.tvn24.pl/wiadomosci-z-kraju,3/zaginela-odnaleziono-cialo-prokuratorski-zarzut-zabojstwa-kobiety-dla-mariusza-g,983687.html"/>
      </related>
      <p>Prokuratorzy mieli wiele dowodów, które świadczyły o tym, że to 42-latek stoi za zniknięciem kobiety – tak wskazywali znajomi i rodzina zaginionej oraz  to, że mężczyzna przywłaszczył jej mienie. Nie mieli jednak ciała kobiety – głównego dowodu zbrodni. Udało się je odnaleźć niedawno w lesie pod Kołobrzegiem.</p>
      <p>- Prokurator przedstawił podejrzanemu w tej sprawie mężczyźnie zarzut dotyczący dokonania zbrodni zabójstwa, do którego doszło w dniu siódmego czerwca tego roku na terenie gminy Kołobrzeg. Jak ustalono, sprawca działał w wyniku motywacji zasługującej na szczególne potępienie - powiedziała w rozmowie z TVN24 Joanna Biranowska-Sochalska, rzeczniczka Prokuratury Okręgowej w Szczecinie.</p>
      <h3>Zarzuty dwóch zabójstw</h3>
      <p>Śledczy badali też sprawę zaginięć dwóch innych kobiet, z którymi Mariusz G. miał spotykać się wcześniej - jedna przepadła na wiosnę 2016 roku, druga na jesieni 2018 roku. Jedna z nich, 37-letnia kołobrzeżanka, tuż przed zniknięciem miała na mężczyznę przepisać mieszkanie, które G. wkrótce po tym sprzedał. Miało to miejsce około roku temu.</p>
      <p>Podejrzany, przyparty do muru przez prokuratorów, miał wskazać miejsce ukrycia zwłok obu pozostałych kobiet – las pod Charzynem, kilkanaście kilometrów od Kołobrzegu. "Prokurator z Archiwum X – Działu do Spraw Cyberprzestępczości i Nowoczesnych Technologii Wykrywczych Prokuratury Okręgowej w Szczecinie w dniu 8 listopada 2019 roku przedstawił podejrzanemu zarzuty dotyczące dokonania dwóch kolejnych zbrodni zabójstwa" – przekazała nam w sobotę Biranowska-Sochalska.</p>
      <p>Aktualnie w śledztwie trwa dalsze gromadzenie materiału dowodowego w celu wszechstronnego wyjaśnienia wszystkich okoliczności sprawy" – poinformowała prokurator."</p>
      <p>Mariuszowi G. grozi kara nawet dożywotniego więzienia.</p>
      <p>
        <i>
          <b>Jeśli chcielibyście nas zainteresować tematem związanym z Waszym regionem - czekamy na Wasze sygnały/materiały. Piszcie na <a href="mailto:Kontakt24@tvn.pl">Kontakt24@tvn.pl</a>.</b>
        </i>
      </p>
      <related>
        <h4>Dowiedz się więcej...</h4>
        <a href="https://fakty.tvn24.pl/r/odnaleziono-cialo-zaginionej-kobiety-z-kolobrzegu-zarzut-zabojstwa-dla-mariusza-g,983993.html"/>
        <a href="https://www.tvn24.pl/wiadomosci-z-kraju,3/stefan-w-nie-trafi-na-oddzial-szpitalny-prokuratura-nie-uwzglednila-wniosku,983759.html"/>
        <a href="https://eurosport.tvn24.pl/pilka-nozna,105/policjant-oskarzony-o-zabojstwo-bylego-pilkarza-pierwszy-taki-przypadek,983723.html"/>
        <a href="https://www.tvn24.pl/poznan,43/sad-rozdaje-wejsciowki-na-proces-tomasza-j-nie-bylo-jeszcze-takiego-procesu-w-polsce,982789.html"/>
        <a href="https://www.tvn24.pl/wiadomosci-z-kraju,3/zaginela-odnaleziono-cialo-prokuratorski-zarzut-zabojstwa-kobiety-dla-mariusza-g,983687.html"/>
      </related>
    </article>
  </body>
</html>