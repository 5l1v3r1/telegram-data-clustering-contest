<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/09/megali-epixirisi-tis-antitromokratikis-stin-attiki"/>
    <meta property="og:site_name" content="euronews"/>
    <meta property="article:published_time" content="2019-11-09T12:38:48+00:00"/>
    <meta property="og:title" content="Την οργάνωση «Επαναστατική Αυτοάμυνα» εξάρθρωσε η ΕΛ.ΑΣ."/>
    <meta property="og:description" content="Βρέθηκε οπλοστάσιο, συλλήψεις και προσαγωγές"/>
  </head>
  <body>
    <article>
      <h1>Την οργάνωση «Επαναστατική Αυτοάμυνα» εξάρθρωσε η ΕΛ.ΑΣ.</h1>
      <address><time datetime="2019-11-09T12:38:48+00:00">09 Nov 2019, 12:38</time> by <a rel="author">euronews </a></address>
      <p>Την οργάνωση Επαναστατική Αυτοάμυνα εξάρθρωσε η ΕΛΑΣ μετά από μεγάλη επιχείρηση της Αντιτρομοκρατικής στην Αττική με συλλήψεις, εντοπισμό οπλοστασίου και έρευνες σε σπίτια. Όπως ανακοινώθηκε από την ΕΛ.ΑΣ, οι βαλλιστικές έρευνες στα όπλα, που βρέθηκαν σε σπίτι στην οδό 17ης Νοέμβρη στον Χολαργό, έδειξαν ότι ένα από τα καλάσνικοφ έχει χρησιμοποιηθεί στις επιθέσεις που έχει πραγματοποιήσει η οργάνωση και για τις οποίες έχει αναλάβει την ευθύνη.</p>
      <p>Η «Επαναστατική Αυτοάμυνα» έχει αναλάβει την ευθύνη για δύο επιθέσεις με καλάσνικοφ εναντίον αστυνομικών των ΜΑΤ στα γραφεία του ΠΑΣΟΚ στην οδό Χαριλάου Τρικούπη, (25-5-2014 και 10-1-2017) και μία στην πρεσβεία του Μεξικού στο Κολωνάκι, (31-8-2016), καθώς και για την επίθεση με χειροβομβίδα στην γαλλική πρεσβεία, στην οδό Βασ. Σοφίας (10-11-2016), όπου είχε τραυματιστεί και ένας αστυνομικός.</p>
      <p>Το ίδιο όπλο προέκυψε ότι χρησιμοποιήθηκε και στη ληστεία που έγινε σε κατάστημα του ΟΠΑΠ, στις 21/10/2019, στον Χολαργό.</p>
      <p>«Θέλω να συγχαρώ την Αντιτρομοκρατική Υπηρεσία, την Ελληνική Αστυνομία και το Υπουργείο Προστασίας του Πολίτη για την πολύ μεγάλη επιτυχία. Να επαναλάβω, για άλλη μια φορά, τη δέσμευσή μου ότι θα τελειώσουμε οριστικά και αμετάκλητα με το πρόβλημα της εγχώριας ελληνικής τρομοκρατίας», δήλωσε σχετικά ο πρωθυπουργός <b>Κυριάκος Μητσοτάκης</b>.</p>
      <figure>
        <iframe data-src="https://twitter.com/euronewses/status/1193145592056291328" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Μέχρι στιγμής έχουν συλληφθεί δύο άντρες ηλικίας 41 και 45 ετών και μία 39χρονη, έχουν διενεργηθεί δέκα τρεις κατ’ οίκον έρευνες κι έχουν προσαχθεί για εξέταση δέκα πέντε άτομα</p>
      <p>Οι συλληφθέντες κατηγορούνται για τρομοκρατικές πράξεις, κατοχή εκρηκτικών, παράβαση του νόμου περί όπλων και πλαστογραφία, ενώ για τις ίδιες ενέργειες κατηγορείται και ένας 46χρονος, εις βάρος του οποίου έχει εκδοθεί ένταλμα σύλληψης. Η 39χρονη κατηγορείται για παράβαση του νόμου περί όπλων.</p>
      <h3>Τα ευρήματα των ερευνών</h3>
      <p>Ο 41χρονος είχε συλληφθεί το 2010 από την Αντιτρομοκρατική Υπηρεσία, κατηγορούμενος για ένταξη και συμμετοχή στην τρομοκρατική οργάνωση «Επαναστατικός Αγώνας», υπόθεση για την οποία καταδικάστηκε σε ποινή κάθειρξης και αποφυλακίστηκε την 12-02-2018, σύμφωνα με τις διατάξεις του αρ. 43 του Ν. 4489/2017 υπό τον όρο ανάκλησης του υπολοίπου της ποινής [τρία (3) έτη, έξι (6) μήνες και είκοσι έξι (26) ημέρες], σε περίπτωση που υποπέσει μέσα σε πέντε έτη από την αποφυλάκισή του σε νέα αξιόποινη πράξη από δόλο και καταδικαστεί αμετάκλητα οποτεδήποτε σε ποινή στερητική της ελευθερίας μεγαλύτερη των δύο ετών, θα εκτίσει αθροιστικά το υπόλοιπο της ποινής του.</p>
      <p>Μέχρι στιγμής στις διενεργηθείσες κατ’ οίκον έρευνες έχουν βρεθεί και κατασχεθεί, μεταξύ άλλων:</p>
      <p>- Πέντε πολεμικά τυφέκια τύπου καλάσνικοφ</p>
      <p>- Ένα υποπολυβόλο</p>
      <p>- Δύο τεμάχια ζελατινοδυναμίτιδα</p>
      <p>- Δύο πυροβόλα πιστόλια</p>
      <p>- Τέσσερεις χειροβομβίδες δακρυγόνου CS</p>
      <p>- Έξι κοινοί πυροκροτητές</p>
      <p>- Εννέα ηλεκτρικοί πυροκροτητές</p>
      <p>- Δύο αυτοσχέδιοι ηλεκτρικοί πυροκροτητές</p>
      <p>- Ένα τεμάχιο εκρηκτικής ύλης (πιθανόν TNT)</p>
      <p>- Δύο φυσίγγια εκρηκτικής ύλης, πιθανόν ζελατινοδυναμίτιδα</p>
      <p>- Τρεις πυροδοτικοί μηχανισμοί χειροβομβίδας</p>
      <p>- Τρία σώματα χειροβομβίδας</p>
      <p>Τα κατασχεθέντα `απεστάλησαν στη Διεύθυνση Εγκληματολογικών Ερευνών για εργαστηριακές εξετάσεις.</p>
      <h4>Βρέθηκε η γιάφκα της «Επαναστατικής Αυτοάμυνας» στην Κυψέλη</h4>
      <p>Τη γιάφκα της οργάνωσης «Επαναστατική Αυτοάμυνα» εντόπισε πριν από λίγο στην περιοχή της Κυψέλης η Αντιτρομοκρατική.</p>
      <p>Πρόκειται για το διαμέρισμα όπου η οργάνωση είχε όλο της τον οπλισμό. Οι τρομοκράτες μετακόμισαν και μετέφεραν όλα τα όπλα στο διαμέρισμα στο Χολαργό αμέσως μετά από τη ληστεία σε κατάστημα με τυχερά παιχνίδια.</p>
      <p>Το διαμέρισμα της Κυψέλης έχει καθαριστεί με χλωρίνη ώστε να εξαφανιστούν τα ίχνη και σύμφωνα με τις μέχρι τώρα πληροφορίες είχε νοικιαστεί από τον άνδρα που αναζητείται – γνωστό και ως διαχειριστή των καταλήψεων των Εξαρχείων.</p>
    </article>
  </body>
</html>