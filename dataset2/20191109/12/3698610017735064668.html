<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/svitoviy-bank-vvazhaye-scho-nepravilno-prosto-vidtvoriti-ekonomiku-donbasu-328937_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T12:12:00+00:00"/>
    <meta property="og:title" content="Світовий банк вважає, що неправильно просто відтворити економіку Донбасу"/>
    <meta property="og:description" content="У 2014-му, коли почалася криза, Донбас уже був надто залежний від державного фінансування та підтримки."/>
  </head>
  <body>
    <article>
      <h1>Світовий банк вважає, що неправильно просто відтворити економіку Донбасу</h1>
      <h2>У 2014-му, коли почалася криза, Донбас уже був надто залежний від державного фінансування та підтримки.</h2>
      <address>
        <time datetime="2019-11-09T12:12:00+00:00">09 Nov 2019, 12:12</time>
      </address>
      <p>Враховуючи, що ще до кризи економіка Донбасу йшла на спад, Світовий банк не вважає, що просте її відтворення буде правильним рішенням. У 2014-му, коли почалася криза, Донбас уже був надто залежний від державного фінансування та підтримки, його економічна життєздатність уже була під питанням. Тому, коли ми дивимося на Донбас зараз, то розуміємо, що майбутнє цього регіону має бути іншим, не таким, як до кризи.</p>
      <p>Про це у інтерв'ю для <a href="https://dt.ua/">DT.UA</a> заявила Сату Кахконен – директорка Світового банку у справах України, Білорусі та Молдови. За її словами, СБ шукає нові економічні моделі, нові рушії та стимули для економічного зростання регіону. Зрозуміло, що відновлення Донбасу не буде швидким і не може обмежуватися лише відновленням інфраструктури.</p>
      <p>"Наш досвід роботи в інших країнах, які пережили конфлікти, говорить про те, що, крім інфраструктури, є потреба у наданні якісних державних послуг, покращенні роботи місцевих органів влади, створенні здорового соціального середовища, формуванні соціальної єдності", — зазначає директорка представництва СБ.</p>
      <p>На її думку, наразі Донбас перебуває під впливом тих обмежень зростання, які впливають і на інші регіони України. Існує три принципові фактори, які дозволять регіонам прискорити їх розвиток: підвищення продуктивності праці, покращення та поглиблення бізнес-зв'язків як у межах країни, так і на зовнішніх ринках, і стимулювання конкуренції.</p>
      <p>"Зараз Світовий банк розпочав дослідження моделей економічного відновлення Донбасу. Ми хочемо краще зрозуміти, які шляхи розвитку підходять різним регіонам Донбасу — Донеччині та Луганщині. І ми сподіваємося, що потім результати нашої роботи стануть підґрунтям стратегії розвитку Донбасу, яка розроблятиметься урядом України", — підкреслює Сату Кахконен.</p>
      <p>Україна відновить <a href="https://dt.ua/ECONOMICS/ukrayina-vidnovit-trastoviy-fond-dlya-vidnovlennya-donbasu-328269_.html">трастовий фонд для відновлення Донбасу</a>. Регіону потрібно стати більш продуктивним, встановити кращі зв'язки всередині та за кордоном, розвивати установи, які знизять концентрацію економічної влади.</p>
      <p>Детальніше про проблеми української економіки читайте в статті Юлії Самаєвої "<a href="https://dt.ua/interview/satu-kahkonen-derzhava-povinna-garantuvati-biznesu-nevtruchannya-u-yogo-robotu-329019_.html"><b>Сату Кахконен: "Держава повинна гарантувати бізнесу невтручання у його роботу"</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>