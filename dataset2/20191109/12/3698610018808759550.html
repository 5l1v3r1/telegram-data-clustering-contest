<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/formula-shtaynmayera-vselyaye-viru-v-dosyagnennya-miru-u-43-zhiteliv-ordlo-opituvannya-329008_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T12:45:00+00:00"/>
    <meta property="og:title" content="&quot;Формула Штайнмаєра&quot; вселяє віру в досягнення миру у 43% жителів ОРДЛО – опитування"/>
    <meta property="og:description" content="При цьому понад 21% жителів окупованого Донбасу взагалі нічого про неї не чули."/>
  </head>
  <body>
    <article>
      <h1>"Формула Штайнмаєра" вселяє віру в досягнення миру у 43% жителів ОРДЛО – опитування</h1>
      <h2>При цьому понад 21% жителів окупованого Донбасу взагалі нічого про неї не чули.</h2>
      <address>
        <time datetime="2019-11-09T12:45:00+00:00">09 Nov 2019, 12:45</time>
      </address>
      <p>Так звана <a href="https://dt.ua/theme/47"><b>"формула Штайнмаєра"</b></a>, яка була нав'язана Україні Москвою в якості однієї з умов проведення саміту "нормандської четвірки" і викликала політичні баталії та масові акції протесту по цей бік лінії розмежування, вселяє віру у досягнення миру у 43,3% жителів ОРДЛО. Не вірять у дієвість "формули" 33,4% опитаних, 21,4% — взагалі нічого про неї не чули.</p>
      <p>Проведене ще до підписання "формули Штайнмаєра" опитування групи "Рейтинг" показало, що мирне врегулювання з її допомогою готові підтримати лише 18% українців по цей бік лінії розмежування; 23% — виступають проти такої ініціативи, а 60% респондентів вагалися з відповіддю, що цілком зрозуміло, враховуючи складність і специфічність теми.</p>
      <p>Дивує, швидше, той факт, що з приводу "Штайнмаєра" не змогли дати відповідь лише 1,8% жителів ОРДЛО.</p>
      <p>Дослідження проводилося <a href="https://www.uifuture.org/">Українським інститутом майбутнього</a> і <a href="https://dt.ua/"><b>"Дзеркалом тижня. Україна"</b></a> за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольній частині Луганської і 806 — у непідконтрольній частині Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПО, які залишили непідконтрольні території. Похибка результатів не перевищує 3,2%.</p>
      <p>Ще в квітні 2014 року <a href="https://dt.ua/internal/pivdenniy-shid-gilka-dereva-nashogo-_.html">"Дзеркало тижня. Україна" спільно з КМІС провели соціологічне дослідження</a>, результати якого дуже серйозно вивчалися в Москві і вплинули на плани щодо створення Малоросії. Виявилося, що в областях, що входять у т.зв. "Підкову ризику", ставлення до Росії зовсім не таке, як його собі емоційно та інтуїтивно уявляли в Кремлі.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>