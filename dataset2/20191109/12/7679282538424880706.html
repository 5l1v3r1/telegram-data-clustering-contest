<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-verdict-on-ayodhya-increased-security-in-trains-including-138-stations-in-kosi-and-seemanchal-2840276.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T12:30:49+00:00"/>
    <meta property="og:title" content="कोसी और सीमांचल के 138 स्टेशनों समेत ट्रेनों में बढ़ाई सुरक्षा व्यवस्था"/>
    <meta property="og:description" content="अयोध्या पर निर्णय आने के बाद रेल पुलिस को अलर्ट जारी कर दिया गया है। सहरसा सहित कोसी और सीमांचल क्षेत्र के 138 रेलवे स्टेशनों पर चौकसी बढ़ा दी गई है। ये सारे स्टेशन कोसी, सीमांचल, अंग प्रदेश..."/>
  </head>
  <body>
    <article>
      <h1>कोसी और सीमांचल के 138 स्टेशनों समेत ट्रेनों में बढ़ाई सुरक्षा व्यवस्था</h1>
      <address><time datetime="2019-11-09T12:30:49+00:00">09 Nov 2019, 12:30</time> by <a rel="author">सहरसा, निज प्रतिनिधि। </a></address>
      <p>अयोध्या पर निर्णय आने के बाद रेल पुलिस को अलर्ट जारी कर दिया गया है। सहरसा सहित कोसी और सीमांचल क्षेत्र के 138 रेलवे स्टेशनों पर चौकसी बढ़ा दी गई है।</p>
      <p>ये सारे स्टेशन कोसी, सीमांचल, अंग प्रदेश क्षेत्र नवगछिया के अलावा मानसी, खगड़िया, बेगूसराय, बरौनी हैं जो रेल एसपी कटिहार के अधिकार क्षेत्र के हैं। रेल एसपी कटिहार डॉ. दिलीप कुमार मिश्र ने कहा कि सभी जीआरपी थानाध्यक्ष और सर्किल इंस्पेक्टर को अलर्ट कर दिया गया है। <br/><br/>रेलवे स्टेशनों, सर्कुलेटिंग एरिया सहित पूरे रेल परिसर की सुरक्षा चुस्त दुरुस्त रखते 24 घंटे निगरानी रखने का निर्देश दिया गया है। एसपी के निर्देश के बाद स्टेशनों सहित रेल परिसर में रेल पुलिस ने गश्त तेज कर दी है। <br/><br/>288  ट्रेनों की सुरक्षा पर विशेष नजर : रेल एसपी कटिहार के निर्देश पर सभी 288 ट्रेनों की सुरक्षा पर विशेष नजर रखी जाने लगी है। रात में चलने वाली 115 ट्रेनों की सुरक्षा का भी विशेष ख्याल रखा जाने लगा है। रेल एसपी कटिहार ने अपने क्षेत्राधिकार वाले सभी 18 रेल थाना व ओपी के लिए आदेश जारी किया है। बता दें कि 14 रेल थाना और चार ओपी महेशखूंट, बनमनखी, मनिहारी और ठाकुरगंज है। रेल एसपी कटिहार का क्षेत्राधिकार 11 जिले तक फैला है।<br/><br/>महत्वपूर्ण स्टेशनों पर आरपीएसएफ की तैनाती : पूर्व मध्य रेलवे के आरपीएफ के डीआईजी एस. एन. चौधरी ने कहा कि फेस्टिवल सीजन से ही आरपीएफ अलर्ट पर है। महत्वपूर्ण स्टेशनों पर आरपीएसएफ को भी तैनात किया गया है। इधर शनिवार को सहरसा स्टेशन पर आरपीएफ इंस्पेक्टर सारनाथ ने आरपीएफ व जीआरपी को लेकर ट्रेनों व प्लेटफार्म पर सामानों की जांच की। यात्रियों से कहा कोई परेशानी हो या संदिग्ध वस्तु व  व्यक्ति दिखे तो 182 पर कॉल कर सूचना दे। पटरी व बंद रेल फाटक से आर पार नहीं करें।<br/> <br/>डीएमई पावर ने चालक और शंटर को अलर्ट रहने का दिया निर्देश : समस्तीपुर मंडल के डीएमई पावर चंद्रशेखर प्रसाद ने ट्रेन के चालक, सहायक चालक और शंटर को अलर्ट रहकर ट्रेन परिचालन करने का निर्देश दिया है। जारी आदेश में उन्होंने कहा है कि स्टेशन या ट्रेन परिचालन के दौरान कोई असमान्य परिस्थिति या भीड़ दिखाई दे तो ट्रेन को नियंत्रित करते सूचना मंडल शक्ति नियंत्रक कार्यालय को तुरंत सूचित करें। </p>
    </article>
  </body>
</html>