<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ponad-56-respondentiv-iz-ordlo-vpevneni-scho-osobliviy-status-povinni-zakripiti-u-konstituciyi-ukrayini-328991_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T12:14:00+00:00"/>
    <meta property="og:title" content="Понад 56% респондентів із ОРДЛО впевнені, що у рамках &quot;Мінська&quot; &quot;особливий статус&quot; повинні закріпити у Конституції України"/>
    <meta property="og:description" content="За межами ОРДЛО ситуація протилежна: 56,2% респондентів сказали ні наданню і закріпленню в Конституції особливого статусу Донбасу."/>
  </head>
  <body>
    <article>
      <h1>Понад 56% респондентів із ОРДЛО впевнені, що у рамках "Мінська" "особливий статус" повинні закріпити у Конституції України</h1>
      <h2>За межами ОРДЛО ситуація протилежна: 56,2% респондентів сказали "ні" наданню і закріпленню в Конституції "особливого статусу Донбасу".</h2>
      <address>
        <time datetime="2019-11-09T12:14:00+00:00">09 Nov 2019, 12:14</time>
      </address>
      <p>На тимчасово окупованих територіях 56,6% респондентів впевнені, що передбачуваний Мінськими домовленостями "особливий статус Донбасу" повинен бути закріплений у Конституції України. На такому варіанті наполягає Росія, саме його нав'язують громадській думці кремлівські пропагандисти і прокремлівські ЗМІ.</p>
      <p>Ще 34,2% тих, хто живе за лінією розмежування вважають, що "особливий статус" слід зафіксувати в окремому законі України. Загалом переважна більшість мешканців окупованих територій не бачать свого майбутнього в Україні, а з "особливим статусом" у ній готові залишитися лише 13,4% опитаних.</p>
      <figure>
        <img src="https://image.zn.ua/media/images/original/Nov2019/244616.jpg"/>
        <figcaption> </figcaption>
      </figure>
      <p> </p>
      <p>За межами ОРДЛО ситуація протилежна: <a href="https://dt.ua/UKRAINE/bilshist-ukrayinciv-proti-osoblivogo-statusu-donbasu-opituvannya-326042_.html"><b>56,2% респондентів Центру Разумкова сказали "ні" наданню і закріпленню в Конституції "особливого статусу" ОРДЛО</b></a>. Заради встановлення миру в Донбасі на такий крок України згодні 26,3% громадян.</p>
      <p>Зауважимо, що ставлення до введення федеративного устрою України по цей бік лінії розмежування ще більш негативне: 62,7% респондентів виступили проти, і лише 16,6% підтримали б таке рішення заради миру на сході.</p>
      <p>Хоча у складі України нині окуповані території Донбасу готові залишити 18,5% мешканців так званих "ДНР/ЛНР", тих, хто вважають, що згідно з Мінськими угодами правоохоронна система ОРДЛО — суди, прокуратура і поліція — будуть підкорятися Україні, ще менше — 14,2%.</p>
      <p>За лінією розмежування 41,3% опитаних вважають, що "Мінськ" передбачає для ОРДЛО "власні, незалежні від України суди, прокуратуру і поліцію", а ще 36,8% вважають, що "це питання буде вирішуватися на референдумі" жителями окупованих територій.</p>
      <p>Дослідження проводилося <a href="https://www.uifuture.org/">Українським інститутом майбутнього</a> і <a href="https://dt.ua/"><b>"Дзеркалом тижня. Україна"</b></a> за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольній частині Луганської і 806 — у непідконтрольній частині Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПО, які залишили непідконтрольні території. Похибка результатів не перевищує 3,2%.</p>
      <p>Ще в квітні 2014 року <a href="https://dt.ua/internal/pivdenniy-shid-gilka-dereva-nashogo-_.html">"Дзеркало тижня.Україна" спільно з КМІС провели соціологічне дослідження</a>, результати якого дуже серйозно вивчалися в Москві і вплинули на плани зі створення Малоросії. Виявилося, що в областях, що входять в т.зв. "Підкову ризику", ставлення до Росії зовсім не таке, як його собі емоційно та інтуїтивно уявляли в Кремлі.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>