<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/megkezdodott-a-csapatszetvalasztas-petrivszkenel"/>
    <meta property="og:site_name" content="infostart"/>
    <meta property="article:published_time" content="2019-11-09T12:47:00+00:00"/>
    <meta property="og:title" content="Megkezdődött a csapatszétválasztás Petrivszkénél"/>
    <meta property="og:description" content="Ukrajna és az oroszbarát szakadárok megkezdték csapataik szétválasztását az ország keleti részén található településnél - jelentette be az ukrán hadsereg szombaton."/>
  </head>
  <body>
    <article>
      <h1>Megkezdődött a csapatszétválasztás Petrivszkénél</h1>
      <address><time datetime="2019-11-09T12:47:00+00:00">09 Nov 2019, 12:47</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/06/az-amerikai-unios-nagykovet-elismerte-szerepvallalasat-az-ukranokkal-folytatott-egyeztetesekben"/>
        <a href="https://infostart.hu/tudositoink/2019/11/06/mar-a-csigalassusagot-sem-eri-el-az-orosz-ukran-bekefolyamat"/>
        <a href="https://infostart.hu/kulfold/2019/10/30/magyarorszag-megvetozta-a-nato-nyilatkozatat-ukrajna-ugyben"/>
        <a href="https://infostart.hu/tudositoink/2019/10/29/nagyon-konnyen-elmergesedhet-az-unios-ukran-orosz-gazpartnerseg"/>
      </related>
      <h3>Ukrajna és az oroszbarát szakadárok megkezdték csapataik szétválasztását az ország keleti részén található településnél - jelentette be az ukrán hadsereg szombaton.</h3>
      <p>"Megkezdődött a csapatok és a fegyverek kivonása" a Donyeck megyei Petrivszke és Bogdanivka között - jelentette be a helyszínen a katonaság egyik magas rangú tisztségviselője, Bogdan Bondar.</p>
      <p>A visszavonulás megkezdését előbb egy fehér, majd egy zöld jelzőrakéta fellövése jelezte mindkét fél részéről. A folyamat napokig tarthat.</p>
      <p>A csapatszétválasztás eredetileg már néhány nappal korábban megkezdődött volna, azonban Kijev a fegyvernyugvás megsértésére hivatkozva elutasította a lépést.</p>
      <p>A csapatoknak egymástól egy-egy kilométerre történő hátrébb vonásához hét nap valódi tűzszünetre van szükség a kijelölt térségben. A folyamatot az Európai Biztonsági és Együttműködési Szervezet (EBESZ) megfigyelői felügyelik.</p>
      <p>Eddig két helyszínen zajlott le sikeresen a csapatok szétválasztása: júliusban a Luhanszk megyei Sztanicja Luhaszkánál, október végén pedig a szintén Luhanszk megyei Zolote településnél.</p>
      <p>A zolotei és a petrivszkei csapatszétválasztás megkezdését Moszkva feltételül szabta a normandiai négyek, azaz Ukrajna, Oroszország, Franciaország és Németország újabb csúcstalálkozójának. A találkozó célja, hogy véget vessenek a 2014-ben kezdődött ukrajnai konfliktusnak, amelyben eddig több mint 13 ezren vesztették életüket. Volodimir Zelenszkij ukrán, Vlagyimir Putyin orosz, Angela Merkel német és Emmanuel Macron francia vezető novemberben ülhet tárgyalóasztalhoz Párizsban. Legutóbb 2016-ban került sor hasonló szintű diplomáciai eseményre a konfliktus érintettjei és a közvetítők között.</p>
    </article>
  </body>
</html>