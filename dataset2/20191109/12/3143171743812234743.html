<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-unaltra-rapina-e-un-furto-attribuiti-a-schepis-e-esposito.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T12:43:47+00:00"/>
    <meta property="og:title" content="Messina, un’altra rapina e un furto attribuiti a Schepis e Esposito"/>
    <meta property="og:description" content="La rapina aveva fruttato 2.500 euro. Il solo Esposito, invece, aveva rubato 15mila euro ad un benzinaio. Entrambi sono coinvolti nell'operazione Flower per altre rapine ed erano stati arrestati per un'altra rapina ancora, in una tabaccheria di viale Europa"/>
  </head>
  <body>
    <article>
      <h1>Messina, un’altra rapina e un furto attribuiti a Schepis e Esposito</h1>
      <address><time datetime="2019-11-09T12:43:47+00:00">09 Nov 2019, 12:43</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>La rapina aveva fruttato 2.500 euro. Il solo Esposito, invece, aveva rubato 15mila euro ad un benzinaio. Entrambi sono coinvolti nell'operazione Flower per altre rapine ed erano stati arrestati per un'altra rapina ancora, in una tabaccheria di viale Europa</i>
      </p>
      <p>MESSINA – Sono stati arrestati per la <a href="https://www.tempostretto.it/news/messina-rapina-in-tabaccheria-in-viale-europa-ecco-come-sono-stati-presi-i-tre-autori.html">rapina ad una tabaccheria</a> di viale Europa, lo scorso 27 ottobre. Ma erano coinvolti anche nell’<a href="https://www.tempostretto.it/news/messina-estorsioni-nei-locali-della-movida-9-arresti-e-un-ricercato-video.html?refresh_ce">operazione Flower</a>, per le estorsioni ai locali della movida, e lì era emerso che erano stati gli autori di <a href="https://www.tempostretto.it/news/messina-non-solo-estorsioni-arrestati-gli-autori-delle-rapine-a-maregrosso-e-pistunina.html?refresh_ce">altre due rapine</a>: il 18 maggio all’Iper Sigma del <a href="https://www.tempostretto.it/news/rapina-al-centro-commerciale-maregrosso-bottino-da-15mila-euro.html?refresh_ce">centro commerciale Maregrosso</a> e il 25 agosto al <a href="https://www.tempostretto.it/news/messina-rapina-in-un-centro-scommesse-di-pistunina.html?refresh_ce">centro scommesse Planet Win</a> di Pistunina.</p>
      <p>Non finisce qui. Il 20enne Kevin Schepis e il 26enne Giuseppe Esposito, hanno ricevuto un’altra ordinanza di custodia cautelare in carcere, dove già si trovano, per <b>un’altra rapina, lo scorso 21 settembre, al supermercato Md di Contesse</b>. Il solo Esposito, invece, è ritenuto responsabile del furto, commesso lo scorso 27 settembre, ad un benzinaio.</p>
      <p>Gli investigatori della Squadra Mobile, coordinati dalla Procura di Messina, con una serie di intercettazioni telefoniche e ambientali e la visione di immagini di videosorveglianza, hanno scoperto che, lo scorso 21 settembre, i due, con volto travisato e armati l’uno di fucile e l’altro di pistola, si erano fatti consegnare dal direttore del supermercato <b>circa 2.500 euro</b>, scappando poi a bordo di uno scooter rubato. Il tragitto era identico a quello della rapina al Planet Win.</p>
      <p>Sei giorni dopo, Esposito ha sorpreso il proprietario di alcuni distributori di benzina mentre stava andando alla banca Montepaschi di Siena di Contesse a depositare più di <b>15mila euro</b>. Gli ha strappato di mano la busta coi soldi, è scappato a piedi per poi salire a bordo di uno scooter, lo stesso usato per altri reati, guidato da un complice.</p>
      <h3>Articoli correlati</h3>
    </article>
  </body>
</html>