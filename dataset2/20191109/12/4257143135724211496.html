<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/vadonna-alakitjak-magyarorszag-egy-kis-reszet-most-epp-bolenyeket-hoztak"/>
    <meta property="og:site_name" content="infostart"/>
    <meta property="article:published_time" content="2019-11-09T12:28:00+00:00"/>
    <meta property="og:title" content="Vadonná alakítják Magyarország egy kis részét, most épp bölényeket hoztak"/>
    <meta property="og:description" content="Európai bölényekkel népesítették be az Őrségi Nemzeti Park egy hetven hektáros, fokozatosan újra vadonná alakuló területrészét."/>
  </head>
  <body>
    <article>
      <h1>Vadonná alakítják Magyarország egy kis részét, most épp bölényeket hoztak</h1>
      <address><time datetime="2019-11-09T12:28:00+00:00">09 Nov 2019, 12:28</time> by <a rel="author">Infostart</a></address>
      <h3>Európai bölényekkel népesítették be az Őrségi Nemzeti Park egy hetven hektáros, fokozatosan újra vadonná alakuló területrészét.</h3>
      <p>Egy nemzeti parkban szükség van olyan, nagy kiterjedésű, összetett, több élőhelyet, gyepet, erdőt magába foglaló részekre is, ahol egyáltalán nincs emberi beavatkozás, és ahol lehetőség szerint a természet minden alkotóeleme jelen van, beleértve a korábban kipusztított állatokat is - hangsúlyozta Németh Csaba, az Őrségi Nemzeti Park igazgatóhelyettese.</p>
      <blockquote>Csak így érthető meg ugyanis a természet valódi működése, így tanulhatja meg az ember, hogyan hívhatja segítségül a természet erőit a saját, tönkretett környezete helyreállításához</blockquote>
      <p>- mutatott rá. Mint a szakember felidézte, több mint egy évtizeddel ezelőtt döntött úgy a nemzeti park vezetése, hogy létrehoz egy a természetes vadonhoz leginkább hasonlító területet és arra visszatelepíti az egykor itt is élt európai bölényt.</p>
      <p>Az igazgatóság az elmúlt évek során megvásárolta a Kondorfa község határában található úgynevezett Hegy-völgy területét, amelynek zöme gyep, de található rajta tölgyes erdő és foltokban erdeifenyő is. A területen mélyfúrású kutat létesítettek, idén tavaszra pedig elkészült a teljes élőhely körül egy speciális, ötezer folyóméter hosszú, hét vezetékszálból álló elektromos kerítés is.</p>
      <p>A fejlesztéssel párhuzamosan az igazgatóság európai bölényeket szerzett be, amelyeket Szalafőn, az Őrségi Népi Műemlékegyüttes mögött kialakított bemutató területen helyezett el, innen szállították át az állatokat új, remélhetőleg a vadonhoz egyre jobban hasonlító tágasabb élőhelyükre.</p>
      <p>Az állatok azóta önállóan élik életüket és egyben az ő rágásuk, taposásuk alakítja a vadont.</p>
      <blockquote>A szakemberek szerint egy olyan természetes rendszer jött létre, amely önmagát szabályozva működik, lehetőséget adva számtalan élőlénynek a megtelepedésre,</blockquote>
      <p>valamint az embereknek a folyamatok tanulmányozására.</p>
      <p>A vadon területe zárt, oda szigorú biztonsági szabályok betartásával jelenleg csak a szakemberek léphetnek be. Európai bölények azonban elmondása szerint a nemzeti park szalafői bemutatóhelyén továbbra is megtekinthetők, a nemzeti park szakemberei pedig a bölények életéről folyamatosan tájékoztatják az érdeklődőket az igazgatóság Facebook-oldalán és Youtube-csatornáján, amelyen egy, az áttelepítésről szóló kisfilm is megtekinthető.</p>
      <figure>
        <iframe src="https://www.youtube.com/embed/ZrNaWq1FHDc" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: YouTube/Tourinform Őrség</i>
      </p>
    </article>
  </body>
</html>