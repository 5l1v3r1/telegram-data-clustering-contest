<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818077.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T12:17:00+00:00"/>
    <meta property="og:title" content="مشکلات کشور برجای خود باقی است حتی اگر آمریکا به دوست خوب ما تبدیل شود !..."/>
    <meta property="og:description" content="انگار موجود زنده ای است؛ «روح»  دارد، «گام» دارد ... اما دقیقا چه تاثیری تاکنون داشته است؟"/>
  </head>
  <body>
    <article>
      <h1>مشکلات کشور برجای خود باقی است حتی اگر آمریکا به دوست خوب ما تبدیل شود !...</h1>
      <address>
        <time datetime="2019-11-09T12:17:00+00:00">09 Nov 2019, 12:17</time>
      </address>
      <p>انگار موجود زنده ای است؛ «روح»  دارد، «گام» دارد ... اما دقیقا چه تاثیری تاکنون داشته است؟</p>
      <p>با گذشت چند سال از امضای «برجام» آیا ارتباط اقتصادی با غرب به ویژه اروپا تقویت شده؟ آیا خطری از کشور دور شد یا مزیتی برای ایران فراهم گردید که ارزش این همه هزینه کرد را داشته باشد؟ پاسخ، قاطعانه مشخص است؛ با خروج آمریکا تقریبا اثری از برجام باقی نماند فقط هزینه هایش بر دوش ملت سنگینی کرد بدون آنکه طرف اصلی امضا کننده برجام به تعهداتش حتی ذره ای عمل کرده باشد.</p>
      <p>بياييد به ابتداي داستان سري بزنيم؛ اصولا برجام قرار بود چه كند؟ خطر جنگ را دور كند و تحريم ها را از اقتصاد ايران بزدايد. برجام در اصل نوعی توافق میان ایران و امریکا  بود.</p>
      <p>امریکا، دوستان اروپایی را با خود همراه کرد تا بدون مخالفت مسکو و پکن پرونده ای برای ایران ساخته شود و به شورای امنیت برود تا ایران از حقوق هسته ای اش کوتاه بیاید و به نوعی توان هسته ای ما با کاهش تحریم ها طاق زده شود. اما هدف واشنگتن تبديل ايران به يك عراق يا سوريه دوم است و گرنه هسته اي و موشكي بهانه اي بيش نيست. امريكا مي خواهد مسئولان كشور براي نوكري مردم جديت نداشته باشند و ايران در گرداب مشكلات ساده تا ابد بماند. </p>
      <p>تصور کنیم اگر برجام نباشد چه خواهد شد؛ در بدترین حالت شرايط کشور همين مي شود كه شده است. يعني اثر تحريم ايران بيشتر از اين نخواهد شد.  در حال حاضر همه شركاي تجاري ايران از طرف آمريكا زير فشار هستند و غير از آمريكا فشار ديگري وجود نخواهد داشت. اين فشار هم تنها هزينه معاملات را براي ايران بالا برده و هرگز نمي تواند حتی فروش نفت را متوقف سازد چه رسد به تحریم کامل تجاری. مولفه هاي قدرت تجاري ايران نه در سخن فرسايي كه در موشك اندازهاي دوربرد نهفته است.</p>
      <p>
        <b>خطر جنگی که هرگز شروع نمی شود</b>
      </p>
      <p>كدام عاقلي مي تواند تصور كند آمريكايي كه بدون حتي تهديد به جنگ نتوانست پاسخي به ساقط شدن پهپاد دويست ميليون دلاريش بدهد، نتوانست از آل سعود كه در اتحاد با واشنگتن است حمايت كند بخواهد جنگي سراسري و همه جانبه را در ابعاد هوايي و موشكي عليه ايران ترتيب دهد؟ </p>
      <p>به سوريه نگاه كنيد؛ هفت سال پنتاگون در شرق فرات هزينه كرد و دهها پايگاه مستحكم نظامي در آن كشور ساخت، اما از ترس تقابل با ارتش كشوري در حد تركيه زودتر از حد تصور به ناگهان از سوريه عقب نشيني كرد. چه در دوران ترامپ و چه بوش و اوباما، حتی تصور حمله کوچک امريكا هم به ایران احمقانه است چه رسد به جنگ سراسری. امریکا بعد از جنگ ویتنام هرگز به دولتی حمله نکرده است بلکه ابتدا روحیه و اقتصاد کشورها را ویران میکند بعد به آن لشکر می کشد.</p>
      <p>پس برجام خطری را از ایران دور نکرد و دلیلی برای کوتاهی مسئولان از خدمت به کشور.</p>
      <p>
        <b>کاهش سرعت تورم بخاطر چیست</b>
      </p>
      <p>کاهش نرخ ارز و كاهش شتاب افزایش شدید قیمت ها نه به برکت فعالیت حکیمانه مسئولان در اداره کشور یا منافع برجام بلکه به دلیل اجرای اندکی ناچیز از انبوه وظایفی است که توسط قوه قضاییه مدتی است با حضور آیت الله رئیسی در حال اجراست. </p>
      <p>اگر اقدامات جدید در قوه قضاییه نبود  کار غارتگران اقتصاد ادامه می یافت اما با جدیتی که برای اجرای قانون حتی برای منسوبان مسئولان در این قوه  صورت گرفت یغماگران اقتصاد به این فکر افتادند که گویی کشور آنچنان هم بی صاحب نیست. پس اگر توقفی بر روند نابودی اقتصاد دیده می شود ربطی به گام های لرزان برجام ندارد. </p>
      <p>اگر مسئولان بیشتر به بازارهای منطقه فکر می کردند و اقتصاد ایران را به این کشورها  متصل می ساختند قطعا امکان تحریم حدود ده کشور با جمعیت چند صد میلیونی برای آمریکا وجود نداشت. با این حال بخش بزرگی از تجارت ایران هم اکنون با کشورهایی است که با وجود داشتن روابط با امریکا اما ملاحظات غیر اقتصادی را در نظر گرفته و عليرغم مخالفت واشنگتن خود را مجبور به داشتن روابط با ایران می دانند. </p>
      <p>کشورهای اروپایی جایی در روابط با ایران ندارند و این نه به دلیل امتیاز ندادن حضرات دولت دوازدهم بلکه به دلیل وابستگی شدید اقتصاد اروپا به امریکاست.  </p>
      <p>بیش از یک سال از خروج طرف اصلی برجام می گذرد اما هنوز هم بسیاری باور ندارند که برای مدیریت کشور باید سخت کار كنند و با جدیت به حل معضلات بی پایان اقتصاد بپردازند. اين حضرات هميشه طلبكار نمي دانند با رویاسازی و دست خالی در دیپلماسی نمی توان ساختارهای قدیمی و ناکارامد مدیریتی را جبران کرد حتی اگر امریکا و انگلیس به جای شر افکنی به دوستان خوب ایران هم تبدیل شوند باز هم مشکلات به قوت خود باقیست.</p>
      <p>دولت باید به دنبال مشکلات کشور برود و به جای آنکه به فکر حل چالش های ابدی با غرب در خیالات غوطه ور شده و رویاپردازی کند. </p>
      <p>برجام قرار نیست به جایی برسد؛ نه روحش، نه گام های لرزان یارانش....</p>
    </article>
  </body>
</html>