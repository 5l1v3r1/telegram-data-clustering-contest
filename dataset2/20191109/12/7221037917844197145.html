<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/hayvan-haklari-savunucusu-burak-ozguner-evinde-olu-bulundu/926581"/>
    <meta property="og:site_name" content="medya faresi"/>
    <meta property="article:published_time" content="2019-11-09T12:21:00+00:00"/>
    <meta property="og:title" content="Hayvan hakları savunucusu Burak Özgüner evinde ölü bulundu"/>
    <meta property="og:description" content="Hayvan hakları savunucusu Burak Özgüner ölü bulundu. Özgüner'in cenazesi Adli Tıp Kurumu'na kaldırıldı."/>
  </head>
  <body>
    <article>
      <h1>Hayvan hakları savunucusu Burak Özgüner evinde ölü bulundu</h1>
      <h2>Hayvan hakları savunucusu Burak Özgüner ölü bulundu. Özgüner'in cenazesi Adli Tıp Kurumu'na kaldırıldı.</h2>
      <address>
        <time datetime="2019-11-09T12:21:00+00:00">09 Nov 2019, 12:21</time>
      </address>
      <p>Hayvan Hakları İzleme Komitesi (HAKİM) Koordinatörü Burak Özgüner ölü bulundu.</p>
      <p>Özgüner hayvan hakları için yasa çıkartılması konusunda uzun yıllar boyunca mücadele etmiş ve en son 2015 yılında da vicdani reddini açıklamıştı.</p>
      <p>Özgüner’in ölüm nedeni henüz kesinleşmedi. Olayla ilgili incelemeler sürerken Özgüner’in cenazesi Adli Tıp Kurumu’na kaldırıldı.</p>
      <h3>ROBOSKİ’DE KATLEDİLEN KATIRLAR İÇİN MÜCADELE ETTİ</h3>
      <p>Özgüner uzun yıllardır mücadele eden hayvan hakları savunucularındandı. Hayvanlara şiddete karşı yasa çıkartılması için mücadele eden Özgüner, 2011’de Şırnak’ın Uludere ilçesine bağlı Roboski köyünde TSK tarafından katledilen katırlar için de mücadele etti.</p>
      <p>Özgüner, katırlar için verdiği mücadele sonuçsuz kalınca ve Roboski’de katırlara yönelik silahla yaralama, öldürme fiilleri devam edince 2015’te vicdani reddini açıkladı.</p>
      <p>Bunun üzerine askerlik şubesi, Özgüner hakkında soruşturma başlatarak dosyayı savcılığa gönderdi. Savcılık, Özgüner hakkında iddianame hazırladı ve Konya Asliye Ceza Mahkemesi’nde dava açıldı. Özgüner en son iki gün önce Konya’da hakim karşısına çıkarak, “Kimse hakkını kullandığı için cezalandırılamaz” dedi.</p>
      <h3>GEZİ’DE 6 YIL SONRA HAKKINDA DAVA AÇILDI</h3>
      <p>Özgüner, Gezi Parkı eylemleri sırasında polis şiddeti nedeniyle ölen ve yaralanan hayvanları gündeme getirmek için de eylem gerçekleştiren isimlerdendi. Bu nedenlerden dolayı geçtiğimiz aylarda Özgüner hakkında’terör soruşturması’ başlatıldı.</p>
      <p>Gezi Parkı eylemleri sırasında, hem Burak Özgüner’in o dönem çalıştığı kliniğe hem de başka kliniklere birçok yaralı ve saldırıdan etkilenen hayvan getirilmişti. Özgüner ve arkadaşları, hayvan hakları ihlalleriyle ilgili bir rapor hazırlayıp Cenevre’deki Uluslararası Hayvan Hakları Mahkemesi’ne başvurmak için hazırlık yapmıştı.</p>
      <p>Grup, mahkemeye yapacakları başvuruyu duyurmak adına 28 Eylül 2013 yılında Gezi Parkı merdivenlerinde bir basın açıklaması düzenlemek istemiş ancak polis saldırısı ile karşılaşmıştı. Polis, basın açıklamasının okunmasına izin vermeden gelenleri Taksim Meydanı’na doğru sürüklerken Özgüner ile birlikte 14 kişi gözaltına alınmıştı. Gözaltına alınan kişiler sağlık kontrollerinin ardından serbest bırakılmıştı.</p>
    </article>
  </body>
</html>