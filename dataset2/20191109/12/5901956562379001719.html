<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/konec-tedna-poln-derbijev-246922"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T12:00:00+00:00"/>
    <meta property="og:title" content="Konec tedna poln derbijev"/>
    <meta property="og:description" content="LJUBLJANA – Zadnji konec tedna pred akcijo državnih reprezentanc prinaša značilne izzive vsem nogometnim klubom: le kdo si ne bi želel na oddih s tremi točkami in 14-dnevnimi zmagovalnimi obč..."/>
  </head>
  <body>
    <article>
      <h1>Konec tedna poln derbijev</h1>
      <h2>Nogometni klasični dvoboji v Italiji in Nemčiji. V Angliji spopad Liverpoola in Manchester Cityja.</h2>
      <address><time datetime="2019-11-09T12:00:00+00:00">09 Nov 2019, 12:00</time> by <a rel="author">Jernej Suhadolnik</a></address>
      <p>LJUBLJANA – Zadnji konec tedna pred akcijo državnih reprezentanc prinaša značilne izzive vsem nogometnim klubom: le kdo si ne bi želel na oddih s tremi točkami in 14-dnevnimi zmagovalnimi občutki? Tudi danes in jutri bo enako, pri čemer bo najbolj spektakularno v Italiji, Angliji in Nemčiji.<br/><br/>Selektor slovenske izbrane vrste <b>Matjaž Kek</b> bo v teh dneh pozorno spremljal učinek svojih fantov po Evropi in po potrebi posegel v seznam za tekmi z Latvijo (naslednja sobota v Stožicah) in s Poljsko (tri dni pozneje v Varšavi). Veliko bo imel videti, najodmevnejši bitki bosta vnovič igrala njegova najdražja eksponata <b>Jan Oblak</b> in <b>Josip Iličić</b>, čigar Atalanta bo jutri gostovala pri Sampdorii.<br/><br/>Špansko prvenstvo nemara še nikdar ni bilo tako izenačeno. Barcelona, Real Madrid in Real Sociedad imajo po 22 točk, Atletico in Sevilla le eno manj, Valencia, ki kotira na 13. mestu, pa zaostaja za vodilnim triom za pičlih pet točk. V resnici vselej kotirata med možnimi kandidati za naslov prvaka le Barça in Real, v zadnjih letih se je njuni ravni dodatno približal Atletico, preostalih 17 članov primere division je po večini obsojenih bodisi na boj za 4. mesto bodisi na boj za obstanek. Nedeljski dvoboj Atletica in Espanyola bo prišel kot nalašč za Oblaka, ki ni vajen prejemati dveh golov, kot se je v sredo zgodilo v Leverkusnu. Real in Barcelona bosta aktivna že danes.<br/><br/>Ob 18.30 se bo danes začela tudi nemška klasika. Na Bavarsko prihajajo gostje iz Dortmunda: kako bo na Bayernove ase vplivala odstavitev trenerja <b>Nika Kovača</b>? Najhitrejši ritem igre pričakujejo na Otoku. Dvoboj Liverpoola in Manchester Cityja, ta čas najmočnejših klubov na svetu, bo delno odgovoril na vprašanje, kako blizu je prvi naslov prvaka za rdeče po davnem letu 1990. Prednost Liverpoola znaša 6 točk. To naj bi bila paša za oči: spopad različnih sistemov igre 4-3-3 ter trojčkov <b>Mane</b>-<b>Firmino</b>-<b>Salah</b> in <b>Sterling</b>-<b>Agüero-Mahrez</b>. Rivalstvo trenerjev<b> Kloppa</b> in <b>Guardiole</b> je vzklilo že v bundesligi.<br/><br/>V derbiju sezone bo jutri ob 16. uri igral tudi <b>Benjamin Verbič</b>, ki bo v majici kijevskega Dinama (27 točk), za katerega je v četrtek zabil gol svojemu nekdanjemu klubu Københavnu za neodločen izid 1:1, iskal zadnjo priložnost za stik z vodilnim ukrajinskim klubom Šahtarjem (37). Nedelja bo dan za derbije: trener <b>Simon Rožman</b> bo ob 17.30 z Rijeko napadel Dinamo, zvečer bo na sporedu italijanska klasika med Juventusom in Milanom. </p>
    </article>
  </body>
</html>