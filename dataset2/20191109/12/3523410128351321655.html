<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638970/%DA%A9%D8%A7%D8%B1%D8%B4%DA%A9%D9%86%DB%8C%E2%80%8C%D9%87%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%85%D8%B3%DB%8C%D8%B1-%D8%AA%D8%B4%DA%A9%DB%8C%D9%84-%DA%A9%D8%A7%D8%A8%DB%8C%D9%86%D9%87-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T12:12:00+00:00"/>
    <meta property="og:title" content="کارشکنی‌های نتانیاهو در مسیر تشکیل کابینه رژیم صهیونیستی"/>
    <meta property="og:description" content="همزمان با انتشار خبرهایی مبنی بر توافق اولیه میان رئیس حزب آبی و سفید و برخی از احزاب رژیم صهیونیستی، بنیامین نتانیاهو تلاش‌های خود را برای کارشکنی..."/>
  </head>
  <body>
    <article>
      <h1>
        <a href="https://www.bultannews.com/fa/news/638970/%DA%A9%D8%A7%D8%B1%D8%B4%DA%A9%D9%86%DB%8C%E2%80%8C%D9%87%D8%A7%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%AF%D8%B1-%D9%85%D8%B3%DB%8C%D8%B1-%D8%AA%D8%B4%DA%A9%DB%8C%D9%84-%DA%A9%D8%A7%D8%A8%DB%8C%D9%86%D9%87-%D8%B1%DA%98%DB%8C%D9%85-%D8%B5%D9%87%DB%8C%D9%88%D9%86%DB%8C%D8%B3%D8%AA%DB%8C">کارشکنی‌های نتانیاهو در مسیر تشکیل کابینه رژیم صهیونیستی</a>
      </h1>
      <h2>همزمان با انتشار خبرهایی مبنی بر توافق اولیه میان رئیس حزب آبی و سفید و برخی از احزاب رژیم صهیونیستی، بنیامین نتانیاهو تلاش‌های خود را برای کارشکنی...</h2>
      <address><time datetime="2019-11-09T12:12:00+00:00">09 Nov 2019, 12:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بن بستی سیاسی در اراضی اشغالی آینده رژیم صهیونیستی و شخص «بنیامین نتانیاهو»، نخست وزیر این رژیم را با ابهامات جدی مواجه کرده و ترکیب سیاسی و آرایش حزبی را به هم ریخته است.</p>
      <p>نزدیکی نتانیاهو به «نفتالی بنت»، رئیس حزب افراطی «راست جدید»، احتمال سوءاستفاده از این مقام سیاسی صهیونیست را برای مانع تراشی در مسیر تشکیل کابینه توسط رقیبش تقویت کرده است.</p>
      <p>به نظر می‌رسد نتانیاهو از اعطای سمت وزارت جنگ به نفتالی بنت که حرکتی صرفا سیاسی محسوب می‌شود، اهداف متعددی را در سر داشته که از جمله آن می‌توان جلوگیری از سوق یافتن بنت به سمت «بنی گانتز»، رئیس حزب «آبی و سفید» که در حال حاضر از سوی «روون ریولین»، رئیس این رژیم، مامور تشکیل کابینه شده است، اشاره کرد.</p>
      <p>انتشار خبر توافق اولیه گانتز با «آویگدور لیبرمن»، رئیس حزب «اسرائیل خانه ما» و وزیر جنگ پیشین رژیم صهیونیستی و نیز گرایش بنت به ائتلاف با آبی و سفید سبب تشدید نگرانی نتانیاهو از احتمال موفقیت گانتز و تمایل احزاب برای حضور در کابینه او شد.</p>
      <p>رسانه صهیونیستی چپ گرای «هاآرتص» در گزارشی ضمن موقت خواندن انتصاب بنت به ریاست وزارت جنگ اسرائیل، نوشت "بیشتر قدرت در امور امنیتی به نخست وزیر اختصاص دارد؛ به ویژه زمانی که از نتانیاهو صحبت می‌شود؛ بنابراین با فرض حضور چند ماهه بنت در این سمت، او قادر به انجام تحولی در ارتش براساس برنامه‌های بلندپروازانه خود نخواهد بود."</p>
      <p>هاآرتص می‎گوید که در واقع بنت از پارانویای نتانیاهو استفاده کرد، اما قطعا چیزی جز وزارتی موقت نصیبش نشده است. این واقعیت زمانی جدی‌تر می‌شود که به یاد داشته باشیم نتانیاهو از انتخاب بنت به وزارت جنگ پس از استعفای لیبرمن خودداری کرد.</p>
      <p>انتصاب بنت به وزارت جنگ کابینه نتانیاهو گذشته از اخراجش از کابینه، به این دلیل سبب حیرت شده است که رئیس حزب محافظه کار راست جدید در ۵ سال گذشته از رقبای اصلی سیاسی نتانیاهو و منتقد سرسخت سیاست‌های امنیتی او در مورد غزه بوده است.</p>
      <p>از سوی دیگر کانال ۱۲ گزارش داد نتانیاهو پست وزارت داخلی کابینه خود را به «آریه دری»، یکی از نمایندگان کنست که اوایل هفته جاری پیشنهاد انتخابات مستقیم نخست وزیری را داده بود، پیشنهاد کرده است.</p>
      <p>این نماینده عضو «لیکود» کنست اوایل هفته جاری ابتکار برگزاری انتخابات مستقیم نخست وزیری براساس رویه سال‌های ۱۹۹۶، ۱۹۹۹ و ۲۰۰۱ را داده بود.</p>
      <p>در مجموع باید گفت که گانتز با اقدامات اخیر نتانیاهو و نزدیک شدن خاتمه فرصت تشکیل کابینه تنها یک گزینه پیش رو دارد؛ ائتلاف با فهرست مشترک عربی، گزینه‌ای که گانتز تمایل چندانی به انجام آن ندارد.</p>
    </article>
  </body>
</html>