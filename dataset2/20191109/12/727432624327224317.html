<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/13-godt-skjulte-triks-i-ios-13/71796708"/>
    <meta property="og:site_name" content="Dinside"/>
    <meta property="article:published_time" content="2019-11-09T12:13:00+00:00"/>
    <meta property="og:title" content="13 godt skjulte triks i iOS 13"/>
    <meta property="og:description" content="Visste du at du endelig kan pakke opp komprimerte filer?"/>
  </head>
  <body>
    <article>
      <h1>13 godt skjulte triks i iOS 13</h1>
      <h2>Visste du at du endelig kan pakke opp komprimerte filer?</h2>
      <address><time datetime="2019-11-09T12:13:00+00:00">09 Nov 2019, 12:13</time> by <a rel="author">Kirsti Østvang</a></address>
      <p>iOS 13 har vært ute i underkant av to måneder, men allerede har godt over <a href="https://9to5mac.com/2019/10/16/apple-says-ios-13-is-now-running-on-50-of-all-iphones-ipados-adoption-hits-33/">halvparten</a> av alle Apples iPhone-brukere installert den store oppdateringen. Mange har sikkert rukket å bli kjent med den store nyheten, nemlig mørk modus.</p>
      <p>Men oppdateringen til iPhone og iPad byr også på en rekke mindre, kanskje ukjente nye funksjoner. Her er 13 godbiter du bør kjenne til.</p>
      <related>
        <a href="https://www.dinside.no/mobil/slik-kan-du-bruke-to-par-hodetelefoner-med-samme-iphone/71744363"/>
      </related>
      <h3>1) Bruk tre fingre for å angre</h3>
      <p>I iOS 13 må du ikke lenger riste på iPhone eller iPad for å angre på noe du skrev.</p>
      <p>Nå kan du også sveipe med tre fingre til venstre på skjermen for samme funksjon. Det skal også være mulig å dobbelttrykke med tre fingre, men vi opplever at dette fungerer best i større tekstområder som i en notatapp fremfor en meldingsboks.</p>
      <p>Angrer du på slettingen, kan du sveipe med tre fingre til høyre igjen.</p>
      <h3>2) Raskere WiFi-bytte</h3>
      <figure>
        <img src="https://dbstatic.no/71797859.jpg?imageId=71797859&amp;x=0&amp;y=27.960350927247&amp;cropw=100&amp;croph=44.650499286733&amp;width=324&amp;height=314"/>
        <figcaption><b>KOBLE TIL NETTVERK:</b> Fra kontrollsenteret kan du trykke og holde på Wi-Fi-ikonet for å få opp denne menyen. Skjermbilde: Kirsti Østvang Vis mer</figcaption>
      </figure>
      <p>Hvis du ikke har lett tilgang til Innstillinger-appen for å bytte WiFi-nettverk, finnes det en ny enkel måte å gjøre det på i iOS 13.</p>
      <p>Åpne kontrollsenteret, trykk og hold på WiFi-ikonet for å opp en liste over alle tilgjengelige trådløse nettverk. Så er det bare å velge det du vil bytte til.</p>
      <p>Det samme gjelder Bluetooth - du kan raskt koble til eller koble fra Bluetooth-enheter med samme fremgangsmåte.</p>
      <h3>3) Demp ukjente anrop</h3>
      <p>Lei av å bli oppringt av telefonselgere og Microsoft-svindlere? I iOS 13 finnes det <a href="https://www.dinside.no/mobil/iphone-nyheten-som-holder-telefonsvindlerne-unna/71235296">en funksjon som er laget for å holde disse unna</a>.</p>
      <p>Når funksjonen er skrudd på, bruker iOS Siri-funksjonalitet for å tillate anrop fra numre den finner i dine kontakter, e-post og meldinger, mens alle andre anrop automatisk sendes til telefonsvar.</p>
      <p>Gå til <i>Innstillinger &gt; Telefon</i> og skru på <i>Demp ukjente anrop</i>.</p>
      <p><i>Obs: </i>Siden den demper absolutt alle ukjente anrop, kan det hende du går glipp av viktige telefonsamtaler fra folk du ikke har lagret nummeret på.</p>
      <related>
        <a href="https://www.dinside.no/mobil/na-kan-du-laste-ned-enda-storre-apper-uten-wifi/71136698"/>
      </related>
      <h3>4) Last ned store apper over mobildata</h3>
      <p>Å ha en grense på hvor store apper du kan laste ned mobildata er egentlig bra, for det gjør at du ikke bruker mer enn du må. Men det hender at man virkelig trenger å laste ned en stor app når man ikke har tilgang på WiFi.</p>
      <p>Gå til <i>Innstillinger &gt; iTunes og App Store</i>. Under seksjonen «Mobildata», trykk på <i>Appnedlastinger</i>.</p>
      <ul>
        <li>Velg <i>Tillat alltid</i> dersom du ikke vil at det skal være noen grense.</li>
        <li>Velg <i>Spør alltid</i> dersom du tenker det kan være kjekt å alltid bli spurt om tillatelse, så du selv kan ta stilling til hvilke apper som skal lastes ned over mobildata.</li>
        <li>Velg <i>Spør hvis mer enn 200 MB</i> dersom du vil at det skal være en grense på når du blir spurt, altså hvis appen er over 200 MB stor.</li>
      </ul>
      <h3>5) Slett apper fra App Store</h3>
      <figure>
        <img src="https://dbstatic.no/71797753.jpg?imageId=71797753&amp;x=0&amp;y=0&amp;cropw=100&amp;croph=44.460227272727&amp;width=325&amp;height=313"/>
        <figcaption><b>FJERN APPEN:</b> Tenker du at du like gjerne kunne ha sletta en app i stedet for å oppdatere, er det bare å sveipe til høyre. Skjermbilde: Kirsti Østvang Vis mer</figcaption>
      </figure>
      <p>I iOS 13 har app-oppdateringer flyttet seg fra en egen fane i App Store, hvor Arcade-fanen nå befinner seg, til profilsiden din.</p>
      <p>For å komme raskt til oppdateringene, kan du trykke og holde på App Store-ikonet og så velge Oppdateringer.</p>
      <p>Kanskje enda kjekkere: Ser du en app som har en ventende oppdatering, er det nå mulig slette appen direkte herfra. Bare sveip til venstre på appen fra lista og velg <i>Slett</i>.</p>
      <h3>6) En ny måte å omorganisere apper</h3>
      <p>Før iOS 13 kunne du omorganisere appene på hjemskjermen ved å trykke og holde på et app-ikon til alle ikonene begynte å riste.</p>
      <p>I iOS 13 kan du fremdeles det, men Apple har gjort en liten endring i hvordan det fungerer. Når du trykker og holder inne et ikon, får du opp en sprettopp-meny hvor du kan velge <i>Rediger Hjem</i>-skjerm for å at alle ikonene skal begynne å riste slik at du kan flytte rundt på dem. Hvis du holder fingeren inne enda litt til, vil menyen forsvinner og du kan begynne å omorganisere direkte.</p>
      <h3>7) Automatisk lukking av alle Safari-faner</h3>
      <p>Lei av å bruke tid på å sveipe vekk mange titalls faner i Safari med jevne mellomrom? I iOS 13 finnes det en ny funksjon som lukker fanene for deg etter en viss tid.</p>
      <p>Bare gå til <i>Innstillinger &gt; Safari &gt; Lukk faner</i>. Her kan du velge <i>Etter én dag</i>, <i>Etter én uke</i> eller <i>Etter én måned</i>. Er du redd for at noen viktige faner forsvinner, lar du den naturligvis bare være på <i>Manuelt</i>.</p>
      <h3>8) Ta skjermbilde av en hel nettside</h3>
      <p>Å ta skjermbilde av en hel nettside har blitt veldig enkelt i iOS 13.</p>
      <p>Åpne Safari og ta et skjermbilde som vanlig. Trykk på forhåndsvisningen som dukker opp nede til venstre, og trykk deretter på <i>Hele siden</i>. Trykk på <i>Ferdig</i> og deretter <i>Arkiver PDF i Filer</i>.</p>
      <h3>9) Komprimér og pakk opp filer</h3>
      <figure>
        <img src="https://dbstatic.no/71797882.jpg?imageId=71797882&amp;x=0&amp;y=46.13694721826&amp;cropw=100&amp;croph=49.431818181818&amp;width=325&amp;height=348"/>
        <figcaption><b>ZIP IT:</b> I Apples Filer-app er det nå mulig å komprimere filene dine. Skjermbilde: Kirsti Østvang Vis mer</figcaption>
      </figure>
      <p>Filer-appen har fått et løft i iOS 13 med flere nye funksjoner. En av dem er at det endelig er blitt mulig å komprimere og pakke opp filer (ZIP eller TAR) i Filer-appen.</p>
      <p>For å komprimere filer, trykk og hold på en eller flere filer. Velg deretter <i>Komprimer</i> fra sprettoppmenyen som dukker opp på skjermen.</p>
      <p>For å pakke opp en komprimert fil , bare trykk på fila, så vil den pakkes opp umiddelbart.</p>
      <h3>10) Skann dokumenter i Filer-appen</h3>
      <p>En annen ting du kan gjøre i Filer-appen er skanne dokumenter og lagre dem direkte til en skylagringstjeneste. Åpne Filer-appen, trykk på fanen <i>Naviger</i> og trykk på det lille ikonet med tre prikker oppe i høyre hjørne. Velg <i>Skann dokumenter</i>.</p>
      <p>Så er det bare å holde kameraet over dokumentet du vil skanne inn, og så vil det automatisk lagres. Du kan skanne flere sider som du lagre i én PDF-fil.</p>
      <h3>11) Fjern EXIF-data fra bilder</h3>
      <figure>
        <img src="https://dbstatic.no/71797773.jpg?imageId=71797773&amp;x=0&amp;y=0&amp;cropw=100&amp;croph=71.469329529244&amp;width=324&amp;height=502"/>
      </figure>
      <p>Ønsker du å fjerne <a href="https://www.dinside.no/data/slik-legger-du-inn-meningsfull-informasjon-i-bildefilene-dine-exif/60964839">EXIF-dataene</a> fra et bilde du deler med noen? I iOS 13 skal det være en enkel sak.</p>
      <p>Gå til Bilder-appen og finn det aktuelle bildet eller bildene, trykk på del-knappen for å få opp delearket. Trykk deretter på <i>Valg</i> som står med liten tekst helt i toppen.</p>
      <p>Under seksjonen «Inkluder» kan du velge å deaktivere både <i>Sted</i> og <i>All bildedata </i>for å fjerne metadataene før du sender de til mottakeren din.</p>
      <h3>12) Vedlegg i kalenderavtaler</h3>
      <p>Skal du invitere til et møte hvor det er viktig at deltakerne leser seg opp på et dokument? Med iOS 13 skal det endelig være mulig.</p>
      <p>Åpne Kalender-appen, trykk på +-knappen for å opprette en ny avtale. Bla ned og trykk på <i>Legg til vedlegg</i>. Så er det bare å finne filen du ønsker å legge til, enten fra iCloud Drive, Dropbox eller lignende.</p>
      <p>Merk: Det kan virke som om du må bruke en kalender som støtter filvedlegg. For vår del fungerte det med Microsoft Exchange-kalenderen vår.</p>
      <h3>13) Smartere lading</h3>
      <p>Å lade iPhone fullt og la mobilen være koblet til laderen kan skade batteriet over tid. I iOS 13 har Apple introdusert en funksjon som skal forlenge levetiden til batteriet ved å lære ladevanene dine og forhindre at batteriet går rett til 100 prosent.</p>
      <p>Om natten når du sover vil den da lade til 80 prosent og så holde seg der mesteparten av natten, før den så gjør seg ferdig med de siste 20 prosentene før du pleier å stå opp.</p>
      <p>Gå til <i>Innstillinger &gt; Batteri &gt; Batteritilstand</i> og skru på <i>Optimalisert batterilading</i>.</p>
      <related>
        <h4>LES OGSÅ:</h4>
        <a href="https://www.dinside.no/mobil/slik-sender-du-talemeldinger-pa-mobilen/71772074"/>
      </related>
    </article>
  </body>
</html>