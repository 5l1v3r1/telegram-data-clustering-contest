<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T12:56:00+00:00"/>
    <meta property="og:title" content="جزئیات انهدام پهپاد متجاوز در ماهشر از زبان فرمانده کل ارتش"/>
    <meta property="og:description" content="به گزارش فارس، امیر سرلشکر سید عبدالرحیم موسوی فرمانده کل ارتش جمهوری اسلامی ایران در حاشیه بازدید رییس ستادکل نیروهای مسلح از مرکز شهید زرهرن نزاجا و در جمع خبرنگاران، در خصوص انهدام یک فروند پهپاد مهاجم در روز گذشته توسط نیروی پدافند هوایی ارتش در منطقه ماهشهر اظهار داشت: هنوز تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم، اما آنچه تاکنون قطعی است این است که این پهپاد در سقف کوتاه پرواز کرده و مورد هدف سامانه بومی مرصاد قرار گرفته است."/>
  </head>
  <body>
    <article>
      <h1>جزئیات انهدام پهپاد متجاوز در ماهشر از زبان فرمانده کل ارتش</h1>
      <address>
        <time datetime="2019-11-09T12:56:00+00:00">09 Nov 2019, 12:56</time>
      </address>
      <p>سرلشکر موسوی درباره انهدام پهپاد متجاوز در ماهشر خوزستان توضیحاتی ارائه کرد.</p>
      <p>به گزارش فارس، امیر سرلشکر سید عبدالرحیم موسوی فرمانده کل ارتش جمهوری اسلامی ایران در حاشیه بازدید رییس ستادکل نیروهای مسلح از مرکز شهید زرهرن نزاجا و در جمع خبرنگاران، در خصوص انهدام یک فروند پهپاد مهاجم در روز گذشته توسط نیروی پدافند هوایی ارتش در منطقه ماهشهر اظهار داشت: هنوز تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم، اما آنچه تاکنون قطعی است این است که این پهپاد در سقف کوتاه پرواز کرده و مورد هدف سامانه بومی مرصاد قرار گرفته است.</p>
      <p>وی با بیان اینکه پدافند هوایی وظیفه حفاظت از آسمان جمهوری اسلامی ایران را در برابر هر پرنده‌ای که احتمال تهدید در آن وجود داشته باشد دارد، گفت: بامداد روز جمعه پهپادی که سعی می‌کرد با پرواز در ارتفاع کم، خود را از دید سامانه‌های کشف مخفی کند، کشف شد و مورد هدف قرار گرفت و طبیعی است هر متجاوز دیگری در هر ابعادی که باشد مورد اصابت قرار گرفت.</p>
      <p>سرلشکر موسوی گفت: آنچه مهم است این است که این پرنده با سطح مقطع راداری بسیار کم مورد رصد و انهدام قرار گرفت که این از جمله ویژگی‌های سامانه تمام بومی مرصاد است.</p>
      <p>فرمانده کل ارتش در پاسخ به سوال دیگری در خصوص تغییر ماهیت یگان‌های نیروی زمینی ارتش، گفت: تحرک و قابلیت انعطاف برای ورود به هر صحنه مقابله‌ای و هر نوع تهدیدی باید در نیروهای چهارگانه ارتش باید افزایش پیدا کند.</p>
      <p>وی ادامه داد: نیروی زمینی چون متکی به نیروی انسانی است باید مهارت‌های آحاد رزمندگان نزاجا تقویت شود؛ آنچه هفته گذشته شاهد آن بودیم، اقداماتی بود که در راستای افزایش مهارت بود و آنچه امروز دیدیم، اقداماتی در راستای افزایش تحرک بود.</p>
      <p>سرلشکر موسوی با اشاره به رونمایی از تانکبر کیان ۷۰۰ تاکید کرد: یگان‌های زرهی باید بتوانند به سرعت خود را جابجا کنند و این تانکبرهای کیان می‌توانند با سرعت و قدرت خوبی که دارند، تعداد بیشتری تانک و ادوات زرهی را نسبت به تانک‌برهای قبلی جابجا کنند.</p>
      <p>وی در پایان گفت: این دستاوردها همگی بومی و کار نیروهای دانشمند داخل کشور اعم از ارتش، صنایع دفاع و شرکت‌های دانش بنیان است.</p>
    </article>
  </body>
</html>