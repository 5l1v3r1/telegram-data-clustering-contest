<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/utrolig-gull-scenario-kan-gjenta-seg-for-molde/71799034"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T12:57:11+00:00"/>
    <meta property="og:title" content="Utrolig gull-scenario kan gjenta seg for Molde"/>
    <meta property="og:description" content="Molde har nøyaktig det samme utgangspunktet foran helgas matchball som klubben hadde i 2011. Da kom Strømsgodset til Aker stadion og ble festbrems. Det skjer ikke denne gangen, mener Vegard Forren og Daniel Berg Hestad."/>
  </head>
  <body>
    <article>
      <h1>Utrolig gull-scenario kan gjenta seg for Molde</h1>
      <h2>Molde har nøyaktig det samme utgangspunktet foran helgas matchball som klubben hadde i 2011. Da kom Strømsgodset til Aker stadion og ble festbrems. Det skjer ikke denne gangen, mener Vegard Forren og Daniel Berg Hestad.</h2>
      <address><time datetime="2019-11-09T12:57:11+00:00">09 Nov 2019, 12:57</time> by <a rel="author">Daniel Nerli Gussiås</a></address>
      <p>MOLDE(Dagbladet): Søndag spiller Molde og Erling Moe for seriegullet i MFK-trenerens første hele sesong som sjef. På motsatt banehalvdel venter et desperat Strømsgodset, som sårt trenger poeng i kampen for å overleve i den øverste divisjonen.</p>
      <p>
        <b>Med seier vil Molde ta sitt fjerde seriegull dette tiåret.</b>
      </p>
      <p>Skulle Molde <i>ikke </i>klare å ta alle de tre poengene, vil vi få minst to timer til med spenning i Eliteserien. Like etter at Molde har spilt ferdig sin kamp hjemme på Aker stadion, skal serietoer Bodø/Glimt gjeste Lerkendal.</p>
      <p>Der venter et annet lag i poengnød. Eirik Horneland og Rosenborg er desperate etter å sikre seg 3.-plassen, ettersom den gir trønderne mulighet til å kvalifisere seg for Europaligaen i 2020.</p>
      <p>Det er en tøff utfordring for Kjetil Knutsen &amp; Co., som <i>må </i>vinne sin kamp for å holde liv i gullkampen, om Molde ikke allerede har avgjort det.</p>
      <p>Med andre ord kan Molde bli seriemester søndag uansett resultat på hjemmebane.</p>
      <h3>Reprise</h3>
      <p>Nøyaktig det samme scenarioet har skjedd én gang før i Rosenes by. I 2011, da Molde tok sitt første seriegull i den da 100 år lange historien til de blå-hvite.</p>
      <p>Molde skulle møte nettopp Strømsgodset, og ville med seier bli kronet seriemestre. Og det så lenge lovende ut. Magne Simonsen sendte hjemmelaget i føringen like før timen var spilt. Like etter utlignet gjestene til 1-1.</p>
      <p>Magnus Wolff Eikrem, som er visekaptein for dagens Molde-lag, sørget likevel for at det så ut til å gå mot seriegull da han satte inn 2-1 med pannebrasken. Så kom Strømsgodset tilbake, igjen. Nåværende Rosenborg-spiller, Anders Konradsen, sørget for at det endte 2-2 i det siste spilleminuttet.</p>
      <p>
        <b>Dermed ble moldensernes gullfest utsatt.</b>
      </p>
      <p>Men ikke lenge. På Lerkendal møttes Rosenborg og Brann klokka 20.00. Den gangen var det hjemmelaget som måtte vinne for å holde liv i gullkampen. Brann sjokkerte trønder-publikummet da de ledet 3-0 allerede etter 18 minutter.</p>
      <p>Kampen endte til slutt 6-3 favør Brann, og hele Molde by kunne slippe jubelen løs.</p>
      <p>To timer senere enn planlagt.</p>
      <h3>Dro rett hjem</h3>
      <p>En som derimot ikke fikk med seg dramaet som utspant seg på Lerkendal, var Molde-kaptein Daniel Berg Hestad.</p>
      <p>
        <b>- Det var litt spesielt. Det var en stor nedtur da vi ikke klarte å avgjøre det selv. Vi var best i den kampen, men Godset svarte med to dødballer, hvor den ene kom på overtid. Det var en sur og forbanna gjeng som gikk inn i garderoben, husker jeg, sier Daniel Berg Hestad til Dagbladet i kantina på Aker stadion.</b>
      </p>
      <p>Berg Hestad legger ikke skjul på at han som kaptein og moldenser var langt nede etter kampen. Derfor dro han rett hjem og skrudde av telefonen. Den hadde han bestemt seg for å ikke sjekke før klokka viste 21.55, da kampen på Lerkendal var ferdig.</p>
      <p>- Jeg dro rett hjem etter å ha pratet med journalistene. Jeg har i min tid vært så vant med at Rosenborg alltid har ødelagt for Molde, så jeg regnet med at det kom til å skje igjen. Det var 3-1 til Brann da jeg skrudde av alt. Jeg skrudde av både lys og telefon og satt i mørket i et hjørne på kjøkkenet hjemme. Det var litt spesielt, men jeg satt der og venta mens jeg så på klokka, forteller Berg Hestad.</p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71800362.jpg?imageId=71800362&amp;width=1024&amp;height=615"/>
        <figcaption><b>HASTET NED IGJEN TIL STADION:</b> Daniel Berg Hestad kastet seg i bilen i det han innså at han var blitt seriemester for første gang i klubbens 100 år lange historie. Her ankommer han Molde-garderoben sammen med dagens visekaptein i klubben, Magnus Wolff Eikrem. Foto: NTB/Scanpix Vis mer</figcaption>
      </figure>
      <h3>Brøt en barriere</h3>
      <p>Han forsto at det hadde gått hans egen og Moldes vei da telefonen ble skudd på igjen. Der rant det inn med gratulasjoner. Da var det bare en ting som sto i hodet på ham.</p>
      <p>- Der hadde det skjedd ting, for å si det sånn. Da var det bare å komme seg ned på stadion igjen så raskt som mulig. Det var spontan glede og det ble en fantastisk kveld, sier Daniel Berg Hestad, samtidig som han åpner opp om frustrasjonen han har følt som på som moldenser, både før og under sin egen karriere. Molde var alltid nesten-laget.</p>
      <p>Det var nettopp det som gjorde kvelden i 2011 til det største øyeblikket han noen gang fikk oppleve som profesjonell fotballspiller:</p>
      <p>
        <b>- Jeg husker med skrekk seriefinalen i 1987 mot Moss og Nils Arne Eggen. Vi var klart best, men tapte det på målstreken. Vi har også vært ganske nære både før, som tidlig på 70-tallet, og senere. Det gjorde den kvelden i 2011 så spesiell. Det var mange generasjoner som fortjente det, sier han åpenhjertig.</b>
      </p>
      <p>Nå føler den tidligere kapteinen seg trygg på at dagens Molde-spillere slipper å gå igjennom lidelsen han selv opplevde i det han satt i mørket på kjøkkenet og stirra på klokka for åtte år siden.</p>
      <p>- Spiller vi opp mot vårt beste vinner vi på søndag. Men man kan aldri vite med marginer. Plutselig har man stang ut, men det er en stor prosent sjanse for at vi slipper å være avhengige av det som skjer på Lerkendal denne gangen, sier Berg Hestad og drar på smilebåndet.</p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71800356.jpg?imageId=71800356&amp;width=1024&amp;height=615"/>
        <figcaption><b>UTROLIGE SCENER:</b> Både Vegard Forren og Daniel Berg Hestad (på bildet) synes det er vanskelig å finne ord som kan beskrive den forsinka og svært etterlengtede gullfesten i 2011. Foto: NTB/Scanpix Vis mer</figcaption>
      </figure>
      <h3>Skråsikker Forren</h3>
      <p>En som var med i 2011, og som også kan være med på å påvirke det som faktisk skjer ute på matta også denne gangen, er Vegard Forren. Han føler seg trygg på at de skal klare å avgjøre det på egenhånd denne gangen.</p>
      <p>
        <b>- Jeg føler meg ganske trygg på at det blir en bra kveld. En lang kveld, sier Vegard Forren selvsikkert til Dagbladet på Aker stadion.</b>
      </p>
      <p>Han fortsetter:</p>
      <p>- Vi kan ikke være passive i praten nå. Vi vet hva som venter, og vi skal bare gå ut og gjøre det vi kan på søndag. Vi må være offensive med åtte poengs luke med tre kamper igjen. Det er en god følelse. Nå snakker jeg som om alt er på plass, men jeg får heller legge meg flat senere om noe skulle skje, sier midtstopperen fra Kyrksæterøra.</p>
      <p>Under praten med Dagbladet kommer Forren selv inn på det spesielle scenarioet med Godset, gullkamp, Lerkendal og alt som skjedde i 2011.</p>
      <p>
        <b>Det er en kveld han aldri kommer til å glemme.</b>
      </p>
      <p>- Det er litt spesielt, for det var vel tre runder før slutt den gangen også. Det går nesten ikke an å beskrive den følelsen vi satt med den kvelden. Jeg håper vi unngår at vi må vente denne gangen, men det er en fin ting å ha i bakhånd <i>om </i>vi ikke skulle klare å vinne. Det er sjeldent man sitter og heier på Rosenborg, så la oss håpe at vi unngår det, sier Forren.</p>
      <p>Han har også en anmodning til Molde-supporterne i helga: - Gjør dere klar for en real fest søndag kveld:</p>
      <p>
        <b>- Det jeg ville bekymret meg mest for om jeg var supporter hadde vært å sikre meg fri fra jobb på mandag. Det beste hadde vært om alle bedrifter i Molde holder stengt på mandag og blir med på festen, sier Vegard Forren lattermildt.</b>
      </p>
      <p>
        <i>Avspark på Aker stadion er klokka 18.00 søndag kveld.</i>
      </p>
    </article>
  </body>
</html>