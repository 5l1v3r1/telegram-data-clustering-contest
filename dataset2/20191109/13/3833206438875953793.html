<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Velikobritaniya-mozhe-da-ne-sushtestvuva-v-segashnata-si-forma-sled-10-godini-912455"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T13:46:00+00:00"/>
    <meta property="og:title" content="Великобритания може да не съществува в сегашната си форма след 10 години"/>
    <meta property="og:description" content="Обединеното кралство може да не съществува в сегашната си форма след 10 години. Това смятат половина..."/>
  </head>
  <body>
    <article>
      <h1>Великобритания може да не съществува в сегашната си форма след 10 години</h1>
      <address>
        <time datetime="2019-11-09T13:46:00+00:00">09 Nov 2019, 13:46</time>
      </address>
      <p>Обединеното кралство може да не съществува в сегашната си форма след 10 години. Това смятат половината британци според проучване на Ipsos MORI, цитирано от Ройтерс.</p>
      <p>Според анкетата 50% от гражданите смятат, че Обединеното кралство няма да съществува в настоящия си вид след 10 г., като това представлява ръст от 7% спрямо 2014 г., когато делът на гражданите, които споделят това мнение, е бил 43%. Според други 29% от запитаните кралството ще остане в сегашната си форма след десетилетие (спрямо 45% през 2014 г.).</p>
      <p>В краткосрочен план съдбата на съюза, чийто настоящ състав датира от 1707 г. с обединението между Кралство Англия и Кралство Шотландия, също остава несигурна, като 44% от респондентите смятат, че Обединеното кралство няма да съществува под тази си форма след 5 години, а 42% вярват, че то ще остане непокътнато в този период.</p>
      <p>Отношенията между съставните страни в Обединеното кралство се изостриха през 2016 г., след като страната гласува за излизане от ЕС с 52% на 48%. На различни позиции по въпроса бяха Шотландия и Северна Ирландия, които гласуваха за оставане, докато Англия и Уелс подкрепиха Брекзит.</p>
      <p>В момент, в който Обединеното кралство върви към поредния краен срок за напускане на ЕС, който наскоро бе определен за 31 януари, гласовете, искащи нов референдум за независимост в Шотландия и такъв за обединение между Република Ирландия и Северна Ирландия, стават все по-силни.</p>
      <p>Макар че шотландците отхвърлиха независимостта с 55% на 45% на референдум през 2014 г., лидерите на Шотландската национална партия твърдят, че оттогава до днес ситуацията се е изменила коренно и че много от гражданите, който са подкрепили оставането на страната в Обединеното кралство, са го направили от страх, че независима Шотландия може да се окаже извън ЕС.</p>
      <p>"Британската общественост сега е много по-разединена в очакванията си за съдбата на съюза, отколкото през 2014 г., когато неговото бъдеще бе тема на интензивен дебат с Шотландия само три месеца след референдума за независимост“, казва Еимили Грей, управляващ директор на Ipsos MORI Шотландия.</p>
      <p>"С връщането на темата за независимостта в предизборните дискусии в Шотландия, резултатите от това прочуване ще бъдат притеснителни за тези, които искат страната да остане в съюза, докато поддръжниците на независимостта ще се надяват тенденцията да се запази“, добавя тя.</p>
      <p>В Анкетата са участвали 1001 души на възраст от над 18 г. Тя е проведена в периода 25 – 28 октомври.</p>
    </article>
  </body>
</html>