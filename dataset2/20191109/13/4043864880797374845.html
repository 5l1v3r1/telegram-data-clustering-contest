<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231475/"/>
    <meta property="og:site_name" content="Українська правда"/>
    <meta property="article:published_time" content="2019-11-09T13:59:42+00:00"/>
    <meta property="og:title" content="Як проходить розведення біля Петрівського: у штабі роз'яснили"/>
    <meta property="og:description" content="З ділянки розведення №3 на лінії розмежування в районі н.п. Богданівка та Петрівське відведенню підлягають 42 військовослужбовця Збройних Сил України, три бойових броньованих машини та 48 одиниць стрілецької зброї."/>
  </head>
  <body>
    <article>
      <h1>Як проходить розведення біля Петрівського: у штабі роз'яснили</h1>
      <address>
        <time datetime="2019-11-09T13:59:42+00:00">09 Nov 2019, 13:59</time>
      </address>
      <p>З ділянки розведення №3 на лінії розмежування в районі н.п. Богданівка та Петрівське відведенню підлягають 42 військовослужбовця Збройних Сил України, три бойових броньованих машини та 48 одиниць стрілецької зброї.</p>
      <p><b>Джерело</b>: пресцентр штабу <a href="https://www.facebook.com/pressjfo.news/posts/707775419715077?__xts__%5B0%5D=68.ARDDM4IJnvqjyKvmt9WG1Or_4IqXzv-Sts46TiTjKL8SlE_wU1ysqbqY4zFEhy28k4UU1C47uS8lOuf-NXKQv28HEEEzGX5JFjfUpVDDM773chf4dKPKkO8FyfmRHo-eiW0uMkiokR-j9hnJPKjH18BJyIm50R-emO3Facl9SGGGZ3UxXXxTVayUxVUDKeg1TUJQlXtYnxw38NKsbMnbLl3UMZdeZh7DAS19MYFsXrrhUKqgh_7_E2o1TftDiUqGJn21iyUBx962CLmpbP6LRNCF_5sH739qWWWk1CiIxlV46omERWQ9r4F_H6M7v9CIwGQfzSBe-7QmRDB9tnceIKs&amp;__tn__=-R">операції Об'єднаних сил</a> </p>
      <p><b>Деталі: </b>Сили ООС відходять на 1 км і займають нові, заздалегідь обладнані позиції. Процес відведення верифікується представниками СММ ОБСЄ та українськими військовослужбовцями з СЦКК.</p>
      <p>Процес розведення проходить дзеркально з обох сторін. </p>
      <p>Розведення особового складу та озброєння буде відбуватися протягом трьох днів, після чого здійснюється пошук і знищення мінно-вибухових загороджень, демонтаж фортифікаційних споруд та інших об’єктів військового призначення в межах визначеної ділянки.</p>
      <p>На 29 добу українська сторона інформує про те, що усі заходи проведено і наступного дня представники СММ ОБСЄ проводять верифікацію виконаних заходів. </p>
      <p>"Домовленості, яких було досягнуто про розведення 9 листопада: о 12:00 -12.01 - білий сигнал ракети з обох сторін, що підтвердив готовність до розведення, 12:10 - повторний сигнал зеленою ракетою НЗФ РФ, 12:15 – повторний сигнал зеленою ракетою української сторони, 12.20 – практичне розведення сил і засобів розпочато", - зазначили у штабі. </p>
      <p>Сигнали ракет було підтверджено СММ ОБСЄ та спостережними постами ОС на передовій.</p>
      <p>"Українська сторона була готова до практичного розведення ще 8 листопада. Ця дата визначена враховуючи той факт, що останнє порушення режиму припинення вогню на ділянці розведення сил та засобів №3 (н.п. Петрівське), відображене у щоденному звіті СММ ОБСЄ в Україні від 31 жовтня,  зафіксовано 30 жовтня цього року. ... Дії окупаційних військ нелогічні, про що свідчить готовність, всупереч міжнародним домовленостям, до розведення 4 листопада та неготовність, з незрозумілих причин, 8 листопада", - зазначили у штабі ОС. </p>
      <p>
        <b>Нагадаємо, </b>
      </p>
      <ul>
        <li>8 листопада бойовики зірвали розведення сил та засобів на ділянці №3 в районі населених пунктів Богданівка і Петрівське Донецької області.</li>
        <li>Командувач ООС Володимир Кравченко на брифінгу <a href="https://www.pravda.com.ua/news/2019/11/8/7231346/">заявив</a>, що дзеркальне розведення у Петрівському має розпочатися 9 листопада з 12.00, якщо його не зірвуть бойовики. На момент цієї заяви не було підтвердження бойовиків про готовність до розведення.</li>
        <li>9 листопада на лінії розмежування біля н.п. Богданівка та Петрівське (Донецька обл.) почалося <a href="https://www.pravda.com.ua/news/2019/11/9/7231467/">розведення сил та засобів</a>. </li>
        <li>Після розведення сил у Петрівському і Золотому штаб планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
        <li>Розведення сил і засобів сторін конфлікту вже відбулося на двох ділянках - №1 в районі селища Станиця Луганська та №2 в районі міста Золоте Луганської області.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231472/"/>
        <a href="https://www.pravda.com.ua/news/2019/11/9/7231467/"/>
        <a href="https://www.pravda.com.ua/news/2019/11/9/7231465/"/>
      </related>
    </article>
  </body>
</html>