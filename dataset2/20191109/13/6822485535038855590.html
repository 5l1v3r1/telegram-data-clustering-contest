<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T13:43:00+00:00"/>
    <meta property="og:title" content="ریابکوف: روسیه برای حفظ برجام نظراتی دارد"/>
    <meta property="og:description" content="به گزارش تسنیم به نقل از خبرگزاری «تاس»، &quot;سرگئی ریابکوف&quot; معاون وزیر امور خارجه روسیه امروز (شنبه) بعد از گفت‌وگو با &quot;عباس عراقچی&quot; معاون وزیر خارجه ایران در مسائل سیاسی در مسکو، تاکید کرد، ایران تمایلی برای افزایش وخامت اوضاع پیرامون برنامه جامع اقدام مشترک (برجام) ندارد."/>
  </head>
  <body>
    <article>
      <h1>ریابکوف: روسیه برای حفظ برجام نظراتی دارد</h1>
      <address>
        <time datetime="2019-11-09T13:43:00+00:00">09 Nov 2019, 13:43</time>
      </address>
      <p>معاون وزیر خارجه روسیه بعد از دیدار با "عراقچی" در مسکو، گفت: در صورت وجود اراده سیاسی همه طرفین باقی مانده در برجام، امکان اجرای توافقات و دست یابی ایران به منافع اقتصادی خود، در شرایط سخت تحریم‌ها و اعمال فشار آمریکا وجود دارد.</p>
      <p>به گزارش تسنیم به نقل از خبرگزاری «تاس»، "سرگئی ریابکوف" معاون وزیر امور خارجه روسیه امروز (شنبه) بعد از گفت‌وگو با "عباس عراقچی" معاون وزیر خارجه ایران در مسائل سیاسی در مسکو، تاکید کرد، ایران تمایلی برای افزایش وخامت اوضاع پیرامون برنامه جامع اقدام مشترک (برجام) ندارد.</p>
      <p>ریابکوف گفت: «ما با همتای ایرانی در این باره هم عقیده هستیم که لازم است تا تماس‌های بیشتر و هماهنگی نزدیک‌تری صورت بگیرد. مقامات تهران علاقه‌ای به انجام اقداماتی که باعث افزایش وخامت اوضاع شود، ندارند. من یکبار دیگر تاکید می کنم که تامی اقدامات جمهوری اسلامی در راستای کاهش حجم تعهداتی که بطور داوطلبانه در چارچوب برجام برعهده گرفته بودند، قابل بازگشت هستند.»</p>
      <p>وی با تاکید اینکه روسیه پیشنهاداتی دارد که این امکان را به اقدامات دیپلماسی می دهد تا اوضاع کنونی پیرامون توافق هسته‌ای را حل و فصل کند، گفت: «باید این امکان را به دیپلماسی داد. نظریاتی در اینباره وجود دارد که کم هم نیستند. و در صورت وجود اراده سیاسی لازم، می‌توانند تحقق یابند.</p>
      <p>معاون وزیر خارجه روسیه ابراز تاسف کرد که تاکنون درکی در میان همه طرفین باقی ماننده در چارچوب برنامه جامع اقدام مشترک (برجام) بوجود نیامده که چگونه می توان لگاریتمی برای اقدامات آتی ترسیم کرد تا به همه  طرفین، از جمله ایران، این اجازه را بدهد که تا بالاخره بتواند به نتایج مورد انتظار در عرصه اقتصادی در چارچوب توافقات دست یابد و از سوی دیگر، اجرای برجام در شرایط تحریک‌های سخت و اعمال فشارها از جانب آمریکا، قابل تحقق باشد.»  </p>
      <p>سرگئی ریابکوف همچنین در پاسخ به سئوال یکی از خبرنگاران اعلام کرد که اظهارات شنیده شده از ایران درباره امکان خودداری از مدرنیزه سازی راکتور آب سنگین اراک که در برنامه جامع اقدام مشترک (برجام) در نظر گرفته شده بود، باید نه بر اساس اظهارات مقامات تهران،بلکه با توجه به تلاش آمریکا برای از بین بردن توافق هسته‌ای مورد ارزیابی قرار بگیرد.</p>
      <p>پیش از این،"بهروز کمالوندی" سخنگوی رسمی سازمان انرژی اتمی ایران اعلام کرد که تهران ممکن است از مدرنیزه سازی راکتور آب سنگین اراک، بر اساس توافقات صورت گرفته در چارچوب برجام، خودداری کند.</p>
      <p>ریابکوف در این باره گفت: «البته مسلماً می توان بعد از ظهور اقدامات یا ارسال علائم خاصی از تهران، به جمهوری اسلامی به چشم دیگری نگریست. ولی این دقیقاً همان چیزی است که دشمنان و مخالفان توافق هسته‌ای می‌خواهند. در حالیکه باید از زاویه دیگری به این مسائل نگاه شود: اگر تلاش‌های سرسختانه، مصرانه و مستمر آمریکا نبود، هیچیک از این اتفاقات نمی‌افتاد و هیچیک از مسائلی که اکنون از جمله درباره اجرای طرح تغییر کارکرد راکتور آب سنگین اراک بوجود آمده، مطرح نمی‌شد.»</p>
      <p>معاون وزیر خارجه روسیه یادآور شد، مشکل طرح اراک به میزان قابل توجهی به دیگر عوامل برنامه جامع اقدام مشترک (برجام) مربوط می شود که باید از مقاومت آنها در برابر اقدامات تحریمی آمریکا اطمینان حاصل شود. در واقع اقدامات آمریکاست که مانع جدی برای اجرای عادی برنامه‌های در نظر گرفته شده در چارچوب توافق هسته‌ای شده است.</p>
    </article>
  </body>
</html>