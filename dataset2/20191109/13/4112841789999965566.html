<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76422-Japonske-firmy-zakazuju-zenam-nosit-okuliare-vraj-v-nich-posobia-prilis-chladne-Mnohe-sa-kvoli-diskriminacii-buria"/>
    <meta property="og:site_name" content="REFRESHER"/>
    <meta property="article:published_time" content="2019-11-09T13:52:00+00:00"/>
    <meta property="og:title" content="Japonské firmy zakazujú ženám nosiť okuliare, vraj v nich pôsobia príliš chladne. Mnohé sa kvôli diskriminácii búria"/>
    <meta property="og:description" content="Sexizmus v Japonsku nie je nič nové."/>
  </head>
  <body>
    <article>
      <h1>Japonské firmy zakazujú ženám nosiť okuliare, vraj v nich pôsobia príliš chladne. Mnohé sa kvôli diskriminácii búria</h1>
      <address><time datetime="2019-11-09T13:52:00+00:00">09 Nov 2019, 13:52</time> by <a rel="author">Daniel Mikolášik</a></address>
      <p>
        <b>Sexizmus v Japonsku nie je nič nové.</b>
      </p>
      <p>Mnohí zamestnávatelia v krajine vychádzajúceho slnka svojim<b> ženským zamestnankyniam</b> <b>zakázali nosenie okuliarov v práci</b>. Upozorňujú na to viaceré miestne média a sociálne siete sú plné nespokojných Japoniek, ktoré nariadenie považujú za <b>sexistické, diskriminujúce a rozhodne nie hodné 21. storočia.</b></p>
      <related>
        <a href="https://refresher.sk/61489-Islo-o-nafuknute-kauzy-alebo-naozaj-zavazne-skandaly-6-rasistickych-ci-sexistickych-preslapov-modnych-znaciek"/>
      </related>
      <p>Ako informuje stanica <a href="https://www.bbc.com/news/business-50342714">BBC</a>, viaceré japonské firmy prišli s týmto zákazom, ktorý odôvodnili tým, že ženy v okuliaroch pred zákazníkmi <b>vraj</b> <b>pôsobia príliš chladne či dokonca nevychovane.</b> O to viac je prípad absurdný, že zákaz sa netýka mužov, zásadne len žien.</p>
      <p><i>„Ak pravidlá zakazujú nosiť okuliare iba ženám, ide o jasnú diskrimináciu,“</i> tvrdí japonská zástupkyňa humanitárnej organizácie Human Rights Watch (HRW).</p>
      <figure>
        <iframe data-src="https://twitter.com/nypost/status/1193405686903951360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Firmy prichádzajú s najrôznejšími odôvodneniami, prečo by ženy nemali počas pracovnej doby nosiť okuliare. Letecké spoločnosti prišli s oficiálnym stanoviskom, že zákaz súvisí <b>s bezpečnostnými opatreniami</b>. Kozmetické značky zas tvrdia, že ženám príliš <b>zakrývajú tvár a tým pádom aj make-up</b>.</p>
      <p><i>„Dôvody, prečo by ženy nemali nosiť okuliare, naozaj nedávajú zmysel. Je to len o rodových rolách. Považujem to za diskriminujúce,“</i> konštatuje profesorka sociológie z Kjóta Kumiko Nemoto.</p>
      <p>Hashtag <i><b>#glassesareforbidden</b></i> (okuliare sú zakázané) sa na sociálnych sieťach objavuje čoraz častejšie. Nielen Japonky, ale tiež ženy z rôznych kútov sveta, ktoré sú rovnako zhrozené a zákaz považujú za sexistický, sa na Twitteri či Instagrame vyjadrujú k tejto situácii.</p>
      <p>Nie je to však prvýkrát, čo sa na území Japonska rozhodli zamestnávatelia diktovať, ako sa môžu ženy obliekať. Naposledy sa medializovalo prísne pravidlo súvisiace so <b>zákazom nosenia podpätkov</b>. Aktivistky vtedy odovzdali vláde petíciu, podpísanú 21-tisíc obyvateľmi.</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/69411-Pokusili-sme-sa-dostat-k-hraniciam-Severnej-Korey-Cesta-viedla-cez-zabudnuty-region-na-konci-sveta-Cast-3"/>
        <a href="https://refresher.sk/70541-Transsibirska-magistrala-konci-v-dolezitom-meste-kde-kedysi-nemali-pristup-ziadni-cudzinci-Cast-2"/>
        <a href="https://refresher.sk/69410-Zdolali-sme-vyse-9-000-kilometrov-dlhu-Transsibirsku-magistralu-najdlhsiu-zeleznicnu-trat-na-Zemi-Cast-1"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
        <a href="https://refresher.sk/69694-Aka-bola-Biela-noc-2019-Nechybali-dlhe-rady-no-na-vysvietene-Lido-ci-obrovsku-Zem-sa-oplatilo-pockat"/>
      </related>
    </article>
  </body>
</html>