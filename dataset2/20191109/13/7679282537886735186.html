<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-supaul-agitation-warning-by-officers-federation-on-misbehave-with-manager-of-north-bihar-gramin-bank-2840385.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T13:21:24+00:00"/>
    <meta property="og:title" content="उत्तर बिहार ग्रामीण बैंक के मैनेजर से मारपीट ने पकड़ा तूल, आंदोलन की चेतावनी"/>
    <meta property="og:description" content="सुपौल में लोन वसूली के लिए गए कुसहा उत्तर बिहार ग्रामीण बैंक के मैनेजर और सहायक के साथ मारपीट का मामला अब तूल पकड़ने लगा है। मामले को लेकर शनिवार को उत्तर बिहार ग्रामीण बैंक ऑफिसर्स फेडरेशन के..."/>
  </head>
  <body>
    <article>
      <h1>उत्तर बिहार ग्रामीण बैंक के मैनेजर से मारपीट ने पकड़ा तूल, आंदोलन की चेतावनी</h1>
      <address><time datetime="2019-11-09T13:21:24+00:00">09 Nov 2019, 13:21</time> by <a rel="author">सुपौल। हिन्दुस्तान संवाददाता</a></address>
      <p>सुपौल में लोन वसूली के लिए गए कुसहा उत्तर बिहार ग्रामीण बैंक के मैनेजर और सहायक के साथ मारपीट का मामला अब तूल पकड़ने लगा है। मामले को लेकर शनिवार को उत्तर बिहार ग्रामीण बैंक ऑफिसर्स फेडरेशन के प्रतिनिधि शनिवार को एसपी से मिलकर दोषियों के खिलाफ कार्रवाई की मांग करते हुए एक मांगपत्र सौंपा। संघ ने एक सप्ताह के अंदर कार्रवाई नहीं होने पर बैंक में अनिश्चितकालीन तालाबंदी की चेतावनी दी है।</p>
      <p>उत्तर बिहार जोन के जनरल सेके्रटरी प्रदीप मिश्रा ने बताया कि प्रतापगंज शाखा में प्रतिनियुक्त बैंक मैनेजर लीलाधर कुमार 7 नवंबर को बैंक के सहायक सुनील सिंह के साथ बैंक लोन वसूली के लिये सूर्यापुर के हरि नारायण चौधरी के दरवाजे पर गए थे। वहां पर श्री चौधरी और उनके दोनों बेटे अनिल और सुनील चौधरी सहित दो लोगों ने लोहे के रॉड और रबर की पाइप से उनपर हमला कर दिया। इससे उनको काफी चोटें आई। वह किसी तरह वहां से अपनी जान बचाकर भागने लगे तो उन लोगों ने उनके गले से सोने के चैन और पर्स में रखे 5200 रुपए भी छीन लिए। </p>
      <p>श्री मिश्रा ने कहा कि जब शिकायत लेकर बैंक मैनेजर छातापुर थाना पहुंचे तो वहां एफआईआर दर्ज करने के बजाय थानाध्यक्ष अनावश्यक दबाव बनाने लगे। कहा कि पुलिस अगर एक सप्ताह के अंदर दोषियों के खिलाफ एक्शन नहीं लेती है तो मजबूरन जिलेभर में यूबीजीबी शाखा में अनिश्चितकालीन तालाबंदी करेंगे। इसकी सारी जवाबदेही पुलिस प्रशासन की होगी। <br/> </p>
    </article>
  </body>
</html>