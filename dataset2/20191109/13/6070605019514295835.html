<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/organitzacions-juvenils-abandonen-Acampada-estudiants-Tsunami_0_2340966059.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T13:28:00+00:00"/>
    <meta property="og:title" content="Les organitzacions juvenils abandonen l'acampada per sumar-se a les properes mobilitzacions"/>
    <meta property="og:description" content="Els estudiants que s'han quedat les acusen de desconvocar sense consens"/>
  </head>
  <body>
    <article>
      <h1>Les organitzacions juvenils abandonen l'acampada per sumar-se a les properes mobilitzacions</h1>
      <h2>Els estudiants que s'han quedat les acusen de desconvocar sense consens</h2>
      <address>
        <time datetime="2019-11-09T13:28:00+00:00">09 Nov 2019, 13:28</time>
      </address>
      <p>Divisió entre els estudiants acampats des de <a href="https://www.ara.cat/societat/estudiants-comencen-indefinida-Barcelona-repressio_0_2334966580.html">fa deu dies a la plaça Universitat de Barcelona</a>. Després d'una tensa assemblea divendres en què es va debatre sobre la continuïtat de l'acampada, un nombre força nombrós de persones, vinculades a organitzacions juvenils com Arran, Jovent Republicà (les joventuts d'ERC) i el SEPC, van defensar abandonar la concentració i sumar-se a les accions que prepara el Tsunami Democràtic la setmana que ve. Aquest dissabte l'acampada s'ha despertat amb menys tendes de campanya del que era habitual, malgrat que encara n'hi ha un centenar que continuen amb la mobilització i acusen els que han marxat d'endur-se fins a 40.000 euros de la caixa de resistència. </p>
      <p>En un comunicat fet públic aquest dissabte, l'Acampada Plaça Universitat ha explicat que després que en les assemblees de dimecres i dijous "majoritàriament s'apostés per descentralitzar la lluita i ser presents als espais ja organitzats dels nostres barris, pobles i ciutats", però que "un grup de persones apostava per quedar-se". "Es van generar tensions i es van trencar les dinàmiques habituals de l'assemblea, amb actituds impositives i fins i tot intimidatòries", han lamentat els membres de l'acampada original, que s'autodefineixen amb el nom de Generació 14-O, en relació al dia que va sortir la sentència del Suprem. Aquest col·lectiu és que el que finalment ha optat per aixecar-se de la plaça Universitat "i continuar la lluita als carrers ja des d'avui, a les mobilitzacions arreu del país" de Tsunami Democràtic.</p>
      <p>En canvi, hi ha un centenar de tendes -sobretot als laterals de la plaça- que continuen amb l'acampada, que ara s'ha batejat amb el nom d'Assemblea Plaça Uni i té nous comptes a Instagram, Twitter i Telegram. És des d'aquests comptes que acusen al sector de l'acampada vinculat als partits polítics d'aixecar la protesta sense cap consens "per deixar pas a noves mobilitzacions" i d'haver marxat amb la recaptació de la caixa de resistència (uns 40.000 euros) i part del material de l'assentament. Un dels membres de l'acampada, Marc Riu, ha reconegut que després de la retirada de 140 persones, l'acampada es troba en un "punt crític". "Estem amb el cul descobert davant un possible desallotjament", ha lamentat.</p>
      <h3>Els estudiants que han marxat es defensen</h3>
      <p>Els estudiants que han marxat defensen que "tots els diners han estat destinats íntegrament a les entitats -cap d'elles d'organitzacions juvenils ni polítiques- que defensen jurídicament a les més de 500 detingudes de la nostra generació", han assegurat. "Cap organització política ha robat diners, ni de la caixa de resistència ni de cap espai de l'acampada", afirmen fonts d'aquestes organitzacions, que deixen clar que" tots els diners aniran destinats a les causes judicials que afronten els detinguts en les protestes per la sentència". </p>
      <p>També acusen gent adulta de ser al darrere d'aquestes friccions, "trencar les dinàmiques assembleàries" i "prendre decisions unilaterals", com "la creació de trinxeres, actuar de forma encaputxada o amb actituds impròpies d'una acampada feminista". "Són les mateixes persones que durant dies no han acceptat algunes decisions: per exemple, van crear algunes comissions paral·leles o el dia de la visita del rei van fer assemblea prenent decisions unilaterals malgrat que s'havia acordat no fer assemblea per donar suport a la mobilització", apunten algunes fonts.</p>
      <figure>
        <iframe data-src="https://twitter.com/AcampadaUni/status/1193105633278676992?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/assembleapluni/status/1192985738192838656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>