<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/9/653526/"/>
    <meta property="og:site_name" content="Економічна правда"/>
    <meta property="article:published_time" content="2019-11-09T13:16:00+00:00"/>
    <meta property="og:title" content="Поспіх у земельній реформі недоречний - керуючий партнер ЄБРР"/>
    <meta property="og:description" content="Керуючий партнер ЄБРР у країнах Східної Європи та Кавказу Маттео Патроне вважає, що швидке запровадження земельної реформи в Україні може спричинити незворотні помилки."/>
  </head>
  <body>
    <article>
      <h1>Поспіх у земельній реформі недоречний - керуючий партнер ЄБРР</h1>
      <address>
        <time datetime="2019-11-09T13:16:00+00:00">09 Nov 2019, 13:16</time>
      </address>
      <p>Керуючий партнер ЄБРР у країнах Східної Європи та Кавказу Маттео Патроне вважає, що швидке запровадження земельної реформи в Україні може спричинити незворотні помилки.</p>
      <p>Про це він сказав на Київському міжнародному економічному форумі, передає <a href="https://interfax.com.ua/news/economic/623597.html">"Інтерфакс-Україна".</a></p>
      <p>"Мантра, яку ми постійно чуємо, в тому числі чули і в Маріуполі (на інвестиційному форумі - ред.) на минулому тижні, - "нам потрібно поспішати, зробити все якомога швидше, так, будуть помилки, але потім ми їх виправимо ". Земельна реформа - таке місце, де не можна допускати помилки, вони будуть незворотні.</p>
      <p>Давайте візьмемо паузу, подумаємо і зробимо все поступово і правильно. І збережемо права малих фермерів", - підкреслив Патроне.</p>
      <p>Погоджується з ним заступник керівника управління корпоративних фінансів Європейського інвестиційного банку Жан-Жак Сулакру.</p>
      <p>"Україні не варто поспішати. Я б рекомендував робити це поступово, спочатку вирішуючи питання земель у державній власності, приватизуючи її", - зазначив Сулакру.</p>
      <p>Водночас голова інвестиційного фонду Dragon Capital Томаш Фіала зазначив, що бізнес очікує відкриття ринку з 1 жовтня 2020 року.</p>
      <p>"Моя рекомендація була б використовувати це вікно можливостей - політичних можливостей і політичної волі на ранньому етапі, оскільки з часом це бажання може зменшитися і просунути такі непопулярні реформи було б важче", - заявив Фіала.</p>
      <p>
        <b>Нагадаємо:</b>
      </p>
      <p>
        <i>Міністерство економічного розвитку, торгівлі та сільського господарства опублікувало для обговорення законопроект щодо обігу земель сільськогосподарського призначення.</i>
      </p>
      <p>
        <i>Відповідно до законопроекту, з 1 жовтня 2020 року скасовується заборона на продаж земель сільськогосподарського призначення.</i>
      </p>
      <p>
        <i>Можливість купувати землю буде в українських фізичних та юридичних осіб, територіальних громад та держави.</i>
      </p>
      <p>
        <i>Законопроектом передбачено переважне право орендаря на купівлю земельної ділянки.</i>
      </p>
      <p>
        <i>Концентрація землі у власності визначена на рівні 15% області та 0,5% країни</i>
      </p>
      <p>
        <i>Землі державної та комунальної власності будуть реалізовуватися на торгах. Стартова ціна продажу – нормативна грошова оцінка.</i>
      </p>
      <p>Читайте також: <b><i><a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a></i><i><a href="https://www.epravda.com.ua/publications/2019/09/20/651811/">е</a></i></b></p>
    </article>
  </body>
</html>