<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545867.html/%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%AF%D8%B1-%D8%AE%D8%B1%D8%A7%D8%B3%D8%A7%D9%86-%D8%B4%D9%85%D8%A7%D9%84%DB%8C-%DA%A9%D9%84%DB%8C%D8%AF-%D8%AE%D9%88%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T13:28:00+00:00"/>
    <meta property="og:title" content="ثبت نام طرح ملی مسکن در خراسان شمالی کلید خورد"/>
    <meta property="og:description" content="ثبت نام طرح اقدام ملی تولید و عرضه مسکن از امروز در خراسان شمالی همزمان با چهار استان دیگر آغاز شد."/>
  </head>
  <body>
    <article>
      <h1>ثبت نام طرح ملی مسکن در خراسان شمالی کلید خورد</h1>
      <address>
        <time datetime="2019-11-09T13:28:00+00:00">09 Nov 2019, 13:28</time>
      </address>
      <p>ثبت نام طرح اقدام ملی تولید و عرضه مسکن از امروز در خراسان شمالی همزمان با چهار استان دیگر آغاز شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.atraknews.com/">عصر اترک</a>، به گفته معاون بازآفرینی شهری و مسکن اداره کل راه و شهرسازی خراسان شمالی طرح ملی مسکن، جایگزین مسکن مهر و اصلاح نواقص آن می شود که ثبت نام آن از شنبه (امروز) به شکل رسمی آغاز شده است.</p>
      <p>بر همین اساس، از 10 استان آماده اجرای این طرح، نام نویسی در چهار استان سیستان و بلوچستان، قم، خراسان شمالی و خراسان رضوی از امروز "شنبه" به طور رسمی آغاز شده که متقاضیان می توانند با مراجعه به سایت www.tem.mrud.ir شروط ثبت نام را مطالعه کنند.</p>
      <p>البته برای شناسایی خانه دارها نیز سامانه استعلام وزارت راه و شهرسازی به سازمان ثبت اسناد و املاک متصل شده است.</p>
      <p>پیش از این، جواد عمادیان فر، معاون بازآفرینی شهری و مسکن اداره کل راه و شهرسازی خراسان شمالی درباره اجرای این طرح در استان های هدف عنوان کرده بود که طرح اقدام ملی تولید مسکن با رویکردی متفاوت و با مشارکت بخش خصوصی در تولید مسکن اجرایی خواهد شد.</p>
      <p>در راستای اجرای طرح ملی مسکن، تفاهم نامه ای برای ساخت و ساز یک صدهزار واحد مسکونی با همکاری وزارت دفاع بسته شده است که آمار افراد واجد شرایط داده می شود تا مکان واگذاری زمین مشخص و در صورت امکان از زمین های نیروهای مسلح برای ساخت بنا پرسنل شان استفاده شود.</p>
      <p>علاوه بر این، از تعداد پروژه های مشخص شده در کشور 50 هزار واحد در قالب تفاهم نامه ای با ستاد اجرایی فرمان امام (ره) بسته شده که 450 واحد سهم خراسان شمالی است که در همین راستا، برای مسکن محرومان، زمین دولتی واگذار خواهد شد.</p>
      <p>تفاهم نامه ای نیز با بنیاد مسکن برای احداث یکصد هزار واحد منعقد شده که سهم خراسان شمالی در کشور هزار واحد مسکونی است که از نهاد بنیاد مسکن خراسان شمالی وضعیت توزیع شهرستانی خواسته شده تا زمین برای ساخت واحدها اختصاص داده شود.</p>
      <p>انتهای پیام/</p>
    </article>
  </body>
</html>