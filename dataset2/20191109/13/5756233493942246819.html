<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620611/%D8%AC%D8%B2%D8%A6%DB%8C%D8%A7%D8%AA-%D8%AD%D8%A7%D8%AF%D8%AB%D9%87-%D8%AD%D9%85%D9%84%D9%87-%D8%AF%D9%88-%D8%AF%D8%AE%D8%AA%D8%B1-%D8%A8%D8%A7-%D8%AE%D9%88%D8%AF%D8%B1%D9%88%DB%8C-%D8%B4%D8%A7%D8%B3%DB%8C-%D8%A8%D9%84%D9%86%D8%AF-%D8%A8%D9%87-%DB%8C%DA%A9-%D8%B1%D9%88%D8%AD%D8%A7%D9%86%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T13:28:00+00:00"/>
    <meta property="og:title" content="جزئیات حادثه حمله دو دختر با خودروی شاسی بلند به یک روحانی"/>
    <meta property="og:description" content="حجت‌الاسلام کیهانی سرپرست تبلیغات اسلامی شهرستان کبودرآهنگ در جریان امر به معروف به 2 دختر توسط یکی از آنها و با خودروی شخصی‌ زیر گرفته و مجروح شد."/>
  </head>
  <body>
    <article>
      <h1>جزئیات حادثه حمله دو دختر با خودروی شاسی بلند به یک روحانی</h1>
      <address>
        <time datetime="2019-11-09T13:28:00+00:00">09 Nov 2019, 13:28</time>
      </address>
      <p>
        <i>حجت‌الاسلام کیهانی سرپرست تبلیغات اسلامی شهرستان کبودرآهنگ در جریان امر به معروف به 2 دختر توسط یکی از آنها و با خودروی شخصی‌ زیر گرفته و مجروح شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت‌الاسلام کیهانی، سرپرست تبلیغات اسلامی شهرستان کبودراهنگ، که دیشب به خاطر امر به معروف دو خانم که در حال سگ‌گردانی بودند و توسط یکی از آنها با خودروی شخصی‌ زیر گرفته شد، به تشریح جزئیات ماجرا پرداخت.</p>
      <p>وی با بیان اینکه شب گذشته در حین بازگشت به منزل دیدم یک خودروی‌ شاسی بلند در ورودی محوطه منزل ما پارک شده و به خاطر پارک نادرست سد معبر کرده است گفت: به همین خاطر از خودروی خودم پیاده شدم و اطراف را نگاه کردم شاید صاحب آن را پیدا کنم، اما خبری از ایشان نشد، حتی مدتی هم منتظر شدم تا صاحب خودرو بیاید و آن را جای دیگری منتقل کند ولی باز هم خبری نشد.</p>
      <p>کیهانی با بیان اینکه در اطراف منزل ما یک پارک هست که به آنجا رفتم تا شاید صاحب خودرو را پیدا کنم گفت: داخل پارک دو خانم در حال سگ‌گردانی بودند، وقتی پرسیدم و مطمئن شدم خودرو متعلق به آنهاست درخواست کردم آن را به جای دیگری منتقل کنند.</p>
      <p>وی افزود: بعد هم با بیانی آرام به آنها گفتم «چون مردم و کودکان در این پارک رفت و آمد می‌کنند بهتر است این حیوانات را داخل پارک نیاورید».</p>
      <p>سرپرست تبلیغات اسلامی شهرستان کبودراهنگ با بیان اینکه از آنها خواستم برای جلوگیری از آلودگی محل، سگ را به جاهای دیگری که تردد مردم کمتر است انتقال دهند گفت: در این حین یکی از آن خانم‌ها شروع به فحاشی کرد و گفت که شما چه کاره‌اید؟</p>
      <p>وی ادامه داد: در آن هنگام حرفی نزدم و تنها با پلیس 110 تماس گرفتم، گفتم صبر کنید پلیس بیاید و بررسی کند چه کسی مقصر است، اما باز شروع به فحاشی کردند آن هم فحش‌های رکیک، بعد هم سوار ماشین شدند و با سرعت گاز آن را گرفتند و به من زدند.</p>
      <p>کیهانی با تاکید به اینکه وقتی توسط خودرو زیر گرفته شدم، پرت شدم و سرم گیج رفت افزود: صاحب خودرو در حین فرار که با سرعت هم رانندگی می‌کرد به چند خودرو هم ضربه زد و آسیب رساند.</p>
    </article>
  </body>
</html>