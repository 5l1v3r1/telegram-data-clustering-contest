<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/accident-in-oradea-provocat-de-o-soferita-de-74-de-ani-care-a-trecut-pe-rosu-trei-persoane-intre-care-o-fetita-de-10-ani-au-ajuns-la-spital-152671.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T13:35:00+00:00"/>
    <meta property="og:title" content="Accident în Oradea, provocat de o şoferiţă de 74 de ani care a trecut pe roşu. Trei persoane, între care o fetiţă de 10 ani, au ajuns la spital"/>
    <meta property="og:description" content="O femeie în vârstă de 74 de ani a provocat, vineri seara, un accident în Oradea, pe strada Republicii, după ce a trecut pe culoarea roşie a semaforului şi a intrat în coliziune cu un alt autoturism. În urma accidentului, trei persoane, între care o fetiţă de 10 ani, au suferit răni pentru îngrijirea cărora au fost transportate la spital."/>
  </head>
  <body>
    <article>
      <h1>Accident în Oradea, provocat de o şoferiţă de 74 de ani care a trecut pe roşu. Trei persoane, între care o fetiţă de 10 ani, au ajuns la spital</h1>
      <address><time datetime="2019-11-09T13:35:00+00:00">09 Nov 2019, 13:35</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/accidentrepubliciiinfotraficoradea09112019.jpg"/>
        <figcaption>(foto: Info Trafic Oradea)</figcaption>
      </figure>
      <p>O femeie în vârstă de 74 de ani a provocat, vineri seara, un accident în Oradea, pe strada Republicii, după ce, la volanul unui Renault Clio, a trecut pe culoarea roşie a semaforului şi a intrat în coliziune cu un alt autoturism, un Ford Focus.</p>
      <p>În urma accidentului, trei persoane, între care o fetiţă de 10 ani, au suferit răni pentru îngrijirea cărora au fost transportate la spital.</p>
      <p>"Vineri, 8 noiembrie, la ora 17.40, în municipiul Oradea, o femeie de 74 de ani din Aleşd, în timp ce conducea un autoturism dinspre strada Piaţa Bucureşti înspre bulevardul General Magheru, a trecut la culoarea roşie a semaforului electric şi a intrat în coliziune cu un autoturism condus din sens opus de o femeie de 55 de ani din comuna Ţeţchea, care efectua un viraj la stânga înspre strada Muzeului la culoarea verde a semaforului electric", a precizat comisarul şef Alina Fărcuţa, purtătorul de cuvânt al IPJ Bihor.</p>
      <p>Potrivit reprezentantei Poliţiei, "în urma accidentului rutier, conducătoarea celui de-al doilea autoturism, precum şi un bărbat de 72 de ani din Aleşd şi o minoră de 10 ani din Oradea, ambii pasageri în primul autoturism, au suferit leziuni uşoare pentru îngrijirea cărora au fost transportaţi la spital".</p>
      <p>Poliţiştii Biroului Rutier Oradea continuă cercetările pentru stabilirea cauzelor şi împrejurărilor producerii accidentului rutier.</p>
    </article>
  </body>
</html>