<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/pislya-vistupu-dzheka-ma-v-kiyevi-na-zahist-mba-tochka-zoru-prezidenta-mim-50052572.html"/>
    <meta property="og:site_name" content="НВ"/>
    <meta property="article:published_time" content="2019-11-09T13:10:00+00:00"/>
    <meta property="og:title" content="Після виступу Джека Ма в Києві. На захист MBA"/>
    <meta property="og:description" content="Найбагатші цінують лише якісну бізнес-освіту"/>
  </head>
  <body>
    <article>
      <h1>Після виступу Джека Ма в Києві. На захист MBA</h1>
      <h2>Найбагатші цінують лише якісну бізнес-освіту</h2>
      <address><time datetime="2019-11-09T13:10:00+00:00">09 Nov 2019, 13:10</time> by <a rel="author">Ірина Тихомирова</a></address>
      <p>Вчора на КМЕФ засновник Alibaba Джек Ma поділився безліччю цікавих думок і ідей. Більшість з них я поділяю. Наприклад, «CEO сьогодні — це Chief Educational Officer». «Необхідно інвестувати в людей». «Завдання керівника найняти людей, які кращі за нього». «Керівник компанії шукає можливості, які не бачать інші». «Освіту треба починати до школи, з дитячого садка, вивчаючи музику, спорт, малювання. Саме це приведе до розвитку творчих рис майбутньої особистості». «Штучний інтелект ніколи не переможе людину, це просто одна з технологій. Колись людство лякалося машин, потім електрики, зараз людство непокоїться через AI».</p>
      <p>Але у виступі Ма було дещо, що змусило мене написати цю колонку.</p>
      <p>На запитання з залу, що він думає <b>про програми МВА</b> він відповів, що зараз не відправляє своїх співробітників на навчання. Хоча відправляв раніше. Але його співробітники поверталися менш креативними, ніж були. Мовляв, кейси в бізнес-школах навчають минулому досвіду, який не можна повторити.</p>
      <aside>Неможливо дати готові рішення для бізнесу, в країні якого йде війна. Не існує готових рецептів, як працювати під час кризи</aside>
      <p>Погоджусь з Ма про не завжди доречне вивчення минулого досвіду на кейсах у сучасному мінливому світі. Тому ми й використовуємо альтернативу кейс-study, про яку каже Ма. Це так звані <b>life-кейси, цей метод ще називають «дружнім консалтингом»</b>. Викладач приходить в аудиторію, і пояснюючи тему, просить слухачів поділитися питанням, над вирішенням якого вони зараз працюють. Група разом, опираючись на матеріал модуля, вирішує обрану проблему. Цей метод зарекомендував себе як найбільш ефективний, він розвиває креативність, вчить бути гнучким, критично мислити. Це — ті навички, які сьогодні надзвичайно важливі для успіху, особливо на таких ринках, як український. Адже не можливо дати готові рішення для бізнесу, в країні якого йде війна. Не існує готових рецептів, як працювати під час кризи. За останні 30 років Україна дуже змінилася, пережила багато трансформацій, це було б просто смішно, якби в аудиторіях наші викладачі розглядали ті ж кейси, що 20, 30 років тому.</p>
      <p><b>Але МВА це не лише про знання. Навчання на програмі дає впевненість у своїх силах. Виховує довіру в межах спільноти.</b> Ту саму довіру, на необхідності якої, як невід'ємної частини розвитку, також багато разів під час свого виступу наголошував Ма.</p>
      <p>Сучасна МВА програма не тільки про знання, але й про ту частину інтелекту людини, яка ніколи (за твердженням Ма) не буде замінена штучним інтелектом, про інтелект духу — Spiritual Intelligence, який скоріш за все не в мозку, а в серці.</p>
      <aside>Джек Ма має диплом МВА від чи не найдорожчої школи в Китаї - Cheung Kong Graduate School of Business</aside>
      <p>До речі, саме про це я хотіла запитати у Ма, адже китайський бізнес вирізняє на глобальній арені саме Spiritual Intelligence.</p>
      <p>І, наостанок, Джек Ма має диплом МВА від чи не найдорожчої школи в Китаї — Cheung Kong Graduate School of Business. Ця школа була заснована однією з найбагатших людей Гонконгу Li Ka-shing (зокрема власником групи Watson). Та й сам Ма заснував власну бізнес-школу ще в 2008 році — Alibaba Business School. Тож великий бізнес, і найбагатші люди світу насправді цінують якісну бізнес-освіту, і зневажають неякісну, ось про що насправді сказав Ма.</p>
    </article>
  </body>
</html>