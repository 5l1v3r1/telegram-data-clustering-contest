<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/ldquo-39-ambasciatore-morabito-soffiava-notizie-cinesi-nostre-218587.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-09T13:45:21+00:00"/>
    <meta property="og:title" content=""/>
    <meta property="og:description" content="“L'AMBASCIATORE MORABITO SOFFIAVA NOTIZIE AI CINESI SULLE NOSTRE AZIENDE”, IL DIPLOMATICO IN SERVIZIO AL MINISTERO DEGLI ESTERI, RISCHIA ADESSO IL PROCESSO - I PM: CORROTTO CON SOLDI, AFFITTI E LA RETTA PER LA CASA DEL FIGLIO - AI CINESI AVREBBE SVELATO INFORMAZIONI SU VERSACE E FERRARI, IL REGGINA CALCIO, MA ANCHE CENTRI CLINICI, COMPLESSI ALBERGHIERI, INDUSTRIE TESSILI E…"/>
  </head>
  <body>
    <article>
      <h1></h1>
      <address>
        <time datetime="2019-11-09T13:45:21+00:00">09 Nov 2019, 13:45</time>
      </address>
      <p>
        <b>“L'AMBASCIATORE MORABITO SOFFIAVA NOTIZIE AI CINESI SULLE NOSTRE AZIENDE”, IL DIPLOMATICO IN SERVIZIO AL MINISTERO DEGLI ESTERI, RISCHIA ADESSO IL PROCESSO - I PM: CORROTTO CON SOLDI, AFFITTI E LA RETTA PER LA CASA DEL FIGLIO - AI CINESI AVREBBE SVELATO INFORMAZIONI SU VERSACE E FERRARI, IL REGGINA CALCIO, MA ANCHE CENTRI CLINICI, COMPLESSI ALBERGHIERI, INDUSTRIE TESSILI E…</b>
      </p>
      <hr/>
      <p>
        <b>Fiorenza Sarzanini per <a href="http://www.corriere.it/">il Corriere della Sera</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255012/1236129.htm">
          <img src="https://cdn-static.dagospia.com/img/foto/11-2019/antonio-morabito-1236129.png"/>
        </a>
        <figcaption>antonio morabito</figcaption>
      </figure>
      <p>È stato ambasciatore nel principato di Monaco e quando è rientrato alla Farnesina si è occupato della Promozione del Sistema Paese. Ma a leggere gli atti dell' inchiesta dove è accusato di corruzione sembra fosse più interessato a promuovere gli interessi della Cina. Per questo Antonio Morabito, 64 anni, diplomatico in servizio al ministero degli Esteri, rischia adesso il processo. L' indagine è chiusa, lunghissimo l' elenco di regali, soldi, favori che avrebbe ottenuto per «soffiare» notizie riservate su società italiane di livello internazionale a intermediari che curavano per alcuni investitori cinesi il loro «shopping aziendale».</p>
      <p>Grazie al proprio incarico e ai rapporti privilegiati che aveva costruito anche all' interno del ministero per lo Sviluppo economico era in grado di conoscere in anticipo le mosse dei vertici di moltissime aziende. E ai cinesi avrebbe svelato informazioni su marchi del lusso come Versace e Ferrari, società sportive come il Reggina calcio, ma anche centri clinici, complessi alberghieri, industrie tessili, imprese specializzate nella gestione delle linee ferroviarie.</p>
      <p>Ma pure indiscrezioni per «i cinesi interessati ad acquistare tecnologia italiana nel settore delle telecomunicazioni per conto della Huawei», il colosso mondiale finito nel mirino di Donald Trump. In particolare avrebbe consegnato loro le «conoscenze acquisite anche in ragione della partecipazione, quale rappresentante italiano, al "Forum on Global Production Capacity" svolto in Cina a giugno 2016 e interessandosi «per far arrivare le delegazioni in Italia».</p>
      <figure>
        <a href="https://www.dagospia.com/mediagallery/Dago_fotogallery-255012/1236128.htm">
          <img src="https://cdn-static.dagospia.com/img/foto/11-2019/alberto-di-monaco-e-antonio-morabito-1236128.png"/>
        </a>
        <figcaption>alberto di monaco e antonio morabito</figcaption>
      </figure>
      <p>Uno dei mediatori gli avrebbe elargito «mazzette» in contanti da 5mila euro, elargizioni mensili fino a 7mila euro, biglietti aerei, carte prepagate. Da un altro aveva invece preteso l' acquisto di 200 copie del suo libro «Valigia diplomatica» e ordini per altre 200 copie «così ti faccio fare record di vendite», ma che in realtà non risulta poi aver avuto grande successo.</p>
      <p>Morabito era comunque a disposizione e nel 2016, quando era ancora nel Principato, riuscì «a far assumere un ruolo di rilievo agli investitori cinesi per la sponsorizzazione della settimana della moda di Montecarlo» e vantandosi di essere riuscito a far ottenere loro «il primo posto nelle sponsorizzazioni». Sono le intercettazioni dei suoi colloqui con mediatori e investitori a rivelare quali promesse facesse e soprattutto che tipo di informazioni era in grado di veicolare: «Mi impegno su infrastrutture e opere importanti tipo centrali elettriche gasdotti autostrade in Italia, Francia, Spagna» con un obiettivo dichiarato: «Dismissioni Enel».</p>
      <figure>
        <a href="https://www.dagospia.com/mediagallery/Dago_fotogallery-255012/1236127.htm">
          <img src="https://cdn-static.dagospia.com/img/foto/11-2019/antonio-morabito-1236127.png"/>
        </a>
        <figcaption>antonio morabito</figcaption>
      </figure>
      <p>Morabito tesseva la propria rete di relazioni e garantiva il risultato. Nel settembre 2017 uno dei mediatori gli chiede «un buon contatto in Ferrari» e lui non si tira indietro. Anzi risponde sicuro: «Noi abbiamo il principale azionista che... insomma è del governo, poi quando ci vediamo ti dico». In cambio l' interlocutore risulta avergli pagato l' affitto di una casa, ma anche il «deposito cauzionale per la residenza universitaria di Carlo Morabito», il figlio che l' ambasciatore andava poi a trovare a Manchester. Oltre ai viaggi e ad alcune somme versate come «cifra fissa».</p>
      <figure>
        <a href="https://www.dagospia.com/mediagallery/Dago_fotogallery-255012/1236126.htm">
          <img src="https://cdn-static.dagospia.com/img/foto/11-2019/antonio-morabito-1236126.png"/>
        </a>
        <figcaption>antonio morabito</figcaption>
      </figure>
    </article>
  </body>
</html>