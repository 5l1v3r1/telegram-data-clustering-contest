<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639005/%DA%A9%D8%A7%D9%84%D8%AF%D8%B1%D9%88%D9%86-%D8%AC%D8%A7%D9%86%D8%B4%DB%8C%D9%86-%D8%AC%D9%88%D9%86%DB%8C%D9%88%D8%B1-%D8%B1%D8%A7-%D9%85%D8%B9%D8%B1%D9%81%DB%8C-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T13:31:00+00:00"/>
    <meta property="og:title" content="کالدرون جانشین جونیور را معرفی می‌کند"/>
    <meta property="og:description" content="باشگاه پرسپولیس این هفته گزینه های خط حمله را در حضور گابریل کالدرون بررسی خواهد کرد."/>
  </head>
  <body>
    <article>
      <h1>
        <a href="https://www.bultannews.com/fa/news/639005/%DA%A9%D8%A7%D9%84%D8%AF%D8%B1%D9%88%D9%86-%D8%AC%D8%A7%D9%86%D8%B4%DB%8C%D9%86-%D8%AC%D9%88%D9%86%DB%8C%D9%88%D8%B1-%D8%B1%D8%A7-%D9%85%D8%B9%D8%B1%D9%81%DB%8C-%D9%85%DB%8C%E2%80%8C%DA%A9%D9%86%D8%AF">کالدرون جانشین جونیور را معرفی می‌کند</a>
      </h1>
      <h2>باشگاه پرسپولیس این هفته گزینه های خط حمله را در حضور گابریل کالدرون بررسی خواهد کرد.</h2>
      <address><time datetime="2019-11-09T13:31:00+00:00">09 Nov 2019, 13:31</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پس از مصاحبه های انتقادآمیز گابریل کالدرون نسبت به براندائو جونیور، حالا بدون تردید پرونده او در باشگاه پرسپولیس بسته شده و سرخپوشان به دنبال خرید مهاجم خارجی جدید هستند؛ بازیکنی که در ژانویه به جمع پرسپولیسی ها اضافه خواهد شد و آن ها امیدوارند به خصوص در لیگ قهرمانان، عصای دست کالدرون باشند.</p>
      <p> </p>
      <p>تاکنون گمانه زنی های زیادی در این باره وجود داشته اما هنوز گابریل کالدرون جانشین جونیور را به باشگاه معرفی نکرده است. در این مدت مدیران باشگاه پرسپولیس وضعیت 143 مهاجم را بررسی کردند که بیشترشان از سوی مدیربرنامه ها پیشنهاد شدند. سرانجام مدیران باشگاه روی سه بازیکن به جمع بندی رسیده اند؛ بازیکنانی که با مشکلات مالی پرسپولیس کنار بیایند و مهم تر از آن مورد تائید گابریل کالدرون قرار گیرند.</p>
      <p> </p>
      <p>در شرایطی که شنیده می‌شد کالدرون مهاجمی آرژانتینی را به پرسپولیس معرفی کرده اما این موضوع صحت ندارد و او هیچ گزینه‌ای را به انصاری فرد پیشنهاد نکرده است. قرار است این هفته پس از بازگشت سرمربی آرژانتینی، جلسه ای با حضور انصاری فرد و او برگزار شود تا گزینه های نهایی باشگاه بررسی و جانشین جونیور معرفی شوند.</p>
      <p> </p>
      <p>باوجود این که براندائو جونیور برزیلی نتوانست در خط حمله سرخ ها به توفیقی برسد اما یکی از گزینه های نهایی پرسپولیس، برزیلی است و احتمال حضور این بازیکن برزیلی به جای براندائو وجود دارد. بازیکنان اهل کشور برزیل اگرچه در پرسپولیس نمایش خوبی نداشته اند اما لوسیانو پریرا، لوسیانو ادینهو و... در فوتبال ایران درخشش خوبی را از خود نشان داده اند.</p>
      <p> </p>
      <p>در روزهای اخیر شایعات زیادی درباره جدایی بازیکنانی چون فرشاد احمدزاده، حسین ماهینی و حتی علی علیپور مطرح می‌شد اما این ها در دستور کار باشگاه نیست و گابریل کالدرون نیز تنها از باشگاه خواسته که یک مهاجم خارجی به لیست تیم اضافه شود؛ بازیکنی که جایگزین براندائو جونیور خواهد شد.</p>
      <p> </p>
      <p>همچنین باشگاه پرسپولیس جلساتی را با جونیور و مدیربرنامه اش برگزار خواهد کرد و بعید است مشکلی در راه جدایی این بازیکن قرضی وجود داشته باشد.</p>
    </article>
  </body>
</html>