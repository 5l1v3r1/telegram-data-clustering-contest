<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89093"/>
    <meta property="og:site_name" content="Denník politika"/>
    <meta property="article:published_time" content="2019-11-09T13:35:08+00:00"/>
    <meta property="og:title" content="Slováci nastúpia proti Rusom bez Štajnochu, do bránky sa postaví Godla"/>
    <meta property="og:description" content="9.11.2019 (Webnoviny.sk) – Slovenská hokejová reprezentácia nastúpi v druhom zápase turnaja o Nemecký pohár v Krefelde bez obrancu Martina Štajnocha. Beka bratislavského Slovana trápi zápal šliach v ľavom členku, ktorý mu znemožňuje bezbolestne si obuť korčule. Tréner Craig Ramsay bude preto v sobotňajšom súboji s olympijským výberom Ruska počítať s trinástimi útočníkmi a siedmimi zadákmi."/>
  </head>
  <body>
    <article>
      <h1>Slováci nastúpia proti Rusom bez Štajnochu, do bránky sa postaví Godla</h1>
      <address><time datetime="2019-11-09T13:35:08+00:00">09 Nov 2019, 13:35</time> by <a rel="author">Webnoviny</a></address>
      <p>9.11.2019 (Webnoviny.sk) – Slovenská hokejová reprezentácia nastúpi v druhom zápase turnaja o Nemecký pohár v Krefelde bez obrancu Martina Štajnocha. Beka bratislavského Slovana trápi zápal šliach v ľavom členku, ktorý mu znemožňuje bezbolestne si obuť korčule. Tréner Craig Ramsay bude preto v sobotňajšom súboji s olympijským výberom Ruska počítať s trinástimi útočníkmi a siedmimi zadákmi.</p>
      <p>Do bránky sa postaví Denis Godla, chrbát mu bude kryť Andrej Košarišťan. Informácie priniesol oficiálny web Slovenského zväzu ľadového hokeja (SZĽH).</p>
      <p><i>„V pokoji je všetko v poriadku. Problém sa objaví v momente, keď si Martin obuje korčule. Nie je to vážne zranenie, ale potrebuje niekoľkodňový odpočinok. Proti Rusom určite nebude hrať a zrejme ani v nedeľu proti Nemcom,“</i> uviedol lekár slovenského tímu Roman Hunák.</p>
      <p>Slováci nastúpia proti Rusom v krefeldskej Yayla Arene 16.30 h. Pôjde o konfrontáciu dvoch tímov, ktoré na turnaji prehrali úvodné zápasy. <i>„Ruskí hokejisti sú vždy šikovní a silní v hre s pukom. Musíme sa im vyrovnať a byť lepší v detailoch hry, ktoré sme nerobili dobre proti Švajčiarom. Bolo by dobré ísť do vedenia, aby sme sa upokojili. Nesmieme robiť chyby a strácať puky v strednom pásme, pretože Rusi vedia byť nebezpeční v brejkových situáciách,“</i> upozorňoval asistent trénera slovenskej reprezentácie Ján Pardavý.</p>
      <p>Viac k témam: <a href="https://www.webnoviny.sk/tag/nemecky-pohar/"><u>Nemecký pohár</u></a><br/>Zdroj: Webnoviny.sk – <a href="https://www.webnoviny.sk/slovaci-nastupia-proti-rusom-bez-stajnochu-do-branky-sa-postavi-godla/"><u>Slováci nastúpia proti Rusom bez Štajnochu, do bránky sa postaví Godla</u></a> © SITA Všetky práva vyhradené.</p>
    </article>
  </body>
</html>