<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-india-vs-bangladesh-t20-series-rohit-sharma-reveal-why-yuzvendra-chahal-different-from-everyone-2840386.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T13:22:33+00:00"/>
    <meta property="og:title" content="INDvBAN: रोहित ने बताया किस खास बात के चलते सबसे अलग हैं युजवेंद्र चहल"/>
    <meta property="og:description" content="लेग स्पिनर युजवेन्द्र चहल टीम में वापसी में एक बार फिर से बीच के ओवरों में अपनी उपयोगिता साबित करने में सफल रहे जिसने भारत के कार्यवाहक कप्तान रोहित शर्मा को भी प्रभावित किया। एकदिवसीय विश्व कप के..."/>
  </head>
  <body>
    <article>
      <h1>INDvBAN: रोहित ने बताया किस खास बात के चलते सबसे अलग हैं युजवेंद्र चहल</h1>
      <address><time datetime="2019-11-09T13:22:33+00:00">09 Nov 2019, 13:22</time> by <a rel="author">एजेंसी,नई दिल्ली</a></address>
      <p>लेग स्पिनर युजवेन्द्र चहल टीम में वापसी में एक बार फिर से बीच के ओवरों में अपनी उपयोगिता साबित करने में सफल रहे जिसने भारत के कार्यवाहक कप्तान रोहित शर्मा को भी प्रभावित किया। एकदिवसीय विश्व कप के बाद चहल और कुलदीप यादव को वेस्टइंडीज और दक्षिण अफ्रीका के खिलाफ टी20 श्रृंखला की टीम में जगह नहीं दी गयी थी।</p>
      <p>चयनकर्ता अगले साल खेले जाने वाले टी20 विश्व कप के लिए नये खिलाड़ियों को आजमाना चाहते थे। चहल ने बांग्लादेश के खिलाफ वापसी करते हुए शानदार प्रदर्शन किया जबकि कुलदीप को अब भी टीम में मौके का इंतजार है। रोहित ने बांग्लादेश के खिलाफ तीसरे और निर्णायक टी20 से पहले शनिवार को यहां कहा, ''यह काफी नयी टीम है लेकिन पिछले दो वर्षों से सीमित ओवरों के प्रारूप में चहल का प्रदर्शन कमाल का रहा है।</p>
      <p>
        <b>
          <a href="https://www.livehindustan.com/cricket/story-indvban-rohit-sharma-gave-this-big-statement-about-pant-before-third-t20-international-match-against-bangladesh-2840334.html">INDvBAN: तीसरे टी20 इंटरनेशनल से पहले पंत को लेकर रोहित शर्मा ने दिया ये बड़ा बयान</a>
        </b>
      </p>
      <p>उसने एकदिवसीय प्रारूप में भी शानदार प्रदर्शन किया है। भारतीय कप्तान ने कहा, ''उसने आईपीएल में अच्छे प्रदर्शन के दम पर भारत की एकदिवसीय टीम में जगह बनायी। उसके बाद से ही वह टीम का अहम सदस्य है और उन्होंने इस श्रृंखला में भी साबित किया कि बीच के ओवरों में वह टीम के लिए कितने उपयोगी हैं।</p>
      <p>रोहित ने कहा कि चहल अपनी सोच से बल्लेबाजों को चकमा देने में सफल रहते हैं जो उन्हें दूसरे गेंदबाजों से अलग बनाता है। राजकोट के दूसरे टी20 अंतरराष्ट्रीय में उन्होंने एक ही ओवर में मुशफिकुर रहीम और सौम्य सरकार का विकेट चटकाकर बांग्लादेश की रनगति को कम करने में अहम भूमिका निभाई थी।</p>
      <p>
        <b>
          <a href="https://www.livehindustan.com/cricket/story-india-vs-bangladesh-irfan-pathan-compared-mahmudullah-s-captaincy-to-ms-dhoni-s-captaincy-2840130.html">INDvBAN: महमूदुल्लाह में जानिए क्यों इरफान को दिखी धौनी की झलक</a>
        </b>
      </p>
      <p>उन्होंने कहा, ''चहल जानता है कि वह क्या करने की कोशिश कर रहा है और वह यह भी जानता है कि बल्लेबाज क्या करने की कोशिश कर रहा है। वह खेल में हमेशा बल्लेबाज से आगे रहना चाहता है। इस कारण से किसी भी बल्लेबाज के लिए उसका सामना करना अधिक चुनौतीपूर्ण हो जाता है। वह इसे अच्छी तरह समझ चुका है। उसके पास विविधता और कौशल की कमी नहीं है।</p>
    </article>
  </body>
</html>