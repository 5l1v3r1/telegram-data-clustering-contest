<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545548.html/%D8%B3%D8%A6%D9%88%D8%A7%D9%84%D8%A7%D8%AA%DB%8C-%DA%A9%D9%87-%D9%88%D8%B2%DB%8C%D8%B1-%D8%A8%D8%A7%DB%8C%D8%AF-%D8%A8%D9%87-%D8%AC%D8%A7%DB%8C-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D8%AF%D8%B1-%D8%B5%D8%AD%D9%86-%D9%85%D8%AC%D9%84%D8%B3-%D9%BE%D8%A7%D8%B3%D8%AE-%D8%AF%D9%87%D8%AF--%D8%A7%D8%B2-%D9%85%D8%A7%D8%AC%D8%B1%D8%A7%DB%8C-%D8%B3%D8%A7%DB%8C%D8%AA-%D8%A7%D9%86%D8%AA%D8%AE%D8%A7%D8%A8-%D8%AA%D8%A7-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA--%D8%B4%D8%A8%D9%87%D8%A7%D8%AA%DB%8C-%DA%A9%D9%87-%D8%A2%D8%B0%D8%B1%DB%8C-%D8%AC%D9%87%D8%B1%D9%85%DB%8C-%D8%A7%D8%B2-%D9%BE%D8%A7%D8%B3%D8%AE-%D8%A8%D9%87-%D8%A2%D9%86-%D8%B3%D8%B1-%D8%A8%D8%A7%D8%B2-%D8%B2%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T13:42:00+00:00"/>
    <meta property="og:title" content="سئوالاتی که وزیر باید به جای اینستاگرام در صحن مجلس پاسخ دهد/ از ماجرای سایت انتخاب تا شبکه ملی اطلاعات؛ شبهاتی که آذری جهرمی از پاسخ به آن سر باز زد"/>
    <meta property="og:description" content="اگرچه وزیر جوان سعی کرد در یک لایو اینستاگرامی به همراه باجناقش به اتهاماتی که نماینده اصلاح طلب به وی روا داشته بود جواب دهد، اما افکارعمومی حتی کسانی که طرفدار وزیر جوان بودند نیز مطرح کردند که صحبت های آقای وزیر نتوانسته آنان را در این حوزه قانع کند و این موارد بایستی در مجلس به طور دقیق بررسی شود."/>
  </head>
  <body>
    <article>
      <h1>سئوالاتی که وزیر باید به جای اینستاگرام در صحن مجلس پاسخ دهد/ از ماجرای سایت انتخاب تا شبکه ملی اطلاعات؛ شبهاتی که آذری جهرمی از پاسخ به آن سر باز زد</h1>
      <h2>دانا گزارش می‌دهد؛</h2>
      <address>
        <time datetime="2019-11-09T13:42:00+00:00">09 Nov 2019, 13:42</time>
      </address>
      <p>اگرچه وزیر جوان سعی کرد در یک لایو اینستاگرامی به همراه باجناقش به اتهاماتی که نماینده اصلاح طلب به وی روا داشته بود جواب دهد، اما افکارعمومی حتی کسانی که طرفدار وزیر جوان بودند نیز مطرح کردند که صحبت های آقای وزیر نتوانسته آنان را در این حوزه قانع کند و این موارد بایستی در مجلس به طور دقیق بررسی شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ ماجرای مقابله «محمد جواد آذری جهرمی» وزیر ارتباطات با خدمات ارزش افزوده یا همان «وس» از یک توئیت آغاز شد. وقتی آقای وزیر در قامت یک قهرمان خود را تصویرسازی کرد و از پایان وس برای حق الناس خبر داد، بسیاری امیدوار شدند که وزیر به زودی بتواند ماجرای فیش های موبایلی آنان که بعضا با میزان مکالمات تلفنی مشترکین همخوانی نداشت را حل و فصل کند.</p>
      <figure>
        <img src="http://newsroom.dana.ir/content/upload/42272601-3a2a-41b3-b964-0d9380397ebe.jpg"/>
      </figure>
      <p>اما «سیده حمید زرآبادی» نماینده اصلاح طلب قزوین در ابتدا در یک نطق و در ادامه در یک نشست خبری پرده از رازهایی درباره وزیر و برخی از بستگان و رسانه های نزدیک به وی برداشت که ماجرای مقابله جهرمی با وس را بسیار جنجالی کرد.   <b>اگرچه وزیر جوان سعی کرد در یک لایو اینستاگرامی به همراه باجناقش به شبهاتی که نماینده اصلاح طلب به وی روا داشته بود جواب دهد، اما افکارعمومی حتی کسانی که طرفدار وزیر جوان بودند نیز مطرح کردند که صحبت های آقای وزیر نتوانسته آنان را در این حوزه قانع کند. جالب اینجاست که وزیر تهمت را با تهمت پاسخ داد و مطرح کرد که نماینده اصلاح طلب دروغگو است. </b>  برخی رسانه های حامی وزیر نیز زرابادی را نماینده مافیای ارزش افزوده خواندند. جالب اینجاست که برخی از این رسانه ها متهم به عرضه خدمات ارزش افزوده هستند.    اما زرآبادی نماینده مردم قزوین مطرح کرد که به جای حضور وزیر در لایو بهتر است وی به طور رسمی در مجلس حضور یابد و به ابهامات و سئوالاتی که درباره وی و اطرافیان و سایت های وابسته به او وجود دارد پاسخ روشن نزد نمایندگان مجلس بدهد.   <b>سئوالاتی که وزیر باید در مجلس و نه لایو اینستاگرامی به آن پاسخ دهد</b>   در همین رابطه سئوالات مهمی و ابهامات زیادی مطرح است که در ادامه به برخی از آنها اشاره می کنیم.   <b>1- ماجرای حقوق نجومی خواهر زن آذری جهرمی:</b> نماینده مردم قزوین در نشست خبری با رسانه ها با اشاره به اینکه ثنا اسدیان خواهرخانم وزیر ارتباطات قرادادهای کلان با شرکت های ارتباطی بسته بیان کرد: «وی در طول  سه سال ۲ میلیارد و ۳۰۰ میلیون تومان کارمزد داشته است که به‌طور متوسط ماهی ۶۹ میلیون تومان می‌شود و کارمزد این شخص در برخی از ماه‌ها تا ۱۳۷ میلیون تومان هم رسیده است!» وزیر ارتباطات هم سعی کرد در لایو اینستاگرامی با دعوت از باجناقش این موضوع را حل و فصل کند اما نه تنها آقای باجناق این موضوع را تکذیب نکرد بلکه آنرا تایید و حتی گفت که به خاطر توانایی های خودش توانسته به این میزان درآمد کسب کند. به هر جهت لایو اینستاگرام جای شفاف سازی در این حوزه نیست و با مدارکی که زرآبادی مطرح کرده است بایستی وزیر در مجلس به این موارد پاسخ روشن و شفاف دهد. «نقش ثنا اسدیان از اقوام آذری جهرمی در انعقاد قراردادهای کلان بین رایتل و بیمه ما چیست؟»؛ سئوالی است که جهرمی باید در مجلس به آن پاسخ دهد.  </p>
      <figure>
        <img src="http://newsroom.dana.ir/content/upload/17b3e5ee-7da0-4975-8f4a-e7a3eccfc955.jpg"/>
      </figure>
      <p><b>2- شرکت های انتخاب:</b> شرکت های انتخاب وابسته به وبسایت سیاسی انتخاب که یک رسانه حامی آذری جهرمی است، خود در حوزه ارزش افزوده که آقای وزیر مدعی مقابله با آنان است، دخیل هستند. چندی پیش دانا طی تحقیقات میدانی متوجه شد که شرکتی به نام « اهورا تجارت گرگین» که کار ارزش افزوده می کند، درست در همان واحد ساختمانی سایت انتخاب فعالیت می کند. البته تحقیقات دانا نشان می دهد که تنها مسئولان انتخاب به این شرکت ارزش افزوده اکتفا نکرده اند و شرکت های دیگری زیر نظر این سایت در این زمینه در حال فعالیت است. حال سئوال اساسی اینجاست که اگر وزیر جوان به دنبال تبلیغات نیست چرا با شرکت های ارزش افزوده رسانه حامی خود مقابله نمی کند و حرفی از آنها در توئیتر و لایو اینستاگرام خود نمی زند؟ زرآبادی نماینده قزوین زمانی که دعوت مناظره در لایو اینستاگرام جهرمی را رد کرد اظهار امیدواری کرد که «مصطفی فقیهی» مدیرمسئول پیشین سایت انتخاب و علی مرادی مدیرمسئول فعلی این سایت در کنار یاشار سلطانی و ثنا اسدیان خواهر خانم وزیر در این لایو حضور یابند و به ابهامات در این حوزه پاسخ دهند که هیچ کدام در این لایو اینستاگرامی حضور نداشتند.   زرآبادی در این حوزه مطرح کرده است: « بنابراین مدعی‌العموم نمی‌تواند در این قضیه خیلی ورود کند. بنده می‌گویم بیایید کمک کنیم و با هم به آقای آذری جهرمی کمک کنیم؛ اما قبلاً ایشان باید اعلام کند که ما شکایت‌مان را کجا ببریم؟ در مورد شرکت فیبز، آقای مهرمنش، آقای بنابی و شرکت‌های زیرمجموعه سایت انتخاب نظر خودشان را اعلام کنند. »   <b>3- ماجرای قراداد مالی رسانه ای شرکت اول مارکت و یاشار سلطانی:</b> یاشارسلطانی به عنوان چهره ای که خود را با املاک نجومی شهرداری تهران به عنوان یک خبرنگار افشاگر مطرح کرد، حالا از این ماجرا در حال استفاده و بهره برداری تام و تمام است. هر چند که بعد از مدت کوتاهی مشخص شد که سلطانی گزارش ناقصی را منتشر کرده است و بسیاری از افرادی که در افشاگری سلطانی از آنها نام برده شده بود، بی گناه بودند. حتی سلطانی خود برخی از این موارد را در توئیتر خود اعلام کرد. حالا اسناد منتشر شده در شبکه های اجتماعی نشان می دهد تفاهم نامه همکاری فرهنگی - رسانه ای یا به عبارت بهتر اخذ پول در ازای تبلیغات، بین سایت خبری اسکان نیوز  متعلق به یاشار سلطانی با شرکت اول مارکت به عنوان طرف دوم به منظور انجام خدمات رسانه ای امضا شده که طی ان شرکت اول مارکت موظف شده ماهیانه مبلغ سیصد میلیون ریال معادل 30 میلیون تومان به طرف اول که همان یاشار سلطانی است پرداخت شود و این مبلغ نیز به حساب نماینده سایت اسکان نیوز وازیر شود. در پایان این تفاهم نامه نیز یاشار سلطانی به عنوان مسئول سایت خبری اسکان نیوز، این قرارداد را به امضا رسانده و تفاهم نامه را به مهر سایت اسکان نیوز ممهور کرده است. شرکت همراه اول نیز به صورت مستقیم زیر نظر وزارت ارتباطات و فناوری اطلاعات و سازمان تنظیم مقررات و ارتباطات رادیویی فعالیت دارد و بدین ترتیب می توان اذعان کرد که به نوعی این عقد قرارداد 30 میلیون تومانی پیش از آنکه یک قرارداد مابین سایت اسکان نیوز با شرکت اول مارکت باشد، تفاهم نامه ای میان یاشار سلطانی و آذری جهرمی وزیر ارتباطات است تا آقای وزیر از تیغ انتقادات این فعال رسانه ای اصلاح طلب در امان ماند. ماجرای این قرارداد موضوع دیگری است که بایستی آقای وزیر به آن پاسخ روشن دهد.     <b>4- شوآف مقابله با خدمات ارزش افزوده یا اجرای وظایف به عنوان وزیر: </b>نماینده اصلاح طلب درباره اینکه خدمات ارزش افزوده یک صنعت است و اگر تخلفی در آن صورت می گیرد بر عهده وزیر ارتباطات است که بر روی این موارد نظارت کند، به نوعی نسبت به شیوه و روش وزیر در مقابله با این موضوع انتقاد کرد. زرآبادی مطرح کرد که صنعت ارتباطات یک صنعت روشن و شفاف است و همه چیز در این حوزه از اجرا و نظارت تا مقابله با آن برعهده وزیر ارتباطات است. بنابراین اینکه وزیر به طور کاملا تبلیغاتی و بسیار کند از این موضوع بهره برداری می کند که درحالی که بایستی وظیفه خود را انجام دهد، یکی دیگر از موارد انتقادی و سئوالی است که افکارعمومی از وزیر می پرسند. زرآبادی مطرح می کند که اگر وزیر می داند که به مردم اجحاف صورت گرفته است چرا به راستی در حرکتی مهم حق مردم را در این رابطه به آنان باز نمی گرداند.   <b>5- پیشرفت شبکه ملی اطلاعات ادعاست یا واقعیت:</b> نماینده مردم قزوین در مجلس شورای اسلامی در خصوص ادعای آذری جهرمی مبنی بر اجرای ۸۰ درصدی شبکه ملی اطلاعات و نظر متفاوت برخی  از کارشناسان دراین‌باره بیان کرد: یکی از مشکلات این است که دستگاه‌های متولی هیچ نظری نمی‌دهند؛ اما دستگاه مجری اعلام می‌کند  که کار را به‌صورت ۱۰۰ درصدی انجام داده است. آذری جهرمی چندین بار در کمیسیون صنایع درباره عملکرد شبکه ملی اطلاعات  گزارش دادند و مدعی شدند که در این طرح در برخی از مناطق ۸۰ درصد و در برخی مناطق دیگر ۱۰۰ درصد تکمیل شده است.   وی در مورد گزارش پیشرفت ۸۰ درصدی شبکه ملی اطلاعات افزود: شورای عالی فضای مجازی باید گزارش این وزارت را تأیید کند. اگر گزارش وزارت اطلاعات و ارتباطات تأیید شود، مردم باید اعتراض کنند که چرا با تکمیل ۸۰ تا ۱۰۰ درصدی هنوز دولت الکترونیک شروع به کار نکرده است.   بنابراین سئوال دیگری که جهرمی باید به آن پاسخ بدهد در خصوص میزان واقعی پیشرفت شبکه ملی اطلاعات است که اگر رقم 80 درصد درست باشد اقای وزیر به سئوال دیگری باید پاسخ دهد که چرا با این وجود دولت الکترونیک هنوز شروع به کار نکرده است؟   انتهای پیام/        </p>
    </article>
  </body>
</html>