<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/09/policeiski-bunt-v-boliviia-slujiteli-do-demonstranti.429064"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T13:15:00+00:00"/>
    <meta property="og:title" content="Полицейски бунт в Боливия. Служители до демонстранти"/>
    <meta property="og:description" content="17 дни на протести след победата на Ево Моралес | Dnes.bg"/>
  </head>
  <body>
    <article>
      <h1>Полицейски бунт в Боливия. Служители до демонстранти</h1>
      <h2>17 дни на протести след победата на Ево Моралес</h2>
      <address><time datetime="2019-11-09T13:15:00+00:00">09 Nov 2019, 13:15</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Недоволство изглежда, че е започнало да се разпространява и сред полицейски части в Боливия в петък, докато страните в политическия сблъсък в страната стоят неотклонно на позициите си след 17 дни на протести срещу обявената изборна победа на президента Ево Моралес, съобщи БТА, позовавайки се на Асошиейтед прес.</p>
      <p>Министърът на отбраната Хавиер Савалета каза, че "полицейски бунт беше регистриран в отделни региони", но отхвърли идеята за намеса на армията "засега".</p>
      <p>Оспорваните резултати от президентските избори на 20 октомври предизвикаха вълна от протести в Боливия, които доведоха до смъртта на трима души, а повече от 300 бяха ранени.</p>
      <p>По-рано в петък опозиционният лидер Луис Фернандо Камачо се зарече да не напуска столицата Ла Пас, докато Моралес лично не подпише писмото с оставката си, което е подготвено за него. На публично събитие Моралес каза, че няма да подаде оставка.</p>
      <p>Вечерта в петък малка група полицейски служители се разбунтуваха в централния боливийски град Кочабамба с искане за оставка на командира си, когото обвиняват, че е заел страната на привържениците на Моралес при сблъсъци тази седмица, които отнеха живота на един човек и причиниха наранявания на повече от 100.</p>
      <p>Телевизионни кадри показват 18 полицаи, застанали на покрива на сградата на част за специални операции в Кочабамба, да развяват знамена и да пеят националния химн, докато голяма тълпа хора на улицата ги приветства.</p>
      <p>Стотици жители на други градове се събраха пред полицейските участъци и поискаха от полицейските служители "да последват техния пример". Полицията в Санта Крус, бастион на опозицията, постави плакат на полицейския участък, с който заявява, че е въстанала. Полицаи в други градове се изтеглиха от улиците и се върнаха в участъците, без да обясняват причините.</p>
      <p>Президентът Моралес свика спешно заседание с министрите си и командването на армията, за да бъде анализирана ситуацията. "Няма заповед. Засега няма да има военна операция. Това е отхвърлено", каза военният министър Савалета след заседанието.</p>
      <p>Генерал Юри Калдерон, командир на националната полиция, по-рано отрече, че има полицейски бунт и определи инцидента в Кочабамба като "изолиран".</p>
      <p>По-късно Моралес написа в Туитър, че "нашата демокрация е застрашена от преврата, подготвен от групи, които използват насилие и атакуват конституционния ред". Правителството разпространи изявление, в което твърди, че заговорът за отстраняване на президента е начело с Камачо и бившия президент Карлос Меса.</p>
      <p>Моралес се обяви за победител в президентските избори още преди официалните резултати да покажат, че той събира точно толкова подкрепа, колкото му е нужна, за да избегне балотаж с бившия президент Карлос Меса. 24-часова пауза в оповестяването на изборните резултати обаче стана причина опозицията да заподозре изборна измама.</p>
      <p>В момента Организацията на американските държави извършва проверка на резултатите, като заключенията й се очакват в понеделник или вторник. Опозицията заяви, че няма да приеме резултатите от проверката, защото не е била консултирана за процедурата.<br/> </p>
    </article>
  </body>
</html>