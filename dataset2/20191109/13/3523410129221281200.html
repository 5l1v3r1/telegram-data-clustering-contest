<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639000/%D8%B9%D9%84%D9%84-%D8%AF%D8%B1%D8%AF%E2%80%8C%D9%87%D8%A7%DB%8C-%D8%A8%D8%B9%D8%AF-%D8%A7%D8%B2-%D8%B9%D9%85%D9%84-%DA%A9%DB%8C%D8%B3%D9%87-%D8%B5%D9%81%D8%B1%D8%A7-%DA%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T13:08:00+00:00"/>
    <meta property="og:title" content="علل درد‌های بعد از عمل کیسه صفرا چیست؟"/>
    <meta property="og:description" content="عضو هیئت علمی دانشگاه علوم پزشکی اصفهان گفت: ۵ تا ۵۰ درصد بیماران بعد از عمل کیسه صفرا گرفتار درد‌های ادامه دار در ناحیه صفرا هستند."/>
  </head>
  <body>
    <article>
      <h1>
        <a href="https://www.bultannews.com/fa/news/639000/%D8%B9%D9%84%D9%84-%D8%AF%D8%B1%D8%AF%E2%80%8C%D9%87%D8%A7%DB%8C-%D8%A8%D8%B9%D8%AF-%D8%A7%D8%B2-%D8%B9%D9%85%D9%84-%DA%A9%DB%8C%D8%B3%D9%87-%D8%B5%D9%81%D8%B1%D8%A7-%DA%86%DB%8C%D8%B3%D8%AA">علل درد‌های بعد از عمل کیسه صفرا چیست؟</a>
      </h1>
      <h2>عضو هیئت علمی دانشگاه علوم پزشکی اصفهان گفت: ۵ تا ۵۰ درصد بیماران بعد از عمل کیسه صفرا گرفتار درد‌های ادامه دار در ناحیه صفرا هستند.</h2>
      <address><time datetime="2019-11-09T13:08:00+00:00">09 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمد حسن امامی، عضو هیئت علمی دانشگاه علوم پزشکی اصفهان در نوزدهمین کنگره گوارش و کبد ایران درباره درد‌های بعد از عمل کیسه صفرا اظهار کرد: این درد‌ها طیف وسیعی داشته و علل مختلف داخل مجاری صفرا، خارج از مجاری صفرا و یا آسیب‌های حین عمل را شامل می‌شوند.<br/><br/>او افزود: علل درد‌های خارج مجاری صفراوی شامل عفونت‌های ویروسی، و سکته قلبی است که ممکن است قبل یا پس از عمل کیسه صفرا این درد‌ها پزشک را به اشتباه بیندازد؛ همچنین ابتلا به سرطان مجاری صفراوی نیز ممکن است با علائم مشابه بیماری‌های کیسه صفرا همراه باشد و این موضوع نیز پزشک را در درمان به خطا کشاند.<br/><br/>عضو هیئت علمی دانشگاه علوم پزشکی اصفهان ادامه داد: همچنین گاهی حین عمل کیسه صفرا ممکن است مجاری صفراوی دچار آسیب شوند و این مسئله سوراخ شدن مجاری صفراوی و نشت آن به داخل حفره شکم را به همراه داشته باشد در نتیجه درد‌های بعد از عمل کیسه صفرا ایجاد خواهد شد که همه این موضوعات باید مورد بررسی پزشک معالج قرار گیرد.<br/><br/>امامی با اشاره به اینکه درد‌های بعد از عمل کیسه صفرا برخی مواقع با تب نیز همراه و هشدار بروز عوارض عفونی است، گفت: گاهی بیماران گرفتار علائم سوء هاضمه بوده که مشکل آن‌ها بعد از عمل تشدید می‌شود و با درد‌های بعد از عمل کیسه صفرا اشتباه می‌شوند. گاهی علائم سوء هاضمه با سنگ‌های کیسه صفرا همراه است بنابراین در همه این موارد به پزشکان توصیه می‌شود که حتماً مراقب باشند قبل از عمل کیسه صفرا از جوانب مختلف از جمله سالم بودن مجاری صفراوی و عدم وجود سنگ در آن و وجود اندیکاسیون قطعی برای عمل کیسه صفرا مطمئن شوند.<br/>عضو هیئت علمی دانشگاه علوم پزشکی اصفهان با اشاره به اینکه درد‌های بعد از عمل کیسه صفرا در بین ۵ تا ۵۰ درصد بیماران به وقوع می‌پیوندد، گفت: این علائم و درد‌ها بعد از برداشتن کیسه صفرا می‌تواند تشدید شود و یا ادامه یابد بنابراین در هر صورت باید بررسی علت آن به صورت دقیق توسط پزشک انجام شود.<br/><br/>او در پایان گفت: در صورتی که درد‌های بعد از عمل کیسه صفرا علل داخلی داشته باشد ابتدا با روش‌های بالینی، رادیولوژیک و آزمایشگاهی بررسی می‌شوند و اگر نیاز به مداخله درمانی بود، از طریق دستگاه اندوسکوپ مخصوص مجاری صفراوی را می‌توان بررسی و حتی نسبت به درمان آن اقدام کرد و در صورتی که عوامل خارجی مجاری صفراوی مشکل و منشاء درد‌های بعد از عمل کیسه صفرا باشد باید نسبت به درمان اختصاصی آن نیز اقدام شود به طور مثال اگر فرد گرفتار مشکل قلبی است و یا ابتلا به سوء هاضمه بوده باید بیماری آن در همان جهت درمان شود.</p>
    </article>
  </body>
</html>