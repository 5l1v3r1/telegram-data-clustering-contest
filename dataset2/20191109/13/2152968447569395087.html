<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/09/borisov-berlinskata-stena-mejdu-bylgariia-i-syrbiia-padna.429085"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T13:45:00+00:00"/>
    <meta property="og:title" content="Борисов: Берлинската стена между България и Сърбия падна!"/>
    <meta property="og:description" content="С тези думи премиерът откри автомагистралата до Ниш | Dnes.bg"/>
  </head>
  <body>
    <article>
      <h1>Борисов: Берлинската стена между България и Сърбия падна!</h1>
      <h2>С тези думи премиерът откри автомагистралата до Ниш</h2>
      <address><time datetime="2019-11-09T13:45:00+00:00">09 Nov 2019, 13:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Можем да кажем като германците, че от днес Берлинската стена между България и Сърбия падна. Това каза министър-председателят Бойко Борисов по време на официалното откриване на магистралата Димитровград (Цариброд) – Ниш, на което присъства по покана на сръбския президент Александър Вучич.</p>
      <p> Борисов пристигна в Сърбия с хеликопер, където участва в официалната церемония по откриването на автомагистралния участък по Коридор №10 от българската граница до Ниш. Дължината на трасето е 86,9 км като изграждането му започна през 2011 г.</p>
      <p>Събитието бе излъчвано на живо във Facebook профила на премиера Борисов, отбеляза БНР. "От днес Сърбия има пристанищата Бургас и Варна, а оттук до Истанбул няма светофар", каза Борисов и допълни, че за България новия участък от магистралата също е важен, тъй като така ще може по-лесно да изнася своите стоки към Западна Европа. "Днес свързваме Азия и Европа през България и Сърбия", заяви още министър-председателят.</p>
      <p>С пускането на новия участък приключва процесът по изграждането на автомагистралния път от Белград до българската граница. "Честитя на гражданите новите почти 87 километра. Пристига и нашият български брат Бойко Борисов, а аз ще се обърна към него и на български", каза по-рано Вучич, цитиран от Танюг.</p>
      <p>Началото на официалната церемония бе поставено с изказвания на премиера Бойко Борисов и сръбския президент Александър Вучич. На събитието присъстваха също българският министър на транспорта, информационните технологии и съобщенията Росен Желязков, сръбският вицепремиер и министър на строителството, инфраструктурата и транспорта Зорана Михайлович, членът на Председателството на Босна и Херцеговина Милорад Додик, както и много представители на държавното и местно ръководство на Сърбия.</p>
      <p>Докато преминаваше над автомагистрала "Европа" с хеликоптер на път за Сърбия, Борисов заяви: "Допреди един месец хората тук чакаха реколтата да се събере, а сега стотици работници работят в събота и на места новото трасе вече се асфалтира от валяците".</p>
      <p>От въздуха премиерът Борисов разгледа напредъка по строящата се магистрала, която е част от Трансевропейския коридор 10, свързващ Лондон с Истанбул. Заедно с министъра на транспорта, информационните технологии и съобщенията Росен Желязков двамата са огледали участъка Сливница - Драгоман и са посочили, че догодина "ще се реже лентата на това толкова важно трасе".</p>
      <p>"Това е от бюджетът на българските данъкоплатци! И жп линията се изгражда на пълни обороти. Хората работят като пчелички", е изтъкнал премиерът Борисов. Той е отбелязал, че по част от трасето на магистрала "Европа" остават само по-лесните дейности. "Не е ли красота?! На места вече поставят маркировката, остава да сложат мантинели. По тези платна движението ще е със 120-130 км/ч, колкото и с хеликоптера. Правим така, че сърбите да имат пристанища във Варна и Бургас", акцентира премиерът Борисов във видеото.</p>
      <related>
        <h4>Още по темата</h4>
        <a href="https://www.dnes.bg/politika/2019/11/09/borisov-leti-nad-koridor-10.429083"/>
        <a href="https://www.dnes.bg/obshtestvo/2019/11/09/borisov-komunizmyt-e-ostavil-propast-v-evropa.429082"/>
      </related>
    </article>
  </body>
</html>