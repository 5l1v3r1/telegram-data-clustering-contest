<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/mpolsonarou-kata-loula-mi-dosete-pyromaxika-ston-palianthropo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T13:48:40+00:00"/>
    <meta property="og:title" content="Μπολσονάρου κατά Λούλα : Μη δώσετε πυρομαχικά στον «παλιάνθρωπο»"/>
    <meta property="og:description" content="«Είμαστε πλειοψηφία, οι ερωτευμένοι με την ελευθερία και το καλό. Δεν μπορούμε να κάνουμε λάθη», έγραψε στο Twitter ο ακροδεξιός πρόεδρος"/>
  </head>
  <body>
    <article>
      <h1>Μπολσονάρου κατά Λούλα : Μη δώσετε πυρομαχικά στον «παλιάνθρωπο»</h1>
      <h2>«Είμαστε πλειοψηφία, οι ερωτευμένοι με την ελευθερία και το καλό. Δεν μπορούμε να κάνουμε λάθη», έγραψε στο Twitter ο ακροδεξιός πρόεδρος</h2>
      <address><time datetime="2019-11-09T13:48:40+00:00">09 Nov 2019, 13:48</time> by <a rel="author">ΤοΒΗΜΑ Team</a></address>
      <p>Ο πρόεδρος της Βραζιλίας <a href="https://www.tovima.gr/tag/zaix-mpolsonarou/">Ζαΐχ Μπολσονάρου</a> ζήτησε σήμερα από τους Βραζιλιάνους «που αγαπούν την ελευθερία» να «μην δώσουν πυρομαχικά στον παλιάνθρωπο» Λούλα, τον αριστερό πρώην αρχηγό του κράτους που αποφυλακίσθηκε χθες.</p>
      <p>Στην πρώτη του αντίδραση στην απελευθέρωση του πρώην προέδρου, ο οποίος μόλις βγήκε από τη φυλακή καταφέρθηκε εναντίον της κυβέρνησής του, ο Μπολσονάρου επιτέθηκε σε μήνυμά του στο Twitter εναντίον του Λούλα και έγραψε γι’ αυτόν πως «είναι προς στιγμήν ελεύθερος, αλλά φορτωμένος με ενοχή», αναφερόμενος στην καταδίκη για διαφθορά που είχε οδηγήσει τον πρώην πρόεδρο στη φυλακή.</p>
      <p>
        <a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις</a>
      </p>
      <p>Ο Λούλα καταδικάσθηκε για διαφθορά και μπόρεσε να βγει χθες, Παρασκευή, από τη φυλακή όπου έμεινε φυλακισμένος 19 μήνες, αφού το Ανώτατο Δικαστήριο εξέδωσε διάταγμα που αφορά σχεδόν 5.000 κρατουμένους, προς μεγάλη απογοήτευση της δεξιάς.</p>
      <p>«Είμαστε πλειοψηφία, οι ερωτευμένοι με την ελευθερία και το καλό. Δεν μπορούμε να κάνουμε λάθη», έγραψε στο Twitter ο ακροδεξιός πρόεδρος. «Χωρίς πορεία ούτε διοίκηση, οι καλύτεροι στρατιώτες πυροβολούν προς όλες τις κατευθύνσεις, ακόμη και εναντίον των φίλων τους».</p>
      <p>Ο Ζαΐχ Μπολσονάρου έχει λόγους να ανησυχεί με την απελευθέρωση του Λούλα, ο οποίος μόλις βγήκε από τη φυλακή ανακοίνωσε με υψωμένη τη γροθιά μπροστά σε χιλιάδες ενθουσιώδεις υποστηρικτές του πως θέλει «να συνεχίσει να μάχεται για τον βραζιλιάνικο λαό».</p>
      <p>«Ο λαός πεινάει όλο και περισσότερο, είναι άνεργος, ο λαός εργάζεται για την Uber ή παραδίδει πίτσες», δήλωσε μαχητικός ο Λούλα.</p>
      <p>Σήμερα ο ιστορικός αρχηγός της βραζιλιάνικης αριστεράς πρόκειται να μεταβεί στην εκλογική περιφέρειά του κοντά στο Σάο Πάολο (νοτιοανατολική Βραζιλία) και να επισκεφθεί το συνδικάτο μεταλλουργών.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>