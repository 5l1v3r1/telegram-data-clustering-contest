<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/america/%E1%9E%94%E1%9F%92%E1%9E%9A%E1%9F%81%E1%9E%9F%E1%9F%8A%E1%9E%B8%E1%9E%9B-%E1%9E%9B%E1%9E%BC%E1%9E%A1%E1%9E%B6-%E1%9E%8F%E1%9F%92%E1%9E%9A%E1%9E%BC%E1%9E%9C-%E1%9E%82%E1%9F%81-%E1%9E%8A%E1%9F%84%E1%9F%87%E1%9E%9B%E1%9F%82%E1%9E%84-%E1%9E%85%E1%9F%81%E1%9E%89-%E1%9E%96%E1%9E%B8-%E1%9E%82%E1%9E%BB%E1%9E%80"/>
    <meta property="og:site_name" content="RFI"/>
    <meta property="article:published_time" content="2019-11-09T13:11:05+00:00"/>
    <meta property="og:title" content="ប្រេស៊ីល៖ លោក លូឡា ត្រូវគេដោះលែងចេញពីពន្ធនាគារ"/>
    <meta property="og:description" content="លោក លូឡា អតីតប្រធានាធិបតីប្រេស៊ីល ដ៏មានប្រជាប្រិយភាព ដែលជាប់ពន្ធនាគារ​ រយៈពេលជាង១ឆ្នាំមកហើយនោះ ត្រូវបានគេដោះលែងមកហើយ កាលពីល្ងាចថ្ងៃសុក្រ ទី​៨វិច្ឆិកា។ ការដោះលែងនេះ ត្រូវបាន​ថ្នាក់ដឹកនាំនយោបាយ​ឆ្វេងនិយម នៅតាមប្រទេសជាច្រើនអបអរសាទរ ថានេះគឺជាក្តីសង្ឃឹមមួយ..."/>
  </head>
  <body>
    <article>
      <h1>ប្រេស៊ីល៖ លោក លូឡា ត្រូវគេដោះលែងចេញពីពន្ធនាគារ</h1>
      <address><time datetime="2019-11-09T13:11:05+00:00">09 Nov 2019, 13:11</time> by <a rel="author">ម៉ម ពិសី</a></address>
      <p>
        <b>លោក លូឡា អតីតប្រធានាធិបតីប្រេស៊ីល ដ៏មានប្រជាប្រិយភាព ដែលជាប់ពន្ធនាគារ​ រយៈពេលជាង១ឆ្នាំមកហើយនោះ ត្រូវបានគេដោះលែងមកហើយ កាលពីល្ងាចថ្ងៃសុក្រ ទី​៨វិច្ឆិកា។ ការដោះលែងនេះ ត្រូវបាន​ថ្នាក់ដឹកនាំនយោបាយ​ឆ្វេងនិយម នៅតាមប្រទេសជាច្រើនអបអរសាទរ ថានេះគឺជាក្តីសង្ឃឹមមួយ សម្រាប់លោកលូឡា ដែលនឹងឈានមកប្រឡូក ក្នុងឆាកនយោបាយ​ប្រេស៊ីល​ សាជាថ្មី។</b>
      </p>
      <p>លោកលូឡា ត្រូវបាន​គេដោះលែងចេញពីពន្ធនាគារ​ នៅថ្ងៃទី​៨វិច្ឆិកា។ នៅចំពោះមនុស្សម្នារាប់ពាន់អ្នក ពាក់អាវក្រហម ដែលជាពណ៌នៃគណបក្សពលករប្រេស៊ីល លោកលូឡា បានប្រកាសថា លោកនឹងបន្តតស៊ូនយោបាយ​ដើម្បីប្រជាជនប្រេស៊ីល។ ការដោះលែងលោក លូឡា នេះ គឺធ្វើឡើង ក្រោយពេលដែលចៅក្រម​តុលាការកំពូលប្រេស៊ីល បានសម្រេច ៦សម្លេងទល់នឹង៥សម្លេង លប់ចោល​ការបញ្ជូនជនជាប់ចោទបញ្ចូលគុក ក្នុងករណីជននោះត្រូវបានគេប្រកាសទោស ត្រឹមតែសាលាឧទ្ធរណ៍។</p>
      <p>សូមរំលឹកថា លោក លូឡា ដែលមានវ័យ៧៤ឆ្នាំ ត្រូវបាន​តុលាការឧទ្ធរណ៍ប្រេស៊ីល សម្រេចឲ្យជាប់ទោសចំនួន​៩ឆ្នាំ១០ខែ កាលពីឆ្នាំ២០១៧ ពីបទប្រព្រឹត្តិអំពើពុករលួយ។ លោកត្រូវបានគេបញ្ជូនទៅឃុំខ្លួន កាលពីខែមេសា ឆ្នាំ២០១៨។ ដោយសារតែជាប់ឃុំ លោកលូលា បាន​បោះបង់ចោលបេក្ខភាពរបស់​លោក ក្នុងការបោះឆ្នោតប្រធានាធិបតី​ បើទោះបីជាប្រជាជន​ប្រេស៊ីល ប្រមាណ​ជាង៨០% គាំទ្រ​លោកក៏ដោយ។</p>
      <p>ក្រោយមក ចៅក្រមឈ្មោះ Sergio Moro ដែលជាចៅក្រមទទួលបន្ទុកសំណុំរឿងលោកលូឡានេះ ត្រូវបាន​លោកបុលសូណារូ ប្រធានាធិបតីថ្មីប្រេស៊ីល តែងតាំងឲ្យធ្វើជា​រដ្ឋមន្ត្រីក្រសួងយុត្តិធម៌។ រឿងរ៉ាវនេះ បានធ្វើឲ្យលេចឡើងកាន់តែច្បាស់ អំពីផែនការ​​​ស៊ុំគ្រលំគ្នា រវាងលោកបុលសូណារូ និងលោកចៅក្រម ដើម្បី​ធ្វើយ៉ាងណារារាំងលោកលូឡា មិនឲ្យចូលរួមក្នុងការបោះឆ្នោត។</p>
      <p>គួរកត់សំគាល់ថា ការដោះលែងលោកលូឡា នាពេលនេះ ត្រូវបាន​ថ្នាក់ដឹកនាំនយោបាយ​​បក្សឆ្វេងនិយម នៅតាមបណ្តាប្រទេសនានាអបអរសាទរ។ លោក Alberto Fernandez ប្រធានាធិបតីថ្មីអាហ្សង់ទីន បានលើកឡើងថា​លោករំភើបចិត្ត និងកោត​សរសើរបំផុត ដល់វិរៈភាព​របស់លោកលូឡា ក្នុងការតស៊ូនយោបាយ​ ដើម្បីសិទ្ធិសេរីភាព​និងយុត្តិធម៌ ជូនប្រជាជនប្រេស៊ីល។</p>
      <p>ដូចគ្នាដែរ លោក François Holland អតីតប្រធានាធិបតីបារាំង បាន​ថ្លែងថា សេរីភាពត្រូវបានប្រគល់ជូនលោកលូឡាវិញហើយ ហើយ​លោកជឿថា លោកលូឡានឹងយកវាមកប្រើ ដើម្បីជាប្រយោជន៍ដល់ប្រទេសប្រេស៊ីល។ សម្រាប់ប្រជាជនប្រេស៊ីលមួយភាគធំ ជាពិសេសតាមទីជនបទ និងតំបន់ក្រីក្រ លោកលូឡា គឺប្រៀបដូចជាបិតាជាតិ​ ដែលបានជួយរំដោះពួកគេ ឲ្យរួចផុតពីភាពក្រីក្រ៕</p>
    </article>
  </body>
</html>