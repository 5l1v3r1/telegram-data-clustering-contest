<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/09/news/segre_salvini_proiettile-240691290/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T13:17:00+00:00"/>
    <meta property="og:title" content="Caso Segre, Salvini a sorpresa non conferma l'incontro con la senatrice: &quot;La vedrò più avanti&quot;"/>
    <meta property="og:description" content="Il leader leghista a Rho: &quot;Mi è appena arrivato un altro proiettile&quot;. E parteciperà alla manifestazione dei sindaci a Milano. Saviano:"/>
  </head>
  <body>
    <article>
      <h1>Caso Segre, Salvini a sorpresa non conferma l'incontro con la senatrice: "La vedrò più avanti"</h1>
      <h2>Il leader leghista a Rho: "Mi è appena arrivato un altro proiettile". E parteciperà alla manifestazione dei sindaci a Milano. Saviano: "Salvini e Meloni, la scorta a Liliana è colpa vostra: ci fate schifo"</h2>
      <address>
        <time datetime="2019-11-09T13:17:00+00:00">09 Nov 2019, 13:17</time>
      </address>
      <p>A sorpresa Salvini non conferma la notizia avvalorata da diverse fonti, data da alcuni Tg e oggi da tutti i principali quotidiani nazionali, circa <a href="https://www.repubblica.it/politica/2019/11/08/news/mattarella_antisemitismo_segre-240597805/">un incontro avuto con la sentatrice a vita Liliana Segre ieri a Milano</a>. "L'incontro con Segre l'avro' più avanti", ha detto il leader della Lega: "Io gli incontri che ho li comunico, gli incontri che non comunico io per quanto mi riguarda non ci sono", ha chiarito l'ex ministro.<br/><br/><br/>"A me è appena arrivato un altro proiettile. Non piango. In un paese civile non dovremmo rischiare né io né Segre", ha aggiunto Salvini, rispondendo alla domanda se rischi di più lui o la senatrice per le minacce ricevute.<br/><br/>Poi ha concluso: "Io ascolto, è una donna estremamente intelligente. Sono giovane, ho voglia di capire, di imparare e di ascoltare. Farà le sue scelte a prescindere da quello che suggerisce Salvini. Ritengo che sia una donna estremamente l'intelligente quindi non ha assolutamente bisogno dei miei consigli".<br/><br/>Salvini ha poi annunciato che parteciperà il 10 dicembre a Milano alla manifestazione dei sindaci a sostegno di Segre: "Sì. Quando c'è qualcosa di democratico che riguarda il futuro lo sosteniamo. Il dibattito tra fascismo e comunismo che sono sepolti dal passato, non mi appassiona".<br/> </p>
      <h3>Saviano: "Salvini e Meloni fate schifo"</h3>
      <p>Sul tema della scorta a Liliana Segre interviene anche lo scrittore Roberto Saviano: "Pensare che un’intellettuale, una donna coraggiosa come Liliana Segre finisca sotto scorta è la prova che siamo diventati un Paese pericoloso”, dice in un video su <i>Fanpage.it</i>. ”Liliana Segre è odiata perché, in quanto vittima dell’Olocausto, ha deciso di prendere posizione, di intervenire nel dibattito pubblico. È odiata dai populisti, dai sovranisti, dai fascisti, da tutti quelli che usano l’odio per esercitare la loro presenza sui social e nella vita pubblica. Quest’odio verso una donna che ogni volta che si esprime usa grazia, tatto e intelligenza, una donna espulsa dalla scuola, poi deportata, ora odiata porta la firma di Matteo Salvini e Giorgia Meloni, due dei peggiori politici del nostro tempo, la cui infinita mediocrità non riesce a frenare la loro infinita brama di potere. Parlate di “prima gli italiani”, ma noi non apparteniamo a voi: ci fate schifo”.<br/> </p>
    </article>
  </body>
</html>