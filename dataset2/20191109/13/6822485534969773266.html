<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818100.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T13:55:00+00:00"/>
    <meta property="og:title" content="ظریف: ظرفیت‌های اکو برای همگرایی و انسجام دست نخورده باقی مانده است."/>
    <meta property="og:description" content="به گزارش الف،‌ محمدجواد ظریف وزیر امور خارجه جمهوری اسلامی ایران در نشست بیست و چهارم وزرای امور خارجه «اکو» طی سخنرانی کرده و اولویت اصلی این نشست را  &quot;اجتماع اکو دانست وگفت: در ابتدا اجازه فرمایید مراتب تشکر خود را از دولت و مردم جمهوری ترکیه برای مهمان نوازی گرم و برگزاری شایسته این نشست ابراز نمایم. همچنین تمایل دارم مراتب احترام خود را به رییس دبیرکل و همکارانش در دبیرخانه برای تلاش‌های ارزشمندشان ابراز دارم."/>
  </head>
  <body>
    <article>
      <h1>ظریف: ظرفیت‌های اکو برای همگرایی و انسجام دست نخورده باقی مانده است.</h1>
      <address>
        <time datetime="2019-11-09T13:55:00+00:00">09 Nov 2019, 13:55</time>
      </address>
      <p>وزیر خارجه کشورمان با بیان اینکه ظرفیت‌های اکو برای همگرایی و انسجام اقتصادی در منطقه ما همچنان دست نخورده باقی مانده است گفت: اولویت اصلی ما باید تحقق اجتماع اکو همراه با ترویج صلح، ثبات و بهروزی بیشتر مردم منطقه و ارزش‌های غنی مشترک باشد.</p>
      <p>به گزارش الف،‌ محمدجواد ظریف وزیر امور خارجه جمهوری اسلامی ایران در نشست بیست و چهارم وزرای امور خارجه «اکو» طی سخنرانی کرده و اولویت اصلی این نشست را  "اجتماع اکو دانست وگفت: در ابتدا اجازه فرمایید مراتب تشکر خود را از دولت و مردم جمهوری ترکیه برای مهمان نوازی گرم و برگزاری شایسته این نشست ابراز نمایم. همچنین تمایل دارم مراتب احترام خود را به رییس دبیرکل و همکارانش در دبیرخانه برای تلاش‌های ارزشمندشان ابراز دارم.</p>
      <p>او افزود: ظرفیت‌های اکو برای همگرایی و انسجام اقتصادی در منطقه ما همچنان دست نخورده باقی مانده است. اولویت اصلی دستور کار ما می‌بایست تحقق "اجتماع اکو" همراه با ترویج صلح و ثبات و بهروزی بیشتر مردمان منطقه و ارزش‌های غنی مشترک باشد. سازمان همکاری اقتصادی با برخورداری از جمعیتی نیم میلیارد نفری، موقعیت جفرافیایی فوق العاده، منابع سرشار انرژی و معدنی، منابع انسانی پیشرفته، بازار تجاری بزرگ و قرابت‌های فرهنگی و تاریخی تمامی مولفه‌های موردنیاز برای موفقیت در همکاری چندجانبه میان ملت‌ها را دارا می‌باشد.  با این حال اولین و مهمترین چالش مستمر ما نبود الگوی مناسب برای همکاری اقتصادی و در واقع سرمشق توسعه اقتصادیست. در این راستا می‌بایست ساختار همکاری برای رسیدن بدین هدف مجددا سازماندهی شود.</p>
      <p>ظریف تصریح کرد: سند "چشم انداز اکو ۲۰۲۵" آخرین تلاش ما برای ارتقای تعامل منطقه‌ای در زمینه‌های مختلف مورد علاقه طرفین شامل ترانزیت و حمل و نقل، انرژی، تجارت و گردشگری است. ما نیاز داریم اجرای موثر چشم انداز ۲۰۲۵ را از طریق مکانیسم‌ها و طراحی‌های پیش بینی شده شتاب ببخشیم. شورای وزیران می‌بایست از وزرای بخش‌های ذیربط و نیز دبیرخانه اکو به منظور تبدیل این سند به گامی مهم در راستای تحقق اهداف و مقاصد عالیه سازمان کمال حمایت را داشته باشند.</p>
      <p>وزیر امور خارجه کشورمان گفت: تاسیس کریدور و فعالیت‌های مدیریتی مرتبط با آن اولویت سازمانی بخش حمل و نقل است. ما در ایران سرمایه گذاری عظیمی برای ایجاد حلقه‌های گمشده انجام داده ایم. با این حال طرح‌های اساسی همچون توافقنامه چارچوب حمل و نقل و ترانزیت (TTFA) همچنان در انتظار اجرا توسط کشور‌های عضو است.</p>
      <p>او ادامه داد: به منظور افزایش میزان تجارت کل میان کشور‌های عضو اکو که بسیار پایین‌تر از انتظاراتمان است، به رویه‌های دوجانبه و چندجانبه به منظور تسهیل و همسان سازی تجارت منطقه‌ای نیاز داریم تا از این طریق بتوانیم مناسبات تجاری مان را سریعتر، ارزان‌تر و قابل پیش بینی‌تر کنیم. انجام تراکنش‌های مالی با ارز‌های ملی، تهاتر، کاهش هزینه‌ها و از بین بردن تاخیر‌ها و تسریع ترخیص گمرکی تنها برخی از رویکرد‌هایی است که می‌بایست تقویت شوند.</p>
      <p>ظریف گفت: ایجاد مقاصد گردشگری سبز همراه با ارایه محصولات متنوع و خدمات کیفی در منطقه یکی از اهداف چشم انداز ۲۰۲۵ اکو است. بهره بردازی از ظرفیت‌های شگرف همکاری در حوزه گردشگری نیازمند یک برنامه اقدام هوشمندانه است. ما از هر ابتکاری که منجر به تقویت شبکه تمامی ذینفعان در حوزه گردشگری شود و نیز از راه اندازی یک سامانه الکترونیکی با استفاده از فناوری‌های نوین و به اشتراک گذاری دانش و بهرویه‌ها به منظور فعالیت‌های هم آفرینی استقبال می‌کنیم.</p>
      <p>او اضافه کرد: فعالیت‌های مرتبط با فناوری‌های اطلاعاتی و ارتباطی نیز می‌توانند به عنوان کاتالیزوری برای پیشرفت ما عمل کنند. در این رابطه، ما اهمیت ویژه‌ای برای اجرای "راهبرد منطقه‌ای توسعه اطلاعات و جامعه اکو ۲۰۲۵" و نیز "برنامه اقدام" که در دومین نشست وزیران ارتباطات اکو در دسامبر ۲۰۱۷ در باکو مطرح شد قایل هستیم.</p>
      <p>وزیر امور خارجه کشورمان با اشاره به عملکرد اکو ادامه داد:موفقیت سازمان ما جزبا مشارکت فعالانه تمامی کشور‌های عضو غیرقابل تصور است. ترتیبات/موافقتنامه‌های موسوم به "کمتر از عضویت کامل" تاثیرات منفی و بنیادین خود را بر عملکرد سازمان داشته اند. ما نیاز داریم تمامی اعضای اکو را در فعالیت هایمان مشارکت دهیم؛ و در عوض اقتضا می‌کند اکو ارزش افزوده خود را برای تمامی کشور‌های عضو ثابت کند.</p>
      <p>ظریف گفت: اهداف اصلی فرایند کنونی اصلاحات که در بیست و یکمین نشست وزیران اکو در ۲۰۱۳ در تهران مطرح شد مشتمل بر ارتقای ظرفیت‌های نهادی، مقرراتی و عملیاتی سازمان است و به طور بالقوه می‌تواند به افزایش چشمگیر اثربخشی، کارایی، ارتباط و عملکرد سازمان و دبیرخانه آن منجر شود. جمهوری اسلامی ایران به عنوان یکی از بنیانگذاران اکو به طور کامل از فرایند اصلاحات حمایت کرده و بیشترین انعطاف پذیری را از خود به منظور تامین منافع و رفع نگرانی‌های کشور‌های غیربنیانگذار نشان داده است. اکنون زمان آن فرا رسیده است نیروی موردنیاز برای اصلاحات را بازتولید کنیم و بر نتایج امیدوارکننده اصلاحات توافق داشته باشیم.</p>
      <p>او ادامه داد: دوستان عزیز در زمانی که چندجانبه گرایی به طور مرتب مورد صدمه قرار می‌گیرد، سازمان همکای اقتصادی با دهه‌ها تجربه، بیش از پیش، اولین و بهترین انتخاب برای ارتقای مناسبات اقتصادی میان کشور‌های عضو است. به رغم سختی‌هایی که مردم ایران در زمان تروریسم اقتصادی و اقدامات قهری یکجانبه و ظالمانه و بی پروا تجربه می‌کنند، جمهوری اسلامی ایران به تعهدات خود نسبت به اکو و برنامه‌ها و طرح هایش ادامه می‌دهد. ما طرح‌های ارتباطی اکو در حوزه حمل و نقل و ترانزیت، بازار انرژی و برق، فناوری‌های اطلاعاتی و ارتباطی و ارتباطات دیجیتال و نیز صنعت گردشگری به عنوان به صرفه‌ترین و پربازده‌ترین طرح‌های مشترک میان کشور‌های عضو را مدنظر قرار داده ایم. جمهوری اسلامی ایران آماده است تمامی ظرفیت‌های شگرفی که در این حوزه‌ها دارد را در اختیار کشور‌های اکو قرار دهد. این دعوتی باز به نمایندگی از بخش خصوصی ایران برای همتایانشان در منطقه اکو است.</p>
      <p>محمد جواد ظریف تصریح کرد: ترتیبات تجاری اکو نیز اهمیت ویژه‌ای برای جمهوری اسلامی ایران دارند. "اکوتا" و دیگر ترتیبات تکمیلی درون منطقه‌ای می‌بایست عملیاتی شوند تا تجار بتوانند مشارکت کامل خود در توسعه همه جانبه و پیشرفت منطقه و ملت‌های منطقه را داشته باشند. این رویه در دیگر مناطق دنیا نیز اتفاق افتاده است.</p>
      <p>او در پایان با اشاره به  اقدامات  انجام شده خاطر نشان کرد: ایران قویا به اجرای این طرح از طریق فعالسازی یا متنوع سازی، ترتیبات منطقه‌ای لازم در حوزه‌های تجاری مانند تسهیل رویه‌های گمرکی و بازرگانی، حوزه‌های پولی و بانکی، حمل و نقل چندوجهی، ترتیبات امنیتی و مرزی، مبارزه با قاچاق و ... متعهد است.</p>
      <p>وزیر امور خارجه در پایان گفت: در پایان آقای رییس اجازه فرمایید به نقش بسیار مهمی که می‌بایست در دبیرخانه اکو در مسیر مشترک تمامی ما ایفا شود اشاره کنم. ما به عنوان کشور‌های عضو نیاز داریم منابع مالی و انسانی لازم برای این سازمان را مهیا کنیم تا دبیرخانه بتواند ماموریت خود را انجام دهد. ما از تلاش‌های دبیرکل و همکارانش در دیگر نهاد‌های اکو از جمله آژانس‌ها و نهاد‌های تخصصی منطقه‌ای آن در اطمینان از اجرای کامل ماموریت‌ها مصوب، استفاده کامل از منابع در دسترس و بهره برداری کامل از شراکت با شرکای جدید و سنتی مان بویژه خانواده سازمان ملل تشکر می‌کنیم. ما از آن‌ها انتظار داریم اقدامات قاطعانه بیشتری در این حوزه‌های بردارند.  از توجه شما متشکرم.</p>
    </article>
  </body>
</html>