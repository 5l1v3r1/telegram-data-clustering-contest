<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-donbasu-zacalo-dalsi-stahovani-vojsk/1819072?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T13:11:00+00:00"/>
    <meta property="og:title" content="Na Donbasu začalo další stahování vojsk"/>
    <meta property="og:description" content="Kyjev - Z oblasti Petrivske na ukrajinském Donbasu dnes začalo oddělování bojujících stran, které bylo už několikrát odloženo. S odvoláním na ukrajinskou armádu o tom informovala agentura AFP. Stažení jednotek ukrajinské armády a proruských separatistů, které může trvat i několik dnů, je jedním z kroků nutných ke svolání dlouho očekávaného summitu představitelů Ruska a Ukrajiny za účasti dalších zemí."/>
  </head>
  <body>
    <article>
      <h1>Na Donbasu začalo další stahování vojsk</h1>
      <address><time datetime="2019-11-09T13:11:00+00:00">09 Nov 2019, 13:11</time> by <a rel="author" href="http://www.ctk.cz/" target="_blank">ČTK</a></address>
      <p>Kyjev - Z oblasti Petrivske na ukrajinském Donbasu dnes začalo oddělování bojujících stran, které bylo už několikrát odloženo. S odvoláním na ukrajinskou armádu o tom informovala agentura AFP. Stažení jednotek ukrajinské armády a proruských separatistů, které může trvat i několik dnů, je jedním z kroků nutných ke svolání dlouho očekávaného summitu představitelů Ruska a Ukrajiny za účasti dalších zemí.</p>
      <p>Odvolání vojsk začalo krátce po poledni místního času (11:00 SEČ) vystřelením bílých a následně zelených světlic. Obě strany tím daly najevo, že jsou připraveny k opuštění svých pozic. Podle pozorovatelů z mise Organizace pro bezpečnost a spolupráci v Evropě (OBSE), kteří na operaci dohlížejí, obě strany s odchodem začaly bez jakýchkoliv problémů.</p>
      <p>Akce byla původně naplánovaná na pondělí a pak na pátek, odložena ale byla kvůli střelbě - Kyjev opakovaně požaduje, aby oddělení předcházelo týdenní zastavení palby. Oddělení vojsk na dalších místech východní Ukrajiny se uskutečnilo již v červnu a v říjnu.</p>
      <p>Vytvoření nárazníkových zón, které mají zajistit klid zbraní a bezpečný přechod civilistů přes frontovou linii, je podle Kyjeva i Moskvy podmínkou svolání summitu takzvané normandské skupiny, složené z nejvyšších představitelů Ukrajiny, Ruska, Německa a Francie. Summit, na jehož přípravě se pracuje, by podle diplomatů mohl výrazně posunout proces donbaského urovnání ve vojenské i politické a správní oblasti.</p>
      <p>Od vypuknutí konfliktu v roce 2014 se Kyjev s povstalci dohodl už na několika desítkách příměří, která ale většinou netrvala dlouho. Přestože intenzita bojů na Donbasu postupně klesá, oddělení vojsk je fakticky prvním hmatatelným výsledkem mírového procesu, na němž se účastníci konfliktu dohodli v roce 2015 v běloruské metropoli Minsku.</p>
      <p>Kvůli bojům mezi ukrajinskou armádou a proruskými povstalci zemřelo od začátku konfliktu přes 13.000 lidí.</p>
    </article>
  </body>
</html>