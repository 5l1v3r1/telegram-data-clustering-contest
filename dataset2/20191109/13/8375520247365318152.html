<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/patriarh-filaret-sklikaje-virjan-na-aktsiju-protestu-ogolosheno-mistse-chas-ta-vimogi-638865.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T13:30:02+00:00"/>
    <meta property="og:title" content="Патріарх Філарет скликає вірян на акцію протесту: оголошено місце, час та вимоги"/>
    <meta property="og:description" content="Відбудеться мирна хода до Шостого апеляційного адміністративного суду, проти незаконних дій у спробі ліквідації Київського Патріархату"/>
  </head>
  <body>
    <article>
      <h1>Патріарх Філарет скликає вірян на акцію протесту: оголошено місце, час та вимоги</h1>
      <address>
        <time datetime="2019-11-09T13:30:02+00:00">09 Nov 2019, 13:30</time>
      </address>
      <h4>Відбудеться мирна хода до Шостого апеляційного адміністративного суду, проти незаконних дій у спробі ліквідації Київського Патріархату</h4>
      <p>У понеділок, 11 листопада 2019 року, о 9:00 на Європейській площі м. Києва, біля готелю Дніпро, розпочнеться мирна акція протесту проти незаконних дій та судових рішень у спробі ліквідації Української Православної Церкви Київського Патріархату ходою до Шостого апеляційного адміністративного суду (вул. Московська, 8).</p>
      <p>Запрошуємо вірян та всіх людей доброї волі, кому небайдужа доля Української Православної Церкви Київського Патріархату, взяти участь у молінні та мирній акції протесту проти свавілля суддів та чиновників Міністерства культури України.</p>
      <p>Запрошуємо також представників ЗМІ взяти участь у даному заході.</p>
      <p><a href="http://new.cerkva.info/anons-vidbudetsya-myrna-aktsiya-protestu-proty-nezakonnyh-dij-u-sprobi-likvidatsiyi-kyyivskoyi-patriarhiyi-zayava-patriarha-filareta/">Прес-служба</a> Київської Патріархії.</p>
      <p>ЗАЯВА</p>
      <p>ПАТРІАРХА КИЇВСЬКОГО І ВСІЄ РУСИ-УКРАЇНИ</p>
      <p>ФІЛАРЕТА</p>
      <p>1. 15 грудня 2018 р. на Об’єднавчому соборі, під головуванням представника Константинопольського Патріарха митрополита Еммануїла об’єдналися Українська Православна Церква Київського Патріархату, Українська Автокефальна Православна Церква і два архієреї Української Православної Церкви Московського Патріархату (із десяти, які звернулися до Патріарха Варфоломія) і утворили нову Церкву – Православну Церкву України.</p>
      <p>2. Так званий Помісний собор у Теплій Софії 15 грудня 2018 р. не створював ліквідаційної комісії УПЦ Київського Патріархату, тому ця Церква, згідно державних законів, юридично продовжувала існувати.</p>
      <p>3. Після отримання Томосу про Автокефалію 6 січня 2019 р. ми побачили, що ПЦУ опинилась в залежності від Константинопольського Патріарха, і тому Патріарх Філарет скликав Помісний собор УПЦ Київського Патріархату із архиєреїв, духовенства і мирян, які відмовились від залежності Константинопольському Патріарху і 20 червня 2019 р. прийняв рішення про вихід зі складу ПЦУ.</p>
      <p>4. Тому рішення Священного Синоду 29 липня 2019 р. про створення ліквідаційної комісії про припинення діяльності Київської Патріархії і УПЦ Київського Патріархату є незаконними, з одного боку, з іншого – запізнілим. Чому? Тому що новостворена Церква – ПЦУ, а точніше Синод цієї Церкви не має ні канонічного, ні юридичного права створювати ліквідаційну комісію тієї Церкви, яку вона не створювала. А запізнілим – по тій причині, що Помісний собор прийняв рішення про вихід 20 червня 2019 р., а ліквідаційна комісія була створена 29 липня 2019 р.</p>
      <p>5. Міністерство культури України не мало законного права знімати з реєстрації Київську патріархію УПЦ Київського Патріархату, тому що Патріарх Філарет, як керівник цієї релігійної організації не звертався ні про зняття з реєстрації, ні про внесення змін до Статуту. Міністерство вчинило цей незаконний акт самочинно, всупереч закону про свободу релігії.</p>
      <p>Тому, ми протестуємо проти незаконних дій Предстоятеля ПЦУ митрополита Епіфанія і проти незаконного зняття з державної реєстрації Київської Патріархії УПЦ Київського Патріархату Міністерством культури України за часи правління Президента України Петра Порошенка.</p>
      <p>М. КИЇВ,</p>
      <p>08.11.2019 р.</p>
      <p>ФІЛАРЕТ,</p>
      <p>ПАТРІАРХ КИЇВСЬКИЙ</p>
      <p>І ВСІЄЇ РУСИ-УКРАЇНИ</p>
      <p>Нагадаємо, <a href="https://glavcom.ua/news/patriarh-kirilo-pokarav-oleksandriyskogo-patriarha-bo-toy-viznav-epifaniya-638738.html">Патріарх Московський і Всієї Русі Кирило припиняє поминання Олександрійського патріарха</a>.</p>
      <p>Як повідомлялося, Предстоятель Православної Церкви України, митрополит Київський і всієї України <a href="https://glavcom.ua/news/epifaniy-zayaviv-pro-pidtrimku-vid-odnogo-z-naydavnishih-patriarhativ-638743.html">Епіфаній висловив вдячність Патріарху Олександрійському і всієї Африки Феодору II</a>, який вперше пом’янув його ім’я як Предстоятеля Православної Церкви України у Диптиху Православних Церков під час богослужіння.</p>
      <related>
        <a href="https://glavcom.ua/news/epifaniy-zayaviv-pro-pidtrimku-vid-odnogo-z-naydavnishih-patriarhativ-638743.html"/>
        <a href="https://glavcom.ua/news/patriarh-kirilo-pokarav-oleksandriyskogo-patriarha-bo-toy-viznav-epifaniya-638738.html"/>
        <a href="https://glavcom.ua/news/kum-putina-u-panici-zelenskiy-pishov-shlyahom-poroshenka-moskovskiy-cerkvi-dovedetsya-minyati-nazvu-638731.html"/>
      </related>
    </article>
  </body>
</html>