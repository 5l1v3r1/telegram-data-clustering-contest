<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/09/erdekes-dolgokat-deritettek-ki-a-legutobbi-magyar-lottomilliardosrol"/>
    <meta property="og:site_name" content="infostart"/>
    <meta property="article:published_time" content="2019-11-09T13:44:00+00:00"/>
    <meta property="og:title" content="Érdekes dolgok derültek ki a legutóbbi magyar lottómilliárdosról"/>
    <meta property="og:description" content="Az Ötöslottó főnyereményét utoljára még nyáron vitték el, az akkori szerencsés mintegy 1155 millió forintot, vagyis kicsit több mint egymilliárdot nyert."/>
  </head>
  <body>
    <article>
      <h1>Érdekes dolgok derültek ki a legutóbbi magyar lottómilliárdosról</h1>
      <address><time datetime="2019-11-09T13:44:00+00:00">09 Nov 2019, 13:44</time> by <a rel="author">Infostart</a></address>
      <h3>Az Ötöslottó főnyereményét utoljára még nyáron vitték el, az akkori szerencsés mintegy 1155 millió forintot, vagyis kicsit több mint egymilliárdot nyert.</h3>
      <p>A nagynyerteseknek lehetőségük van kitölteniük egy kérdőívet, amiben anonim módon beszámolhatnak arról, hogy milyen körülmények között nyertek, illetve, hogy mire költik a nyereményt, kinek adnak belőle és a többi. Ennek apropóján a <a href="https://www.penzcentrum.hu/vasarlas/o-nyert-1-1-milliardot-iden-az-otoslotton-hetente-jatszik-nincs-strategiaja.1084959.html">Pénzcentrum</a> megkereste a Szerencsejáték Zrt.-t, hogy kiderítse, ki volt az utolsó nagynyertes, aki hozzájárult az általa kitöltött nagynyertes-kérdőív publikussá tételéhez.</p>
      <p>Az utolsó idei nagy lottónyereményt a júniusi ötöslottón zsebelhette be valaki. Azt tudni róla, hogy évtizedek óta, heti rendszerességgel játszik ötöslottót, de korábban még nem nyert hasonlóan magas összeget. Számait véletlenszerűen, speciális szelvényfeladási stratégia nélkül választotta ki. A megnyert összeg bizonyos részét pedig pénzügyi befektető segítségével fogja felhasználni. A nyertes úgy nyilatkozott:</p>
      <blockquote>esze ágában sincs abbahagyni a lottózást.</blockquote>
      <p>A portálnak a Szerencsejáték Zrt. azt is elárulta, hogy a nagynyertesek főleg állandó számokkal játszanak, de gépi játékokkal is nyertek már. Vannak olyan játékosok, akikre valóban illik a "szerencse fia" jelző, hiszen már több alkalommal is nyertek nagyobb összeget.</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>