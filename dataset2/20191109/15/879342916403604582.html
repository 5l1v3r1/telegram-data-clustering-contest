<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/09/karta/karta-oos-sytuacziya-sxodi-ukrayiny-9-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-09T15:24:00+00:00"/>
    <meta property="og:title" content="Карта ООС: ситуація на сході України на 9 листопада"/>
    <meta property="og:description" content="Ситуація на сході країни станом на 9 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 9 листопада</h1>
      <address>
        <time datetime="2019-11-09T15:24:00+00:00">09 Nov 2019, 15:24</time>
      </address>
      <p>
        <b>Ситуація на сході країни станом на 9 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/98720/karta-ato-rnbo-2019-11-09-uk_origin.jpg"/>
      </figure>
      <p>
        <b>Обстріли:</b>
      </p>
      <p>Минулої доби по всій ліній зіткнення зафіксовано 11 прицільних обстрілів з боку противника. Таким чином, кількість ворожих збройних провокацій порівняно з попередньою добою зменшилася майже вдвічі.</p>
      <p>Попри те, що за вчорашню добу застосування противником артилерії та іншої забороненої до використання зброї не фіксувалося, окупанти продовжують порушувати встановлений режим перемир’я, використовуючи піхотну зброю.</p>
      <p>Загалом минулої доби на лінії протистояння зафіксовано 11 випадків порушення режиму припинення вогню з боку окупантів, усі обстріли визначені як прицільні. Підрозділи Об’єднаних сил відкривали вогонь у відповідь загалом шість разів, без застосування забороненої зброї.</p>
      <p>Вчора внаслідок бойових дій один військовослужбовець зі складу Об’єднаних сил дістав поранення. Наразі йому надається невідкладна медична допомога в одному з військових госпіталів.</p>
      <p>Із сумом повідомляємо, що вчора від поранень, отриманих 7 листопада внаслідок ворожого обстрілу протитанковою керованою ракетою позицій Об’єднаних сил в районі Авдіївки, помер військовослужбовець Збройних Сил України. Майже добу лікарі боролися за життя солдата, але смерть виявилася сильнішою.</p>
      <p>Увесь особовий склад Збройних Сил України, команда Інформаційно-аналітичного центру національної безпеки України, глибоко сумуємо з приводу загибелі бойового побратима, та висловлюємо співчуття його рідним і близьким.</p>
      <p>Вічна пам’ять і слава Герою!</p>
      <p>
        <b>Луганський напрямок</b>
      </p>
      <p>Зокрема, 8 разів за вчорашню добу російсько-окупаційні війська відкривали вогонь на цьому напрямку.</p>
      <p>Обстріли противником велися з піхотного озброєння, а саме з гранатометів усіх типів та стрілецької зброї. Окрім того, російсько-окупаційні війська двічі відкривали прицільний вогонь з бойових машин піхоти, намагаючись завдати втрат нашим захисникам. Ці факти було зафіксовано біля н.п. Оріхове та Кримське вчора надвечір. Вогонь противник вів з напрямку Голубівського та с. Сміле відповідно. Постріли з озброєння БМП ворог підсилював вогнем зі станкових протитанкових гранатометів та кулеметів крупних калібрів. В обох випадках окупанти наразилися на вогонь у відповідь з боку військовослужбовців Об’єднаних сил, які застосували аналогічну зброю.</p>
      <p>Також, двічі російсько-окупаційні війська порушили режим тиші в районі с. Зайцеве, та одному разу біля н.п. Залізне, Луганське та Південне.</p>
      <p>Вогонь у відповідь наші захисники відкривали шість разів, виключно тоді, коли ворожі обстріли несли безпосередню загрозу нашим оборонцям. При цьому застосовувалося аналогічне озброєння.</p>
      <p>
        <b>Донецький напрямок</b>
      </p>
      <p>Там за добу зафіксовано три ворожі вогневі провокації із застосуванням ручних, станкових та автоматичних гранатометів і стрілецької зброї. Ворог бив біля Водяного, Лебединського та Гнутового. Наші захисники чітко ідентифікували, звідки вівся ворожий вогонь.</p>
      <p>Йдеться про окуповані противником н.п. Ужівка, Саханка та Верхньошироківське. Водночас, зброю у відповідь військовослужбовці Збройних Сил України не застосовували.</p>
      <p>
        <b>Обстановка на сьогодні, 09 листопада</b>
      </p>
      <p>Від початку доби, станом на 12:00, в районі відсічі та стримування російської агресії у Донецькій та Луганській областях, порушень режиму припинення вогню зі сторони противника поки не фіксувалося.</p>
      <p>Бойових втрат у лавах наших військ немає.</p>
    </article>
  </body>
</html>