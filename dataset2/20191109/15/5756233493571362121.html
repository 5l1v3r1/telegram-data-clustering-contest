<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620631/%D8%B1%D8%A8%D9%88%D8%AF%D9%86-%D8%AE%D9%88%D8%AF%D8%B1%D9%88-%D9%88-%D8%A8%DA%86%D9%87-%D8%AF%D8%B1-%D8%B3%D8%A7%DB%8C%D9%87-%D8%A8%DB%8C%E2%80%8C%D8%AA%D9%88%D8%AC%D9%87%DB%8C-%D9%BE%D8%AF%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T15:20:00+00:00"/>
    <meta property="og:title" content="ربودن خودرو و بچه در سایه بی‌توجهی پدر"/>
    <meta property="og:description" content="معاون عملیات فرماندهی انتظامی لرستان از نجات جان دختربچه‌ی سه‌ ساله و کشف خودرو سرقتی طی اقدام سریع و به‌موقع کاربر تلفن ۱۱۰ و پلیس شهرستان کوهدشت خبر داد."/>
  </head>
  <body>
    <article>
      <h1>ربودن خودرو و بچه در سایه بی‌توجهی پدر</h1>
      <address>
        <time datetime="2019-11-09T15:20:00+00:00">09 Nov 2019, 15:20</time>
      </address>
      <p>
        <i>معاون عملیات فرماندهی انتظامی لرستان از نجات جان دختربچه‌ی سه‌ ساله و کشف خودرو سرقتی طی اقدام سریع و به‌موقع کاربر تلفن ۱۱۰ و پلیس شهرستان کوهدشت خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ حسین نجفی اظهار کرد: روز گذشته فردی با مرکز فوریت‌های پلیسی ۱۱۰ تماس گرفت و با لحنی مضطرب و هراسان اعلام داشت بچه و ماشینم را دزدیدند و کاربر ۱۱۰ به‌سرعت جزئیات و اطلاعات مورد نیاز را از پدر کودک ربوده شده پرسید.</p>
      <p>وی تصریح کرد: کاربر با تجربه بلافاصله موضوع را با کلانتری محل وقوع سرقت و همچنین یگان امداد شهرستان کوهدشت اعلام کرد و خود نیز پیگیری‌های لازم برای حضور سریع‌تر نیروها انجام داد.</p>
      <p>معاون عملیات فرماندهی انتظامی لرستان خاطرنشان کرد: مأموران با به‌کارگیری شیوه‌های تخصصی پلیسی موفق به شناسایی خودرو و مکان توقف خودرو در یکی از روستاهای حوالی شهرستان کوهدشت شدند و با هماهنگی مقام قضایی به روستای مورد نظر عزیمت که سارقان به محض مشاهده خودروهای پلیس اقدام به فرار کردند.</p>
      <p>نجفی اضافه کرد: با انجام تعقیب و گریز و اجرای طرح مهار، پلیس عرصه را بر سارقان تنگ کرد و به آن‌ها دستور ایست داد ولی متأسفانه سارقان به دستور و شلیک تیرهای هوایی هشداری پلیس توجهی نکردند و در نهایت خودروی حامل سارقان بر اثر سرعت غیرمجاز از کنترل راننده خارج و واژگون شد و مأموران سه متهم سرنشین خودرو را که دچار مصدومیت شده بودند به بیمارستان انتقال دادند.</p>
      <p>وی بیان کرد: در تحقیقات به‌عمل‌آمده محرز شد مالک خودرو به همراه همسر و فرزندش در خودرو حضور داشتند که پس از پارک اتومبیل در جلوی منزلشان خود و همسرش برای انجام امور شخصی از خودرو خارج و سوییچ را در ماشین جای می‌گذارد که در بازگشت متوجه می‌شود سارقان از غفلت و فرصت پیش آمده استفاده کرده و خودرو و فرزندش را ربودند.</p>
      <p>نجفی ادامه داد: در بازجویی‌های به‌عمل‌آمده متهمان اظهار داشتند در هنگام سرقت خودرو متوجه حضور کودک در آن نبودند و پس از طی مسیری کوتاه وی را در بین راه از اتومبیل پیاده و توسط مأموران به آغوش خانواده‌اش بازگردانده شد.</p>
      <p>وی ضمن توصیه به رانندگان و مالکان خودروهای شخصی بر رعایت نکات ایمنی، افزود: هرگونه مورد مشکوک را با پلیس ۱۱۰ در میان بگذارند.</p>
    </article>
  </body>
</html>