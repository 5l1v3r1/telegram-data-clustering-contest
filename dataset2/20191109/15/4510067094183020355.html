<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/echipa-de-polo-a-oradiei-s-a-calificat-in-semifinalelelen-eurocup-152673.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T15:25:00+00:00"/>
    <meta property="og:title" content="Echipa de polo a Oradiei s-a calificat în semifinalele LEN EuroCup!"/>
    <meta property="og:description" content="Echipa de polo CSM Oradea s-a calificat sâmbătă în semifinalele competiţiei continentale LEN EuroCup. După ce echipa antrenată de Dorin Costrăş şi Ciprian Cîmpianu i-a învins pe spaniolii de la CN Mataro cu 12-9 într-o partidă disputată acasă, sâmbătă, în Spania, CSM Oradea a pierdut la diferenţă de doar două puncte, cu 8-10."/>
  </head>
  <body>
    <article>
      <h1>Echipa de polo a Oradiei s-a calificat în semifinalele LEN EuroCup!</h1>
      <address><time datetime="2019-11-09T15:25:00+00:00">09 Nov 2019, 15:25</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/csmoradea09112019.jpg"/>
        <figcaption>(foto: CSM Oradea)</figcaption>
      </figure>
      <p>
        <b>Echipa de polo CSM Oradea s-a calificat sâmbătă în semifinalele competiţiei continentale LEN EuroCup.</b>
      </p>
      <p>După ce echipa antrenată de Dorin Costrăş şi Ciprian Cîmpianu i-a învins pe spaniolii de la CN Mataro cu 12-9 într-o partidă disputată acasă, sâmbătă, în partida retur din Spania, CSM Oradea a pierdut la diferenţă de doar două puncte, cu 8-10.</p>
      <p>"Partida a demarat favorabil spaniolilor, aceştia marcând primele două goluri. Mataro s-a desprins la 3-1, însă CSM-ul a găsit soluţii de a reduce din deficit. Primele reuşite ale orădenilor au venit din superioritate numerică, autorii golurilor fiind Vlad Georgescu şi Vlad Dragomirescu. Apoi, bihorenii au egalat situaţia la trei, după o altă superioritate, prin Alex Popoviciu. Gazdele au marcat de trei ori consecutiv, iar la jumătatea partidei scorul era de 6-3", transmis, pe propriul site, reprezentanţii CSM Oradea.</p>
      <p>În a doua parte a meciului, "elevii lui Dorin Costrăş au strâns la 6-5 şi 7-6, însă formaţia iberică s-a desprins din nou la trei lungimi în debutul secvenţei decisive, scor 9-6, respectiv 10-7".</p>
      <p>Replica a venit de la tânărul poloist orădean Ferenc Czenk, cel care a dus scorul la 10-8, cu două minute şi jumătate înainte de final. </p>
      <p>Alex Popoviciu şi Vlad Dragomirescu au marcat de câte două ori, Vlad Georgescu, Nichita Ilisie, Ramiro Georgescu şi Ferenc Czenk marcând câte o dată pentru formaţia orădeană. </p>
      <p>CSM Oradea a câştigat sferturile cu CN Mataro cu scorul general de 20-19. Formaţia orădeană se califică pentru a doua oară în ultimii ani între cele mai bune patru echipe din LEN EuroCup.</p>
    </article>
  </body>
</html>