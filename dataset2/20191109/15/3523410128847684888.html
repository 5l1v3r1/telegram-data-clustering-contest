<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639035/%D8%A7%DB%8C%D8%AC%D8%A7%D8%AF120%D9%87%D8%B2%D8%A7%D8%B1-%D8%B4%D8%BA%D9%84-%D8%AA%D9%88%D8%B3%D8%B7-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T15:26:00+00:00"/>
    <meta property="og:title" content="ایجاد120هزار شغل توسط ستاد اجرایی فرمان امام تا پایان امسال"/>
    <meta property="og:description" content="مدیرعامل بنیاد برکت ستاد اجرایی فرمان حضرت امام(ره) از ایجاد 40 هزار طرح اشتغال‌زایی و 120 هزار شغل مستقیم و غیرمستقیم تا پایان سال جاری خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639035/%D8%A7%DB%8C%D8%AC%D8%A7%D8%AF120%D9%87%D8%B2%D8%A7%D8%B1-%D8%B4%D8%BA%D9%84-%D8%AA%D9%88%D8%B3%D8%B7-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D9%81%D8%B1%D9%85%D8%A7%D9%86-%D8%A7%D9%85%D8%A7%D9%85-%D8%AA%D8%A7-%D9%BE%D8%A7%DB%8C%D8%A7%D9%86-%D8%A7%D9%85%D8%B3%D8%A7%D9%84">ایجاد120هزار شغل توسط ستاد اجرایی فرمان امام تا پایان امسال</a>
      </h1>
      <h2>مدیرعامل بنیاد برکت ستاد اجرایی فرمان حضرت امام(ره) از ایجاد 40 هزار طرح اشتغال‌زایی و 120 هزار شغل مستقیم و غیرمستقیم تا پایان سال جاری خبر داد.</h2>
      <address><time datetime="2019-11-09T15:26:00+00:00">09 Nov 2019, 15:26</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> آیین افتتاحیه سومین دوره آموزش تسهیلگران اقتصادی- اجتماعی با حضور فرهاد دژپسند وزیر امور اقتصاد و دارایی، عارف نوروزی مدیرعامل گروه <b>توسعه اقتصادی</b> تدبیر، محمد ترکمانه مدیرعامل بنیاد احسان، مرتضی اکبری مدیرعامل بانك قرض الحسنه مهر ايران و امیرحسین مدنی و محمود عسکری‌آزاد مدیرعامل و رییس هیات مدیره <b>بنیاد برکت</b> ستاد اجرایی فرمان حضرت امام(ره) برگزار شد.</p>
      <p><b>به گزارش بولتن نیوز</b> به نقل از بنیاد برکت، مدیرعامل بنیاد برکت در این مراسم با بیان‌ این‌که یکی از رسالت‌های اصلی<b> ستاد اجرایی</b> فرمان حضرت امام(ره) ایجاد اشتغال در مناطق محروم و روستایی است، اظهار داشت: برای این منظور به مدت 2 سال مطالعاتی بر روی مدل‌های اشتغال‌زایی در مناطق روستایی انجام و در نهایت، مدل اقتصادی اشتغال‌زایی اجتماع‌محور طراحی و عملیاتی شد.</p>
      <p>امیرحسین مدنی افزود: هم‌اکنون 430 مجری و تسهیلگر در 28 استان کشور مشغول به فعالیت هستند و تا به امروز 18 هزار طرح اشتغال‌زایی را در این مناطق اجرایی کرده‌اند. همچنین اجرای 40 هزار طرح تا پایان سال جاری در دستور کار است که ایجاد 120 هزار شغل مستقیم و غیرمستقیم را به همراه خواهد داشت.<br/>وی سرمایه انسانی را محور توسعه در جامعه ذکر کرد و گفت: تسهیلگران، سرمایه انسانی ستاد اجرایی فرمان حضرت امام(ره) محسوب می‌شوند و نمادی از یک حرکت انقلابی و جهادی در ستاد هستند.</p>
      <p>مدیرعامل بنیاد برکت با تاکید بر این‌که تسهیلگران سفیران اشتغال ستاد اجرایی فرمان حضرت امام(ره) هستند، در بیان ویژگی‌های یک تسهیلگر خوب تصریح کرد: داشتن روحیه جهادی، مهم‌ترین و شاخص‌ترین ویژگی یک تسهیلگر است. هر تسهیلگر به عنوان یک نیروی جهادی باید در هر زمان و مکانی که به او نیاز باشد، حضور پیدا کند. نمونه بارز این مساله، حضور تسهیلگران بنیاد برکت در مناطق زلزله زده آذربایجان شرقی است.<br/>وی افزود: این مشاغل با سرمایه‌های کم و توسط خود مردم ایجاد می‌شود. همچنین اجرای این طرح‌ها ایجاد معیشت پایدار را به دنبال دارد. اجرای 18 هزار طرح اشتغال‌زایی اجتماع‌محور تا به امروز، نه تنها موجب پایداری مردم شده که حتی باعث مهاجرت معکوس به روستاها شده است.</p>
      <p>مدنی حضور زنان را در این طرح‌ها یادآور شد و افزود: زنان جامعه نقش محوری در اجرای این طرح‌ها دارند. 41 درصد از 18 هزار طرح اشتغال‌زایی بنیاد برکت توسط بانوان به مرحله اجرایی درآمده است.</p>
      <p>وی رونق تولید را از دیگر نتایج اجرای طرح‌های اشتغال‌‌زایی بنیاد برکت برشمرد و عنوان کرد: در یکسال گذشته با اجرای این طرح‌ها 8 هزار تن گوشت تولید و 5 درصد کسری کشور در این زمینه جبران شده که پیش بینی می‌کنیم تا پایان سال به 10 درصد برسد،همچنین 12 هزار مترمربع فرش هم در قالب این طرح‌ها بافته شده است.</p>
      <p>گفتنی است، سومین دوره آموزش تسهیلگران اقتصادی- اجتماعی بنیاد برکت به مدت یک هفته با همکاری دانشکده کارآفرینی دانشگاه تهران و با حضور 160 تسهیلگر در مجتمع فرهنگی آموزشی آدینه برگزار می‌شود. شرکت‌کنندگان در این دوره در قالب 50 ساعت آموزشی با مفاهیم تبیینی، تسهیلگری و کارآفرینی آشنا می‌شوند. آموزش آیین‌‌نامه‌های طرح‌های اجتماع‌محور، مبانی و روش‌های تسهیلگری و نحوه ارتباط و مشارکت با مردم، بازاریابی، کسب و کارهای روستایی از طریق شبکه‌های مردمی، گروه‌های جهادی و سازمان‌های مردم‌نهاد از جمله مباحث مطرح در این دوره آموزشی است. تسهیلگران پس از گذراندن این دوره آموزشی در 28 استان، 176 شهرستان و 8 هزار روستای کشور به خدمات‌رسانی مشغول خواهند شد.</p>
    </article>
  </body>
</html>