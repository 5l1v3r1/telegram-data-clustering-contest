<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545860.html/%D8%A7%D9%81%D8%B2%D8%A7%DB%8C%D8%B4-%D8%B3%D8%A7%D9%84%D8%A7%D9%86%D9%87----%D9%87%D8%B2%D8%A7%D8%B1-%D9%85%D8%A8%D8%AA%D9%84%D8%A7-%D8%A8%D9%87-%D8%B3%D8%B1%D8%B7%D8%A7%D9%86-%D8%AF%D8%B1-%DA%A9%D8%B4%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T15:28:00+00:00"/>
    <meta property="og:title" content="افزایش سالانه ۱۰۰هزار مبتلا به سرطان در کشور"/>
    <meta property="og:description" content="سخنگوی وزارت بهداشت با اشاره به اینکه سالانه بیش از ۱۰۰ هزار نفر مبتلا به سرطان در کشور داریم گفت: ایران در خصوص مبتلا به سرطان رشد افزایشی دارد و این نگران کننده است."/>
  </head>
  <body>
    <article>
      <h1>افزایش سالانه ۱۰۰هزار مبتلا به سرطان در کشور</h1>
      <h2>سخنگوی وزارت بهداشت اعلام کرد؛</h2>
      <address>
        <time datetime="2019-11-09T15:28:00+00:00">09 Nov 2019, 15:28</time>
      </address>
      <p>سخنگوی وزارت بهداشت با اشاره به اینکه سالانه بیش از ۱۰۰ هزار نفر مبتلا به سرطان در کشور داریم گفت: ایران در خصوص مبتلا به سرطان رشد افزایشی دارد و این نگران کننده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛   به نقل از <a href="http://diyareaftab.ir/">دیار آفتاب</a>؛ ایرج حریرچی سخنگوی وزارت بهداشت امروز در آیین بزرگداشت پروفسور اردشیر قوام زاده(پدر پیوند مغز و استخوان ایران) گفت: تنها فعالیت های علمی و دانشی از برجستگی های دکتر قوام زاده نیست بلکه حضور مستمر ایشان در سایر فعالیت های اجتماعی و میزان دقت، اندازه گیری و حساسیت ایشان در خدمت به مردم از ویژگی های برجسته شان است.</p>
      <p>حریر چی اظهار کرد: وفاداری به اصول علمی و راهنمای برجسته بالینی از برجستگی های دیگر دکتر قوام زاده است که ایشان را از سایر اساتید دیگر برجسته تر کرده است.</p>
      <p>وی با اشاره به اینکه سالانه بیش از ۱۰۰ هزار نفر مبتلا به سرطان در کشور داریم که این رقم نگران کننده نیست ادامه داد: اما ایران در خصوص مبتلا به سرطان رشد افزایشی دارد و این نگران کننده است.</p>
      <p>سخنگوی وزارت بهداشت گفت: عوامل بروز سرطان در ایران به سه عامل مهم افزایش سن، زندگی ناسالم و پرخطر و عوامل محیطی از جمله آلودگی و استرس های محیطی برمی گردد.</p>
      <p>حریرچی اضافه کرد: در آینده پیش بینی ۲ برابری سرطان در ایران می شود که بسیار نگران کننده است و باید در این خصوص آمادگی لازم را داشته باشیم.</p>
      <p>وی با اشاره به اینکه سالانه بیش از ۱۰ هزار میلیارد تومان هزینه برای بیماران سرطانی به صورت مستقیم و غیر مستقیم در کشور می شود گفت: از این مبلغ ۳۱۰۰ میلیارد تومان آن به صورت مستقیم و نقدی است و ۱۵۰۰ میلیارد تومان آن تنها صرف داروهای شیمی درمانی می شود.</p>
      <p>سخنگوی وزارت بهداشت با بیان اینکه امروز خیلی از داروهای گران قیمت شیمی درمانی لازم نیست و از دکتر قوام زاده می توان تجویز مناسب آن را الگو گرفت افزود: نسخه های دکتر قوام زاده به مراتب و چندین برابر از کسان دیگر ارزان تر و موثر تر هستند.</p>
      <p>حریرچی بیان کرد: درمانی که مطابق با نیازهای بیمار باشد از خصوصیات برجسته دکتر قوام زاده است که تاثیر بسیار مناسبی در روند بهبود بهداشت و درمان کشور داشته است.</p>
      <p>وی ادامه داد: این جلسه نیاز دکتر قوام زاده نیست بلکه نیاز امروز ماست و امروز باید به همه دستندرکاران این جلسه تبریک گفت که این شخصیت بزرگ را شناخته اند و برای شناخت آن می کوشند.</p>
      <p>سخنگوی وزارت بهداشت بیان کرد: جوانان باید الگوهای بسیار بالاتری برای خود در نظر بگیرند و ایران اسلامی پر از الگوهای برتر است که باید به نسل جوان معرفی شوند.</p>
      <p>انتهای پیام/</p>
    </article>
  </body>
</html>