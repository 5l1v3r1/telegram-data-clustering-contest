<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2024987/to-kras-test-metaxi-cyber-monday-ke-black-friday.html"/>
    <meta property="og:site_name" content="News.gr"/>
    <meta property="article:published_time" content="2019-11-09T15:59:18+00:00"/>
    <meta property="og:title" content="Το κρας τεστ μεταξύ Cyber Monday και Black Friday"/>
    <meta property="og:description" content="Τα χαρακτηριστικά των δύο παγκόσμιων «ημερών καταναλωτισμού» και τα οφέλη για τους αγοραστές"/>
  </head>
  <body>
    <article>
      <h1>Το κρας τεστ μεταξύ Cyber Monday και Black Friday</h1>
      <address>
        <time datetime="2019-11-09T15:59:18+00:00">09 Nov 2019, 15:59</time>
      </address>
      <h3>Τα χαρακτηριστικά των δύο παγκόσμιων «ημερών καταναλωτισμού» και τα οφέλη για τους αγοραστές</h3>
      <p>Εδώ και δεκαετίες, ο θεσμός της «Black Friday» αποτελούσε το ζενίθ της καταναλωτικής φρενίτιδας στις ΗΠΑ (και μετέπειτα στην Ευρώπη) με εκατομμύρια αγοραστές να αναζητούν τις καλύτερες προσφορές εκείνης της ημέρας για να αποκτήσουν τα προϊόντα που επιθυμούν. Ωστόσο, τα τελευταία χρόνια, η «Black Friday» απέκτησε έναν νέο ανταγωνιστή, που έρχεται «με φόρα» να της απειλήσει τα πρωτεία στις προτιμήσεις του καταναλωτικού κοινού. Ο λόγος για την «<a href="https://www.news.gr/tag/cyber-monday"><b>Cyber Monday</b></a>».</p>
      <p>Την συγκεκριμένη «Δευτέρα», που για φέτος έχει οριστεί στις 2 Δεκεμβρίου και είναι η πρώτη Δευτέρα μετά την «Black Friday» (που θα γίνει στις 29 Νοεμβρίου, την επομένη της ημέρας των Ευχαριστιών στις ΗΠΑ), οι καταναλωτές μπορούν να βρουν online πολλές ελκυστικές προσφορές μέσω των e-shops (ηλεκτρονικά καταστήματα), μία τάση που όπως θα δούμε στη συνέχεια, εμφανίζει ολοένα και μεγαλύτερη άνθηση.</p>
      <p>«Συγκρίνοντας τις δύο ημέρες του τελευταίου έτους, διαπιστώνουμε ότι οι καταναλωτές προτίμησαν τις διαδικτυακές αγορές» επισημαίνει στο Business Insider ο Ted Donath, αντιπρόεδρος επικοινωνίας του προγράμματος περιήγησης Ηoney, έρευνα του οποίου κατέδειξε ότι η μέση εξοικονόμηση (ανά χρήστη, ανά αγορά) έφτασε πέρυσι το 21% ενώ της Black Friday, το 18,5%.</p>
      <p>Σημειώνεται επίσης, ότι μόλις τα καταστήματα δώσουν στη δημοσιότητα τις διαφημίσεις με τις προσφορές τους για τις δύο εκείνες ημέρες, ο καταναλωτής θα πρέπει να κάνει μία έρευνα αγοράς για να δει πού και πότε θα βρει το προϊόν που θέλει στην καλύτερη τιμή.</p>
      <figure>
        <img src="https://www.news.gr/wp-content/uploads/images/2018/10/15/se/sears1.jpg?x78811"/>
      </figure>
      <h4>Σε ποια είδη βρίσκονται οι καλύτερες ευκαιρίες</h4>
      <p>Εάν θέλαμε να συνοψίσουμε σε μία φράση, σε τι είδους προϊόντα συμφέρει να προτιμήσετε την «Βlack Friday» από την «Cyber Monday», θα καταλήγαμε στο ότι την πρώτη ημέρα ο αγοραστής θα βρει καλύτερες προσφορές σε αντικείμενα που μπορεί να αγοράσει μία φορά το χρόνο και αφορά πιο ακριβά είδη (π.χ. μία smart τηλεόραση) ενώ την «Cyber Monday», θα βρει καλύτερες τιμές σε gadgets. «Την Black Friday, γίνονται καλύτερες προσφορές σε ακριβά αντικείμενα όπως είναι τηλεοράσεις, φορητοί υπολογιστές, κονσόλες παιχνιδιών, κ.ά » τονίζει ο Steve Koenig, αντιπρόεδρος της Ένωσης Καταναλωτών τεχνολογιών. Αντίθετα την Cyber Monday, μπορεί κάποιος να βρει ευκαιρίες περισσότερο σε ηλεκτρονικές συσκευές τελευταίας τεχνολογίας και πιο εξειδικευμένες, σύμφωνα με τον Vivek Pandya, διευθυντή στην Adobe.</p>
      <figure>
        <img src="https://www.news.gr/wp-content/uploads/images/2018/11/19/a./a-e1542611108953.png?x78811"/>
      </figure>
      <p>Μάλιστα αναφέρονται και τα αντικείμενα με τις μεγαλύτερες προσφορές την περσινή χρονιά, τα οποία περιελάμβαναν κονσόλες Nintendo Switch, τηλεοράσεις, iPhones, iPads και ηλεκτρικές σκούπες, σύμφωνα με τα επίσημα στοιχεία πωλήσεων της Black Friday. Στην κορυφή των προτιμήσεων της Cyber Monday βρέθηκαν επίσης τηλεοράσεις και λάπτοπ αλλά επίσης drones και παιχνίδια τεχνολογίας.</p>
      <p>Σύμφωνα με Αμερικανούς ειδικούς στο ζήτημα, την ημέρα της <a href="https://www.news.gr/tag/black-friday"><b>Black Friday</b></a> είναι προτιμότερο να κάνετε αγορές στα μεγάλα πολυκαταστήματα, διότι «οι αλυσίδες μπορούν να αντέξουν οικονομικά να έχουν ένα μικρότερο περιθώριο κέρδους», τονίζει η Janet Alveraz, διευθύντρια σύνταξης των οικονομικών εκδόσεων Wise Bread και καταλήγει: «Αν πάλι ενδιαφέρεστε να αγοράσετε κάτι από δεύτερο χέρι, η Cyber Monday είναι σπουδαία μέρα για να αγοράσετε από το eBay. Εκεί θα βρείτε πολλά προϊόντα τα οποία κάποιοι αγόρασαν στην Black Friday και θέλουν να τα μεταπωλήσουν».</p>
      <p>Συμπερασματικά, η Black Friday είναι η καλύτερη επιλογή εφόσον προτιμάτε να επισκεφθείτε ένα κατάστημα για τις αγορές σας με φυσική παρουσία ενώ η Cyber Monday ενδείκνυται για τους λάτρεις του online shopping.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2014661/endiameses-fthinoporines-ekptosis-2019-xekinisan-simera-mechri-pote-tha-diarkesoun.html"/>
        <a href="https://www.news.gr/oikonomia/article/1922270/endiameses-ekptosis-black-friday-cyber-monday-ke-chimerines-ekptosis-pote-echete-tin-efkeria-na-psonisete-fthina.html"/>
        <a href="https://www.news.gr/oikonomia/article/1496117/i-black-friday-anevase-tis-polisis-sti-vretania.html"/>
      </related>
    </article>
  </body>
</html>