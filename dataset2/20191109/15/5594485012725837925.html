<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/lyubo-ognyanov-krivata-shchanga-manolova-ogna-maskata-na-zastaryalata-desnitsa_news708344.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T15:34:00+00:00"/>
    <meta property="og:title" content="Любо Огнянов: Кривата щанга Манолова огъна маската на застарялата десница"/>
    <meta property="og:description" content="Чудя се на избирателите на ДСБ как ли се чувстват в компанията на тази розово-зелена паплач, казва водещият"/>
  </head>
  <body>
    <article>
      <h1>Любо Огнянов: Кривата щанга Манолова огъна маската на застарялата десница</h1>
      <h2>Чудя се на избирателите на ДСБ как ли се чувстват в компанията на тази розово-зелена паплач, казва водещият</h2>
      <address>
        <time datetime="2019-11-09T15:34:00+00:00">09 Nov 2019, 15:34</time>
      </address>
      <p>https://blitz.bg/analizi-i-komentari/lyubo-ognyanov-krivata-shchanga-manolova-ogna-maskata-na-zastaryalata-desnitsa_news708344.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573306302-lkkkk.jpg"/>
      </figure>
      <p>
        <b>Водещият по Канал 3 Любо Огнянов направи горещ коментар за политическата обстановка в страната. Вижте го:</b>
      </p>
      <p><b>Ще ви разкажа една история от една европейска столица. Жителите на тази столица през последните години са вбесени от дупките по улиците, мръсотията в кварталите, ненормалния трафик и съмненията за корупция при управлението. </b><br/><br/>Десните партии не успяват да стигнат до консенсус и издигат няколко кандидати. И докато вдясно се лутат как да стигнат до обединение, на преден план излиза една адвокатка.<br/><br/>Работила в кантора, защитавала десни политици, обвинени в корупция и дори осъдени за връзки с мафията. Мотото и в кампанията е "честност" и "по-ефикасни обществени услуги", обещава дигиталицация на общината, критикува статуквото на традиционните партии.<br/> <br/>Хората и вярват. Става въпрос за Верджиния Раджи. Тя печели триумфално на балотаж с 67% изборите в Рим преди три години с листата на "Пет звезди" – движение основано от комика Бепе Грило, който започва кариерата си в телевизионни предавания.<br/><br/>Днес Верджиния Раджи е разследвана за съмнителни назначения, нито едно от обещанията и не е спазено, Рим тъне в боклуци, инфраструктурата не е подобрена изобщо.<br/><br/>Много дълго време се чудих как да определя в една дума местните избори у нас. Коалициите, които се родиха между първия и втория тур обаче не оставиха кой знае какъв избор в търсенето на точния семантичен печат и смятам, че думата "безпринципни" най-добре им подхожда.<br/> <br/>През последната седмица се нагледахме на нечистоплътни заигравки, в които границите между десница и левица се размиха до степен на една аморфна маса концентрирана в една единствена цел.<br/><br/>Нов отечествен фронт. Тук е мястото да подчертая – няма нищо лошо в това партии да се обединяват срещу ГЕРБ, които доминират вече десетилетие в общините в страната, а в София вече 14 години.<br/><br/>Но дори в политиката е важно да следваш някакви принципи. С ясни предложения какво трябва да се направи и как да се направи.<br/><br/>А не на принципа "целта оправдава средствата". Обявена за кривата щанга, с която да се демонтира ГЕРБ и модела на управление в София, Мая Манолова премина граници, които трудно някой друг би преминал.<br/><br/>В опита си да се добере до още и още гласове, тя прие радушно подкрепата на Десислава Иванчева, осъдена на първа инстанция. При положение, че ръководител на щаба на Манолова е бившият заместник на Иванчева, напуснал Младост след скандал.<br/> <br/>Мая Манолова се срамува и досега да каже за коя листа общински съветници е гласувала, но смело обяви, че е подкрепила кандидата на "Да, България" за районен кмет на Лозенец блогър Константин Павлов-Комитата.<br/><br/>Активен член на "Протестна мрежа" организирал протестите през 2013 г срещу кабинета на Пламен Орешарски. Докато по същото време Манолова носеше тениска с надпис "Дайте шанс на Орешарски".<br/><br/>Каква ирония нали? О, времена, о, нрави, би възкликнал Цицерон. Протестърите обаче нямат нищо против социалисти, срещу които са се борили преди 6 години, да гласуват за тях. Защото за кривата щанга е важно да бъде крива. Но кривата щанга изкриви маските и на старата десница. Всъщност това вече не е стара десница, а застаряла десница.<br/><br/>Чудя се на избирателите на ДСБ как ли се чувстват в компанията на тази розово-зелена паплач, която се прикрепи към старите десни. Това ли е бъдещето на аристократично настроените тъмносини избиратели?<br/><br/>В коалиция с либерали и зелени, които се хилят на смешки за безплатни конски вагони, докато броят делфини? Вече не са ли важни принципите в политиката, та се наложи демократите за силна България да клекнат на социалистите.<br/><br/>Бившият лидер на ДСБ Иван Костов преди гласуваше с отвращение. На днешните лидери на ДСБ отвращението вече не им стига.<br/> <br/>Чудя се дали там не са останали само отвратителните, от едни кантори, които искат да си разпределят Манастирски ливади например. Как ли се чувстват членовете на БСП в София, които също подариха победата на тези розово-зелени либерали в различни райони. Струваше ли си, уважаеми социалисти?<br/><br/>Интересно как приемат факта, че членството в партията вече не се води за престижна част от биографията, за да могат да се борят за какъвто и да е пост в държавата. Така беше и с Елена Йончева, която след фиаското на евроизборите, замина за Брюксел и оттогава ни вест, ни кост. Та да се стигне до признанието на Корнелия Нинова, че не вижда как тя се бори с корупцията и не е доволна от нея.<br/><br/>Доволни ли са социалистите, че дадоха властта на останките от партията на Иван Костов и либерално-зелената общност? И как приемат идеята на Мая Манолова да създаде гражданска платформа, която обаче нямало да бъде партия. Какво тогава ще бъде?<br/><br/>Нещо някакво такова. Като другият кандидат за народното доверие – комикът, който ще бъде новият политик от "Няма такава държава".<br/> <br/><b>В началото ви припомних съдбата на кметицата на Рим от основаното от комедиен актьор италианско движение "Пет звезди". Тя спечели. Тук Манолова загуби. Поне засега. Защото това може да е първата и крачка при завръщането в голямата политика. Но да не забравяме и другия рефрен от една от песните на новия политик -  7, 8 и ще си паднала. Вярно е, няма такава държава с такава политика.</b><br/> </p>
    </article>
  </body>
</html>