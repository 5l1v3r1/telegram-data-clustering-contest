<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/juventus/2019/11/09/news/sarri_pre_milam-240700901/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T15:12:00+00:00"/>
    <meta property="og:title" content="Juventus, Sarri punta su Higuain: &quot;Con il Milan avrà il dente avvelenato&quot;"/>
    <meta property="og:description" content="Il tecnico e il Pipita: &quot;Anche il Milan avrà motivi di rivalsa con lui. Sta dando tanto, ma sotto porta può fare ancora di più&quot;"/>
  </head>
  <body>
    <article>
      <h1>Juventus, Sarri punta su Higuain: "Con il Milan avrà il dente avvelenato"</h1>
      <h2>Il tecnico e il Pipita: "Anche il Milan avrà motivi di rivalsa con lui. Sta dando tanto, ma sotto porta può fare ancora di più"</h2>
      <address><time datetime="2019-11-09T15:12:00+00:00">09 Nov 2019, 15:12</time> by <a rel="author">DOMENICO MARCHESE</a></address>
      <p><b>TORINO - </b>Attenzione al Milan, "una buona squadra in una fase non facile come quella della ricostruzione", ma soprattutto concentrazione sulla prestazione, dopo quella opaca di Mosca. Maurizio Sarri punta l'ultimo impegno prima della sosta, che permetterà ai bianconeri non impegnati in Nazionale di rifiatare: non si fermerà Bonucci, "indispensabile", mentre per Ronaldo "vedremo dopo i due allenamenti che restano" anche se le sensazioni, così come per de Ligt, sono positive. Un momento decisamente positivo per la Juventus, ancora imbattuta, meno per le inseguitrici Inter e soprattutto Napoli: "Non ho la presunzione di capire cosa stia succedendo da 700 chilometri di distanza, ma hanno personaggi di rilievo come Ancelotti e Giuntoli per risolverle. L'Inter? Una squadra che fa 28 punti in 11 partite mi sembra in forma".<br/> <br/><b>Maurizio Sarri, che Juve si aspetta, dopo Mosca, per la sfida contro il Milan? </b><br/>"Il Milan è una buona squadra che non ha fatto una buona fase iniziale di stagione, ma conta fino a un certo punto. Sulla singola partita resta una buona squadra, quindi noi dobbiamo giocare con un'intensità difensiva diversa. Per questo dobbiamo stare in campo in maniera leggermente diversa rispetto all'ultima partita".<br/><b>Come sta Ronaldo?</b><br/>"Non so, ieri era con i fisioterapisti. Vediamo oggi e domattina nell'ultimo allenamento come sta. So che non ha niente di grave, solo un piccolo dolore al ginocchio che un po' durante la partita lo squilibra negli appoggi".<br/><b>De Ligt?</b><br/>"Abbiamo due allenamenti, vediamo come reagisce domani. Ieri ha fatto delle prove positive, oggi prova stare in campo con la squadra".<br/><b>Che effetto le fa vedere il Milan in questo momento dopo i fasti degli anni passati?</b><br/>"Il Milan sta ricostruendo e ha tutte le difficoltà di questa fase. Nel calcio ci sono cicli, ricostruirsi per puntare ad alti livelli è difficile per tutti. Il Milan è una squadra di buoni giocatori, con giovani che possono avere un futuro importante. Le basi le stanno gettando bene, poi quanto tempo occorrerà per tornare ai massimi livelli non lo so".<br/><b>Come sta Ramsey? In quale ruolo la convince di più?</b><br/>"Il trequartista moderno è un centrocampista, lui può farlo, ma può fare anche l'interno in un centrocampo solido. Da interno si può considerare un interno offensivo, da trequartista uno che ci dà più equilibrio. Ieri ha fatto un allenamento defaticante, vediamo oggi con un allenamento più intensivo come reagisce".<br/><b>In questo momento la squadra può fare a meno di Leonardo Bonucci?</b><br/>"Se pensavo che la squadra potesse farne a meno l'avrei fatto riposare. In questo momento penso la squadra abbia bisogno di lui per esperienza, personalità e organizzazione difensiva, quindi gli viene chiesto un sacrificio enorme. Spero di poterlo far riposare in futuro, ma in questa prima parte è stato determinante per noi".<br/><b>In quali ambiti può migliorare questa Juve?</b><br/>"Prima di tutto dal punto di vista individuale. Se dovessero crescere tre o quattro singoli ne guadagnerebbe la squadra. Abbiamo margini anche dal punto di vista tattico, perché nell'ultima partita qualche spazio di troppo l'abbiamo lasciato e qualche errore di posizione l'abbiamo commesso".<br/><b>Douglas Costa da trequartista l'ha convinta? O è meglio quando può partire dall'esterno?</b><br/>"Quello può farlo anche da trequartista. A Mosca l'ha fatto bene, si è allargato perché al centro non c'era spazio. Nel compito di trequartista c'è anche quello, andare a cercare spazio per vie esterne. Noi ora abbiamo bisogno di equilibrio, non possiamo permetterci un trequartista puramente offensivo. Infatti penso siano state sottovalutate dal punto di vista tattico le prove di Bernardeschi".<br/><b>Come sta Higuain? Avrà il dente avvelenato domani, queste sono le sue partite: può giocare titolare? </b><br/>"Il dente avvelenato ce l'avrà anche il Milan con lui. Che Gonzalo sia un ragazzo che ha bisogno di forti motivazioni per rendere al meglio è palese e lo dice la sua storia. Lui è in un momento in cui ci può dare e ci sta dando tanto. Lo sta facendo nella creazione di situazioni di gioco, secondo me può fare qualcosina in più nell'attaccare la porta".<br/><b>Oggi non andrete in ritiro? E come mai quest'anno ha scelto tante volte di non andare in ritiro?</b><br/>"Non andiamo in ritiro se la partita è serale, se è pomeridiana andiamo. I motivi sono evidenti. Se giocando tanto puoi evitare di spendere meno energie mentali e nervose con i ritiri, lo fai".<br/><b>Che voto dà alla sua Juve, alla luce anche di un dato: 5 volte su 8 ha vinto pareggiando dopo 45 minuti. Anche questo è un limite della squadra?</b><br/>"Dipende da come guardi questa situazione. E' un limite e una forza. Il limite è che la squadra non riesce a disintegrare e chiudere le partite come i numeri farebbero presupporre, la forza è che la squadra fino alla fine vuole la vittoria e spesso l'ha trovata".<br/><b>Si è fatto un'idea su cosa sta succedendo a Napoli?</b><br/>"Non mi sono fatto nessuna idea. Sono problemi loro, da 700 chilometri di distanza non posso permettermi di capire. Ci sono comunque personaggi di rilievo come Ancelotti e Giuntoli che sapranno risolverla".<br/> <b>Parlando di trequartisti si è parlato anche di Rabiot inizialmente. Come mai non l'ha visto in quel ruolo?</b><br/>"Io in futuro lo vedo più da vertice basso che da trequartista. In questo momento non gli ho voluto confondere le idee perché è in una fase di ambientamento. L'ho messo a specializzarsi in un singolo ruolo: nel pre-campionato ha fatto il vertice basso qualche volta e l'ha fatto bene".<br/><b> Napoli e Inter stanno avendo dei problemi interni mentre voi apparentemente non ne avete neanche mezzo. Ti fa fare qualche riflessione?</b><br/>"No, perché ogni problema che si innesca può avere risvolti positivi o negativi. Talvolta una bella discussione, una situazione da risolvere, i gruppi li cementa. Non è detto che quello che dall'esterno venga visto come negativo sia poi negativo. Dire che l'Inter ha problemi, parlando di una squadra che ha fatto 28 punti in 11 partite, mi sembra eccessivo. Mi sembra una squadra in buona salute".</p>
    </article>
  </body>
</html>