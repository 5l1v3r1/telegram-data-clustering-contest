<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/pogajanja-na-posti-slovenije-neuspesna-v-ponedelje"/>
    <meta property="og:site_name" content="Primorske novice"/>
    <meta property="article:published_time" content="2019-11-09T15:49:33+00:00"/>
    <meta property="og:title" content="Pogajanja na Pošti Slovenije neuspešna, v ponedeljek stavka"/>
    <meta property="og:description" content="Tudi današnja pogajanja o stavkovnih zahtevah, ki jih je na vodstvo Pošte Slovenije naslovil Sindikat poštnih delavcev, niso bila uspešna, zato bo v ponedeljek stavka. Nov krog pogajanj je napovedan za naslednji teden, je po pogajanjih v Ljubljani dejala vodja pogajalcev s strani Pošte Karmen Lebe Grajf."/>
  </head>
  <body>
    <article>
      <h1>Pogajanja na Pošti Slovenije neuspešna, v ponedeljek stavka</h1>
      <address><time datetime="2019-11-09T15:49:33+00:00">09 Nov 2019, 15:49</time> by <a rel="author">STA</a></address>
      <p>
        <b>Tudi današnja pogajanja o stavkovnih zahtevah, ki jih je na vodstvo Pošte Slovenije naslovil Sindikat poštnih delavcev, niso bila uspešna, zato bo v ponedeljek stavka. Nov krog pogajanj je napovedan za naslednji teden, je po pogajanjih v Ljubljani dejala vodja pogajalcev s strani Pošte Karmen Lebe Grajf.</b>
      </p>
      <figure>
        <img src="https://static.primorske.si/foto/highres/gnweb/719028_241-posta.jpg"/>
        <figcaption>Foto: STA</figcaption>
      </figure>
      <p><b>LJUBLJANA</b> &gt; Skladno z napovedjo sindikata se bo stavka začela v ponedeljek opolnoči v poštno-logističnih centrih in se bo nadaljevala vse do preklica. V času stavke bo pošta, kot je v izjavi povedala Lebe Grajfova, v vseh enotah izvajala poštne storitve, ki so jih dolžni izvajati skladno z zakonom o poštnih storitvah in zakonom o stavki.</p>
      <p>"Dogovorili smo se, da bomo tudi v času stavke izvajali večji nabor storitev, kot to nalaga zakon," je poudarila. Pošta Slovenije bo tako v vseh enotah izvajala prenos vseh vrst pisemskih pošiljk, prenos do 10 kilogramov težkih paketov, celoten prenos pošiljk v mednarodnem prometu in prenos vseh nujnih pošiljk. Moteni pa bodo prenosi reklam in več kot 10 kilogramov težkih paketov, plačilne storitve in še nekatere druge storitve, kot je prodaja blaga.</p>
      <h3>Še ne vedo, koliko zaposlenih se bo pridružilo stavki</h3>
      <p>V Pošti Slovenije, ki bo po zagotovilih Lebe Grajfove za fizične osebe in poslovno javnost vse podatke glede poteka poštnega prometa med stavko in glede motenj ažurno objavljala na svoji spletni strani, trenutno še ne vedo, koliko zaposlenih se bo pridružilo stavki. S temi podatki bodo razpolagali šele v ponedeljek, ko se bodo odprla poštna okenca.</p>
      <p>Tudi v Sindikatu poštnih delavcev zaenkrat še nimajo konkretnega števila sodelujočih v stavki. Kot je za STA povedala predstavnica sindikata <b>Diana Kos</b>, pa je po informacijah, ki jih imajo, podpora stavki zelo visoka.</p>
      <p>Nov krog pogajanj s sindikatom bo stekel prihodnji teden, točnega datuma še ni, zagotovo pa to še ne bo v ponedeljek, pravi Lebe Grajfova.</p>
      <p>Poslovodstvo pošte se je sicer po besedah generalnega direktorja <b>Borisa Novaka</b> v vseh krogih pogajanj odločalo o tem, ali zagotovijo stalnost zaposlitve vseh 6300 zaposlenih v skupini, upoštevajoč rezultate poslovanja, ali pa sledijo parcialnim interesom dela zaposlenih. "Odločitev je bila zagotoviti stalnost zaposlitve. To ne pomeni, da nismo podali konkretne ponudbe, kaj lahko zaposlenim ponudimo v letih 2019, 2020 in 2021," je dejal.</p>
      <h3>Niso se poenotili glede 10-odstotnega zvišanja plač</h3>
      <p>Novak je poudaril, da so se s Sindikatom poštnih delavcev v pogajanjih sicer vsebinsko poenotili glede vseh stavkovnih zahtev, razen glede zahteve po 10-odstotnem zvišanju plač. Poslovodstvo je po njegovih besedah sindikatu danes predlagalo izplačilo poslovne uspešnosti za letos, kar je načrtovano že sicer v primeru bistvenega preseganja načrtovanih poslovnih rezultatov. "Ponujenih 1,5 milijona evrov sindikatu ni zadoščalo," je izpostavil.</p>
      <p>Kosova je medtem dejala, da je zahteva sindikata o dvigu plač jasna, ponudba poslovodstva pa se je po njenih besedah nanašala zgolj na določeno izplačilo konec letošnjega leta iz naslova poslovne uspešnosti. "Naša zahteva o desetodstotnem dvigu plač je bila za poslovodstvo nesprejemljiva. Jasno smo povedali, da v letu 2020 zahtevamo višje plače, morda ne takoj z januarjem, vsekakor pa do konca leta," je dejala.</p>
      <p>Desetodstotni dvig plač bi po besedah Lebe Grajfove pomenil približno 12 milijonov evrov dodatnih stroškov letno. "Zahteva ne pove veliko, če je ne postavimo v kontekst ostalih okoliščin, v katerih poslujemo," je poudarila. Spomnila je, da je poslovodstvo z obema reprezentativnima sindikatoma že februarja sklenilo zavezujoč dogovor, s katerim bi zagotovili tudi izboljšanje materialnih in socialnih pravic delavcev. "To vključuje tudi korekcijo plač, ki smo jo predlagali za leto 2021, ko bo začela veljati nova kolektivna pogodba," je pojasnila.</p>
      <p>Po Novakovih besedah so v pogajanjih s sindikatom vedno govorili o organizaciji in pogojih dela, nikoli pa, kot je poudaril, ni bilo zvišanje plač primarni pogoj. "Danes pa naenkrat govorimo o zvišanju plač kot o primarnem pogoju," je dejal.</p>
      <p>Koliko bo zaradi stavke znašala poslovna škoda, Novak vnaprej ne more napovedati, saj ni jasno, v kolikšnem obsegu se bo stavka izvajala. "Verjamemo, da bo Pošta Slovenije ostala nacionalni poštni operater," je še povedal prvi mož družbe.</p>
    </article>
  </body>
</html>