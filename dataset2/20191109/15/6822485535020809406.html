<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818115.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T15:15:00+00:00"/>
    <meta property="og:title" content="ایندیپندنت: کارزار فشار حداکثری آمریکا علیه ایران شکست می‌خورد"/>
    <meta property="og:description" content="به گزارش فارس، وبگاه روزنامه «ایندیپندنت» در گزارشی به بررسی سیاست‌های دولت آمریکا علیه جمهوری اسلامی ایران پرداخته و به نقل از تحلیلگران سیاسی نوشت «کارزار فشار حداکثری ترامپ نتیجه عکس داده و شکست خواهد خورد»."/>
  </head>
  <body>
    <article>
      <h1>ایندیپندنت: کارزار فشار حداکثری آمریکا علیه ایران شکست می‌خورد</h1>
      <address>
        <time datetime="2019-11-09T15:15:00+00:00">09 Nov 2019, 15:15</time>
      </address>
      <p>یک روزنامه انگلیسی با بیان اینکه دیگر چیزی برای تحریم در ایران باقی نمانده، تحلیل کرد که کارزار فشار حداکثری دولت آمریکا علیه ایران شکست خواهد خورد.</p>
      <p>به گزارش فارس، وبگاه روزنامه «ایندیپندنت» در گزارشی به بررسی سیاست‌های دولت آمریکا علیه جمهوری اسلامی ایران پرداخته و به نقل از تحلیلگران سیاسی نوشت «کارزار فشار حداکثری ترامپ نتیجه عکس داده و شکست خواهد خورد».</p>
      <p>در ابتدای این گزارش ضمن اشاره به خروج دولت آمریکا به ریاست «دونالد ترامپ» از توافق هسته‌ای ایران، آمده است: «سیاست کارزار فشار حداکثری تا کنون در آوردن ایران به میز مذاکره یا محدود کردن فعالیت‌های منطقه‌ای آن در خاورمیانه موفق نبوده است».</p>
      <p>بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند. </p>
      <p>این روزنامه با بیان اینکه ایران توانسته با برخی اقدامات اقتصادی، تاثیر تحریم‌های آمریکا را تا حدودی خنثی کند، نوشت: «از دیدگاه بین‌المللی نیز جهان در موضوع مناقشات هسته‌ای بیشتر با تهران همدردی دارد تا ایالات متحده. زیرا ایران بعد از خروج آمریکا از توافق هسته‌ای و نقض مفاد آن، برای یک سال کاملا به آن توافق پایبند ماند».</p>
      <p>ایندیپندنت به نقل از مدیر «مرکز مطالعات خاورمیانه در دانشگاه دِنوِر» می‌نویسد که دولت ترامپ آغازکننده اختلافات هسته‌ای با ایران بوده و مسئول اصلی حل نشدن آن نیز است. همچنین دولت ترامپ چندان مقبولیتی در عرصه جهانی ندارد.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. جمهوری اسلامی ایران تا کنون در چهار گام از تعهدات برجامی خود کاسته است.</p>
      <p>«هری رایس» مدیر استراتژی و سیاست‌گذاری در «صندوق جدید اسرائیل» به این روزنامه گفت در سال 2015 که مباحثات درباره برجام در ایالات متحده انجام می‌شد، مشخص بود که دستگاه‌های امنیتی اسرائیل از جمله رکن اطلاعاتی ارتش نظر کاملا متفاوتی با مخالفت «بنیامین نتانیاهو» نخست‌وزیر این رژیم با توافق هسته‌ای داشتند.</p>
      <p>رایس با بیان اینکه دستگاه‌های امنیتی رژیم صهیونیستی، برجام را روشی برای محدود کردن پیشرفت‌های هسته‌ای ایران می‌دانند، توضیح داد: «رویکرد تمامیت‌خواه نخست‌وزیر اسرائیل نه تنها منجر به اجرای سفت‌وسخت برجام و اتحاد 5+1 نشد بلکه خروج یکجانبه و عجولانه آمریکا و بی‌ثباتی این توافق را باعث شد».</p>
      <p>این روزنامه در پایان سیاست دولت ترامپ علیه ایران را منزوی‌کننده آمریکا و تضعیف‌کننده اهرم فشار آن در اجرای برجام دانسته و تاکید کرد: «فعلا گزینه‌های ترامپ و دولتش در برابر ایران، در حال تمام شدن است. دیگر چیزی برای تحریم کردن در ایران نمانده است و به جز اقدام نظامی،‌ دیگر فشاری نیست که [به ایران] وارد شود».</p>
    </article>
  </body>
</html>