<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-pujdou-na-finy-s-langhamerem-v-brance-rusove-zdolali-svedy/1818758?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T15:47:00+00:00"/>
    <meta property="og:title" content="Češi půjdou na Finy s Langhamerem v brance, Rusové zdolali Švédy"/>
    <meta property="og:description" content="Helsinky - Proti mistrům světa Finům nastoupí do dnešního utkání turnaje Karjala v Helsinkách v brance českého týmu Marek Langhamer. Když Češi porazí Finy v základní hrací době, zajistí si prvenství v turnaji. Rozhodlo o tom dnešní odpolední vítězství Ruska nad Švédy 5:4 po nájezdech."/>
  </head>
  <body>
    <article>
      <h1>Češi půjdou na Finy s Langhamerem v brance, Rusové zdolali Švédy</h1>
      <address><time datetime="2019-11-09T15:47:00+00:00">09 Nov 2019, 15:47</time> by <a rel="author" href="http://www.ctk.cz/" target="_blank">ČTK</a></address>
      <p>Helsinky - Proti mistrům světa Finům nastoupí do dnešního utkání turnaje Karjala v Helsinkách v brance českého týmu Marek Langhamer. Když Češi porazí Finy v základní hrací době, zajistí si prvenství v turnaji. Rozhodlo o tom dnešní odpolední vítězství Ruska nad Švédy 5:4 po nájezdech.</p>
      <slideshow>
        <figure>
          <img src="https://i3.cn.cz/6/1573313917_P201911090430201.jpg"/>
        </figure>
        <figure>
          <img src="https://i3.cn.cz/6/1573305368_P201911090326201.jpg"/>
        </figure>
        <figure>
          <img src="https://i3.cn.cz/6/1573157604_P201911071193301.jpg"/>
        </figure>
        <figure>
          <img src="https://i3.cn.cz/6/1573157279_P201911071188501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>"Dneska půjde do branky Marek Langhamer, Roman Will dostává volno," řekl po dnešním rozbruslení novinářům asistent trenéra Karel Mlejnek. Will odchytal úvodní duel ve čtvrtek v Leksandu proti Švédsku a spolehlivým výkonem pomohl k výhře 3:1.</p>
      <p>Trenéři se tak prozatím drží původního plánu, že každý zápas turnaje odchytá jiný gólman. V neděli na závěr proti Rusům by měla být řada na Karlu Vejmelkovi. "Ještě to všechno bude předmětem diskuze po skončení dnešního utkání," podotkl Mlejnek.</p>
      <p>Hru Finů trenéři studovali ze záznamu jejich vystoupení proti sborné (4:3). "Utvrdili jsme se v tom, co Finové hrají. Je to velmi kompaktní mužstvo, většinu ho tvoří hráči z mistrovství světa. Mají výborně sehrané přesilovky, velmi detailně jsme to z tohoto úhlu rozebírali," prozradil Mlejnek.</p>
      <p>"Věříme, že v oslabení budeme úspěšní, ale hlavně že budeme minimálně vylučovaní. Také jsme se připravovali na to, jak překonat výborný forčekink soupeře. Na finském týmu je každopádně velmi dobře patrný rukopis, s nímž se představili na mistrovství světa v Bratislavě. Ty vzorce a koncept hry, to je stejné," doplnil Mlejnek.</p>
      <p>Obránce Petr Zámorský finského soupeře označil za velmi rychlého a bruslivého. "Musíme se dobře připravit, abychom stačili hlavně bruslařsky a byli úspěšní. Finové moc slabin nemají, my se ale musíme soustředit na svůj výkon a být alespoň o ten jeden gól lepší," řekl.</p>
      <p><b>Předpokládaná sestava ČR:</b> Langhamer - Šustr, Jeřábek, Moravčík, Krejčík, Zámorský, D. Musil, Pyrochta, Galvas - Nestrašil, Jan Kovář, Řepík - H. Zohorna, T. Zohorna, R. Zohorna - Jaškin, Sedlák, Smejkal - M. Kovařčík, Filippi, O. Beránek.</p>
      <h3>Rusové na Karjale zdolali Švédsko 5:4 po nájezdech</h3>
      <p>Sborná uspěla v duelu poražených týmů z úvodních utkání, přestože promarnila dvoubrankový náskok, který měla ještě v 54. minutě. V osmé sérii nájezdů rozhodl útočník Nikita Sošnikov, jenž se trefil i v základní hrací době.</p>
      <p>Po vyrovnané úvodní desetiminutovce otevřel skóre Slepyšev, který překonal Hellberga parádní ranou na vzdálenější tyčku z kruhu pro vhazování. O necelé čtyři minuty později prokázal důraz na brankovišti Žafjarov a bekhendovou dorážkou zvýšil.</p>
      <p>Švédové, kteří podlehli v úvodním zápase doma v Leksandu českému týmu 1:3, hledali recept na překonání Bobkova až do poloviny základní doby. Na konci 30. minuty fauloval Okulov a Klingberg si při trestném střílení s ruským gólmanem parádně pohrál. Sborná však využila ve 35. minutě dvě sekundy před vypršením Bertilssonova trestu početní výhodu a Semjonov jí z dorážky vrátil dvougólové vedení.</p>
      <p>Zápas ve 49. minutě opět zdramatizoval Wikstrand, jenž vypálil za kruhy zápěstím. I když se netrefil zdaleka tak dokonale pod horní tyčku jako ve čtvrtek proti českému brankáři Willovi, propustil Bobkov puk za svá záda.</p>
      <p>Zanedlouho zacílil z kruhu pro vhazování přesně do horního růžku Sošnikov a sborná měla zpět dvoubrankový náskok, již potřetí v utkání. Jenže Seveřané se nevzdali. O 106 sekund později snížil Händemark. Švédově se pak ubránili v oslabení, takřka tři minuty před závěrem sáhli ke hře bez gólmana a Hansson v čase 57:43 vyrovnal.</p>
      <p>V prodloužení měly velké šance rozhodnout oba celky, tu největší při zakončení do odkryté branky Ožiganov, přesto došlo na nájezdy. V nich poslal sbornou ve druhé sérii do vedení skvěle provedeným pokusem Šumakov, jenže ve čtvrté sérii vyrovnal Hansson. Rozhodnutí nakonec přinesla až osmá série a gól Sošnikova.</p>
      <h3>Turnaj Karjala v Helsinkách, součást Euro Hockey Tour:</h3>
      <p>
        <b>Švédsko - Rusko 4:5 po sam. nájezdech (0:2, 1:1, 3:1 - 0:0)</b>
      </p>
      <p>Branky a nahrávky: 30. C. Klingberg z trest. střílení, 49. Wikstrand (Rödin, Friberg), 54. Händemark (Brodin, Bertilsson), 58. Hansson (C. Klingberg) - 11. Slepyšev (Okulov), 15. Žafjarov (Sergejev, K. Semjonov), 35. K. Semjonov (Žafjarov, Sergejev), 52. Sošnikov (Kuzmenko, Burdasov), rozhodující nájezd Sošnikov. Rozhodčí: Kova, Heikkinen - Thomann, Jusi (všichni Fin.). Vyloučení: 6:7. Využití: 1:2. Diváci: 3252.</p>
      <p>Švédsko: Hellberg - Sellgren, Wikstrand, Hansson, Dahlbeck, Lundberg, Bertilsson - Lindqvist, Berglund, Friberg - Zaar, Händemark, Sylvegard - C. Klingberg, O. Lindberg, Rödin - Brodin, L. Johansson, Bromé. Trenér: Johan Garpenlöv.</p>
      <p>Rusko: Bobkov - Ožiganov, Blažijevskij, Rafikov, Zub, Sergejev, Fazylzjanov, Šaripzjanov, Miščenko - Okulov, P. Karnauchov, Slepyšev - Burdasov, Švec-Rogovoj, Kuzmenko - Žafjarov, K. Semjonov, Šumakov - Kajumov, Alexejev, Sošnikov - Kudrjavcev. Trenér: Alexej Kudašov.</p>
      <p>
        <b>Tabulka turnaje:</b>
      </p>
      <ul>
        <li>1. | <b>ČR</b> | 1 | 1 | 0 | 0 | 0 | 3:1 | 3</li>
        <li>2. | Finsko | 1 | 1 | 0 | 0 | 0 | 4:3 | 3</li>
        <li>3. | Rusko | 2 | 0 | 1 | 0 | 1 | 8:8 | 2</li>
        <li>4. | Švédsko | 2 | 0 | 0 | 1 | 1 | 5:8 | 1</li>
      </ul>
    </article>
  </body>
</html>