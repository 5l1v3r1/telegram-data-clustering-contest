<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-poli-u-mikulova-vysadili-alej-s-90-mandlonemi/1819026?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T15:05:00+00:00"/>
    <meta property="og:title" content="Na poli u Mikulova vysadili alej s 90 mandloněmi"/>
    <meta property="og:description" content="Mikulov (Břeclavsko) - Na poli u Mikulova na Břeclavsku vysadil dnes místní okrašlovací spolek prvních 90 mandloní, které tvoří základ nové aleje. Výsadbu připravil spolek k 30. výročí sametové revoluce. Do tří let by stromů v aleji mělo být kolem 200, uvedl v tiskové zprávě vedoucí Správy CHKO Pálava Jiří Kmet."/>
  </head>
  <body>
    <article>
      <h1>Na poli u Mikulova vysadili alej s 90 mandloněmi</h1>
      <address><time datetime="2019-11-09T15:05:00+00:00">09 Nov 2019, 15:05</time> by <a rel="author" href="http://www.ctk.cz/" target="_blank">ČTK</a></address>
      <p>Mikulov (Břeclavsko) - Na poli u Mikulova na Břeclavsku vysadil dnes místní okrašlovací spolek prvních 90 mandloní, které tvoří základ nové aleje. Výsadbu připravil spolek k 30. výročí sametové revoluce. Do tří let by stromů v aleji mělo být kolem 200, uvedl v tiskové zprávě vedoucí Správy CHKO Pálava Jiří Kmet.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573307627_P201911090345001.jpg"/>
        </figure>
        <figure>
          <img src="https://i3.cn.cz/6/1573307688_P201911090345801.jpg"/>
        </figure>
        <figure>
          <img src="https://i3.cn.cz/6/1573308219_P201911090359401.jpg"/>
        </figure>
        <figure>
          <img src="https://i3.cn.cz/6/1573308223_P201911090359601.jpg"/>
        </figure>
      </slideshow>
      <p>Alej a také travnaté pásy a polní cesty rozčlení více než stohektarové pole mezi Mikulovem a Klentnicí u Kočičí skály. "Třicáté výročí znovunabytí svobody je vhodným okamžikem uvědomit si, co se za tu dobu podařilo a co ne. Když se podíváme na zemědělskou krajinu, dokonce i v CHKO Pálava, je bilance nepříliš radostná. Hospodaří se na obrovských blocích, které jsou dědictvím socialistické kolektivizace, a zemědělská krajina často připomíná poušť bez života," uvedla botanička Helena Prokešová.</p>
      <p>Stačí přitom podle ní relativně málo. Do krajiny vrátit remízky, solitérní stromy, aleje, obyčejné polní cesty či travnaté pásy. Taková krajina podle ní nejen láká lidi k procházkám, ale je i domovem pro stovky druhů živočichů včetně ohrožených brouků, včel či ptáků.</p>
      <p>"Mohli jsme využít toho, že ?papírově už síť zeleně a cest ve vlastnictví města existovala po pozemkových úpravách. Nebylo ale jednoduché vše domluvit s městem, dosavadními nájemci, sepsat smlouvy a hlavně zajistit všechny práce," uvedla předsedkyně Okrašlovacího spolku Jana Drochytková. S výsadbou pomohla Správa CHKO Pálava i Mikulov. Peníze spolek získal z různých zdrojů. Například od lidí, kteří mohli adoptovat jednotlivé stromy, také od Nadace Partnerství či Nadace Blížksobě manželů Vohánkových.</p>
    </article>
  </body>
</html>