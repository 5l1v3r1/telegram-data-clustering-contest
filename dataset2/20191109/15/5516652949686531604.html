<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425451/h-kathoristikh-symbolh-toy-stefanoy-dhmhtra-sthn-dhmioyrgia-toy-stadioy-sthn-kameiro"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T15:15:02+00:00"/>
    <meta property="og:title" content="Η καθοριστική συμβολή του Στέφανου Δημητρά στην δημιουργία του σταδίου στην Κάμειρο"/>
    <meta property="og:description" content="Δυσαναπλήρωτο είναι το κενό που αφήνει ο Στέφανος Δημητράς στο κομμάτι του αθλητισμού, μιας και συνέβαλε τα μέγιστα, ώστε να γίνει πραγματικότητα ένα όνειρο για πολλούς φιλάθλους της Καμείρου, το στάδιο «Ιωάννης Πρώτος»."/>
  </head>
  <body>
    <article>
      <h1>Η καθοριστική συμβολή του Στέφανου Δημητρά στην δημιουργία του σταδίου στην Κάμειρο</h1>
      <h2>Όταν μιλάει ο Γκαστόνε</h2>
      <address>
        <time datetime="2019-11-09T15:15:02+00:00">09 Nov 2019, 15:15</time>
      </address>
      <p>
        <b>Δυσαναπλήρωτο είναι το κενό που αφήνει ο Στέφανος Δημητράς στο κομμάτι του αθλητισμού, μιας και συνέβαλε τα μέγιστα, ώστε να γίνει πραγματικότητα ένα όνειρο για πολλούς φιλάθλους της Καμείρου, το στάδιο «Ιωάννης Πρώτος».</b>
      </p>
      <p>Πρόκειται για το στολίδι του στίβου περισσότερο, αλλά εξυπηρετεί και τον Ευκλή, καθώς έχει τη δυνατότητα ν’ αγωνίζεται σε εγκαταστάσεις με φυσικό τάπητα και σε μια περιοχή σπάνιου φυσικού κάλλους.</p>
      <p>
        <b>Όσοι τον γνώριζαν στη Σορωνή ξέρουν πόσο πολύ αγάπησε τον Ευκλή, τον οποίο υπηρέτησε ως προπονητής και ποδοσφαιριστής, ξεκινώντας από ‘κει για να φτάσει ν’ αγωνίζεται ως τη Β’ Εθνική με τη μεγάλη Ρόδο.</b>
      </p>
      <p>Χαρακτηριστικό είναι πως και ο Γιώργος Παπαδημήτρης, μέλος της ΕΠΣΔ και πρόεδρος για πάρα πολλά χρόνια στον Ηρακλή Μαριτσών, δηλώνει συντετριμμένος με την απώλεια του πρώην δημάρχου Καμείρου.</p>
      <p>
        <b>Τον θεωρεί ως έναν από τους συνοδοιπόρους στην πορεία αυτήν για την ανάπτυξη του αθλητισμού στο νησί, κάτι που άλλωστε φάνηκε από το έργο του ως παρακαταθήκη και για τις επόμενες γενιές.</b>
      </p>
      <p>Τα ειλικρινή του συλλυπητήρια εξέφρασε με επιστολή του στη «ΡΟΔΙΑΚΗ» και ο ΓΑΣ Υγεία Ρόδου, ένας σύλλογος στίβου που έχει τη χαρά να συμμετέχει σε αγώνες στο στάδιο «Ιωάννης Πρώτος».</p>
      <p>
        <b>Είναι πια φανερό πόσο μεγάλη σημασία έχει για έναν παράγοντα της τοπικής αυτοδιοίκησης να προσφέρει στον αθλητισμό από την καρδιά του και όχι για λόγους …ψηφοθηρίας.</b>
      </p>
    </article>
  </body>
</html>