<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545921.html/%D8%A8%D8%B5%DB%8C%D8%B1%D8%AA-%D9%84%D8%A7%D8%B2%D9%85%D9%87-%D8%AE%D9%86%D8%AB%DB%8C-%D8%B3%D8%A7%D8%B2%DB%8C-%D8%AA%D9%88%D8%B7%D8%A6%D9%87-%D8%AF%D8%B4%D9%85%D9%86%D8%A7%D9%86---%D8%AA%D9%88%D8%AC%D9%87-%D8%A8%D9%87-%D9%85%D9%86%D8%B2%D9%84%D8%AA-%D8%A7%D8%AC%D8%AA%D9%85%D8%A7%D8%B9%DB%8C-%D9%88-%D9%82%D8%AF%D8%A7%D8%B3%D8%AA-%D9%BE%D9%84%DB%8C%D8%B3-%D8%A7%D8%B2-%D8%A7%D9%87%D9%85-%D8%AA%D8%A7%DA%A9%DB%8C%D8%AF%D8%A7%D8%AA-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T15:32:00+00:00"/>
    <meta property="og:title" content="بصیرت لازمه خنثی سازی توطئه دشمنان / توجه به منزلت اجتماعی و قداست پلیس از اهم تاکیدات است"/>
    <meta property="og:description" content="آیت الله دری نجف آبادی با تاکید بر ضرورت صیانت و مراقبت از منزلت اجتماعی و قداست پلیس در تراز انقلاب اسلامی گفت: همه نیروهای مسلح و نیروهای امنیتی بایستی با بصیرت و ارتقاء سطح معرفت و آگاهی کارکنان خود در جهت ارتقاء امنیت اجتماعی، خانوادگی، سیاسی و صیانت از حقوق مردم تلاش کنند."/>
  </head>
  <body>
    <article>
      <h1>بصیرت لازمه خنثی سازی توطئه دشمنان / توجه به منزلت اجتماعی و قداست پلیس از اهم تاکیدات است</h1>
      <h2>آیت الله دری نجف آبادی:</h2>
      <address>
        <time datetime="2019-11-09T15:32:00+00:00">09 Nov 2019, 15:32</time>
      </address>
      <p>آیت الله دری نجف آبادی با تاکید بر ضرورت صیانت و مراقبت از منزلت اجتماعی و قداست پلیس در تراز انقلاب اسلامی گفت: همه نیروهای مسلح و نیروهای امنیتی بایستی با بصیرت و ارتقاء سطح معرفت و آگاهی کارکنان خود در جهت ارتقاء امنیت اجتماعی، خانوادگی، سیاسی و صیانت از حقوق مردم تلاش کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ آیت الله قربانعلی دری نجف آبادی امروز در آئین افتتاحیه نهمین دوره بصیرت غیرتمرکزی فرماندهی انتظامی استان مرکزی با قدردانی از تلاش ها و ایثارگری های کارکنان ناجا در اقصی نقاط کشور در ایجاد امنیت و انضباط  اجتماعی گفت: نیروی انتظامی به عنوان یک سازمان اثر گذار، مسئول حفظ آرامش و برقراری نظم و امنیت عمومی، نیازمند کارکنانی بصیر و آگاه است و در تحقق این مهم نقش آموزه های دینی به عنوان عاملی برای تضمین تحقق اهداف و اجرای صحیح در مأموریت های سازمانی همواره نمود داشته است.</p>
      <p>دری نجف آبادی حضور نیروی انتظامی را به معنای امنیت برشمرد و با تاکید بر بصیرت افزایی به عنوان یکی از آموزه های دینی ادامه داد: نداشتن هوشیاری و آگاهی نسبت به مسائل روز، باعث ایجاد سطحی نگری و عدم درک حقیقت می شود، چرا که حقایق را همیشه نمی توان از لایه های بیرونی به دست آورد و گاه تدبر و تعمق، ضرورت درک حقیقت است.</p>
      <p>وی دفاع از ارزش ها و حفظ حدود الهی را یکی از محوری ترین تکالیف پلیس جامعه اسلامی خواند و بیان کرد:‌ با توجه به این که نیروی انتظامی یک سازمان انسان محور است و نیروی انسانی، محور اصلی تشکیل دهنده این سازمان می باشد، با توجه به آسیب ها و چالش های فرا روی ، توجه به منزلت اجتماعی و قداست پلیس از تاکیداتی است که همواره باید بدان توجه شود.</p>
      <p>نماینده ولی فقیه در استان عقل، علم و معرفت را سه عنصر مهم در بصیرت افزایی و ارتقاء سطح آگاهی و معرفت دینی دانست و اظهار کرد: همه نیروهای مسلح و نیروهای امنیتی بایستی با بصیرت و ارتقاء سطح معرفت و آگاهی کارکنان خود در جهت ارتقاء امنیت اجتماعی، خانوادگی، سیاسی و صیانت از حقوق مردم تلاش کنند.</p>
      <p>وی بصیرت را یکی از ضروریت ها در حوزه جنگ نرم و خنثی سازی توطئه‌های دشمنان دانست و عنوان کرد: بصیرت یعنی بیان حقایق و پیشگیری از گسترش انحرافات و پیام‌های دروغین و امروز با گسترش فزاینده فضای مجازی در کنار امنیت فیزیکی باید با بصیرت افزایی و آگاهی بخشی، نسبت به تأمین امنیت روانی و فکری اقشار مختلف اجتماعی نیز برنامه ریزی داشت که این موضوع امروزه به خوبی در نیروی انتظامی نمایان است.</p>
      <p>دری نجف آبادی به ارتقاء سطح آگاهی پلیس در برخورد با جرایم فضای مجازی نیز تاکید کرد و افزود: همه پلیس های تخصصی بایستی برای موفقیت در ماموریت های خطیر خود در جامعه از آگاهی لازم و کافی در زمینه ماموریتی خود برخوردار باشند.</p>
      <p>امام جمعه اراک در پایان با تقدیر از دست اندرکاران برگزاری این همایش های بصیرت افزایی در نیروی انتظامی ابراز امیدواری کرد: پلیس در تراز جمهوری اسلامی بایستی با بصیرت و اقتدار بتواند بیش از پیش خدمتگزار مردم، سرباز ولایت و پاسدار حریم امنیت کشورمان باشد و به وظایف و مأموریت های مختلفی که برعهده دارد به خوبی و شایستگی عمل کند.</p>
      <p>انتهای پیام/</p>
      <p> </p>
    </article>
  </body>
</html>