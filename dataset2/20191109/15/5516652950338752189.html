<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425461/sto-synedrio-newn-agrotwn-o-antiper-filhmonas-zannetidhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T15:30:01+00:00"/>
    <meta property="og:title" content="Στο συνέδριο νέων αγροτών ο αντιπερ. Φιλήμονας Ζαννετίδης"/>
    <meta property="og:description" content="Ο αντιπεριφερειάρχης Αγροτικής Ανάπτυξης Φιλήμονας Ζαννετίδης θα είναι παρών στο 26ο πανελλήνιο συνέδριο της Ένωσης Νέων Αγροτών που διεξάγεται στη Νάξο το τριήμερο 8-10 Νοεμβρίου."/>
  </head>
  <body>
    <article>
      <h1>Στο συνέδριο νέων αγροτών ο αντιπερ. Φιλήμονας Ζαννετίδης</h1>
      <address>
        <time datetime="2019-11-09T15:30:01+00:00">09 Nov 2019, 15:30</time>
      </address>
      <p>
        <b>Ο αντιπεριφερειάρχης Αγροτικής Ανάπτυξης Φιλήμονας Ζαννετίδης θα είναι παρών στο 26ο πανελλήνιο συνέδριο της Ένωσης Νέων Αγροτών που διεξάγεται στη Νάξο το τριήμερο 8-10 Νοεμβρίου.</b>
      </p>
      <p>Οι εργασίες του συνεδρίου θα πραγματοποιηθούν σε διαφορετικές αίθουσες και σε διαφορετικές τοποθεσίες για να μπορέσουν οι συμμετέχοντες να έχουν τη δυνατότητα επισκέψεων σε αγροκτήματα και κτηνοτροφία των περιοχών. Η Πανελλήνια Ένωση Νέων Αγροτών έχει γύρω στα 4.000 μέλη σε ολόκληρη τη χώρα και συντονίζει και εκπροσωπεί τις τοπικές Ενώσεις Νέων Αγροτών που αποτελούν τις πρωτοβάθμιες οργανώσεις των νέων αγροτών.</p>
      <p>Η ΠΕΝΑ ιδρύθηκε το 2006 και ο μεγάλος στόχος της είναι η συνένωση όλων των ΕΝΩΣΕΩΝ ΝΕΩΝ ΑΓΡΟΤΩΝ σε πανελλαδικό επίπεδο, ο συντονισμός, η καθοδήγηση της δράσης τους, η ανάληψη πρωτοβουλιών, η έκφραση, προώθηση και ευόδωση των σκοπών τους.</p>
      <p>Στα συνέδρια οι εκπρόσωποι των Ενώσεων αναλύουν τις δράσεις τους, καταθέτουν προτάσεις, υποβάλλουν ερωτήσεις και ενημερώνονται για τις νέες εξελίξεις στα αγροτικά ζητήματα. Το συνέδριο παρακολουθούν και εκπρόσωποι του Υπουργείου Αγροτικής Οικονομίας, βουλευτές και φορείς που το αντικείμενο εργασίας τους είναι η αγροτική ανάπτυξη.</p>
      <p>Ο κ. Ζαννετίδης εκτός από την παρουσία του στο συνέδριο θα έχει συναντήσεις και με τους φορείς του νησιού για να συζητήσει και να ενημερωθεί για τα προβλήματα, την πορεία των έργων και τις δυνατότητες περαιτέρω ανάπτυξης του αγροτικού τομέα.</p>
    </article>
  </body>
</html>