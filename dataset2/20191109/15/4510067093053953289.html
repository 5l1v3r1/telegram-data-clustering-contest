<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/toamna-se-numara-simfoniile-festivalul-muzicii-clasice-incepe-luni-la-filarmonica-oradea-152656.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T15:00:00+00:00"/>
    <meta property="og:title" content="Toamna se numără simfoniile: Festivalul muzicii clasice începe luni la Filarmonica Oradea"/>
    <meta property="og:description" content="Simfoniile Toamnei debutează luni la Filarmonica de Stat. Pe parcursul a două săptămâni, melomanii vor fi răsfăţaţi cu şase seri de concerte vocale, camerale şi simfonice, cu invitaţi solişti, dirijori, ansambluri de instrumentişti din ţară şi străinătate."/>
  </head>
  <body>
    <article>
      <h1>Toamna se numără simfoniile: Festivalul muzicii clasice începe luni la Filarmonica Oradea</h1>
      <address><time datetime="2019-11-09T15:00:00+00:00">09 Nov 2019, 15:00</time> by <a rel="author" href="https://www.ebihoreanul.ro/contact/Ioana%20Car%C5%A3i%C5%9F#redactia_form" target="_blank">Ioana Carţiş</a></address>
      <figure>
        <img src="https://www.ebihoreanul.ro/modules/news/files/a-kodaly-filharmonia-debrecen-osbemutatoja-a-budapesti-tavaszi-fesztivalon-original-28645.jpg"/>
        <figcaption>Foto: www.jegy.hu</figcaption>
      </figure>
      <p>
        <b>Simfoniile Toamnei debutează luni la Filarmonica de Stat. Pe parcursul a două săptămâni, melomanii vor fi răsfăţaţi cu şase seri de concerte vocale, camerale şi simfonice, cu invitaţi solişti, dirijori, ansambluri de instrumentişti din ţară şi străinătate.</b>
      </p>
      <p>Seara de luni, 11 noiembrie, este dedicată Orchestrei Filarmonicii "Kodaly" din Debreţin, condusă de dirijorul este Kollar Imre, din Ungaria, iar solist este pianistul Goran Filipec din Croaţia. Din program fac parte Rapsodia spaniolă şi Rapsodia Ungară de Franz Liszt. Concertul va începe la ora 19.</p>
      <p>Marţi, 12 noiembrie, de la ora 19, urcă pe scenă Gaudeamus Quartet din Braşov, adică Lucia Neagoe la vioara I, Raluca Irimia vioara II, Leona Varvarichi, violă, şi Ştefan Neagoe, la violoncel, care vor interpreta lucrări de R. Vlad, D. Dediu, U. Vlad, A. Pop şi A. Iorgulescu.</p>
      <p>Joi, 14 noiembrie, de la ora 19, melomanii vor putea audia lucrări de M. Bruch şi H. Berlioz susţinute de Orchestra Simfonică a Filarmonicii Oradea sub bagheta dirijorului Janko Zsolt, solista invitată fiind violonista Murvai Marta, din Germania.</p>
      <p>În a doua săptămână, Festivalul continuă cu concertul cameral Exhibition Duo, format din violonistul Francesco Ionaşcu şi chitaristul italian Giacomo Bigoni, cu lucrări de N. Paganini, H. Villa-Lobos, M. de Falla, L. Snowden şi A. Piazzolla. Concertul va avea loc luni, 18 noiembrie, de la ora 19.</p>
      <p>Marţi, 19 noiembrie, de la ora 19, Andrei Kivu, invitat din Franţa, va susţine un recital de violoncel cu lucrări de J.S. Bach.</p>
      <p>Simfoniile Toamnei se încheie joi, 21 noiembrie, de la ora 19, cu concertul vocal-simfonic susţinut de Orchestra Filarmonicii, condusă de Grigore Constantin, şi de Corul Filarmonicii, dirijat de Laszloffy Zsolt, iar solişti vor fi Andrei Licareţ, pian, Fulop Timea, soprană, Veress Orsolya, alt, Mihai Urzicana, tenor, Iustinian Zetea, bas.</p>
      <p>Biletele se pot cumpăra la sediul Filarmonicii, din strada Moscovei nr. 5, de luni până vineri între orele 11-17, precum şi cu o oră înainte de concert, iar abonamentele sunt valabile pentru toate concertele.</p>
    </article>
  </body>
</html>