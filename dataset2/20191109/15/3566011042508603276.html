<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545935.html/%D8%A7%D8%BA%D9%85%D8%A7%D8%B6%DB%8C-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%A7%D8%B3%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T15:18:00+00:00"/>
    <meta property="og:title" content="اغماضی در برخورد با مفاسد اقتصادی نداریم"/>
    <meta property="og:description" content="رییس کل دادگستری استان کرمانشاه گفت:‌ اغماضی در برخورد با مفاسد اقتصادی نداریم."/>
  </head>
  <body>
    <article>
      <h1>اغماضی در برخورد با مفاسد اقتصادی نداریم</h1>
      <h2>رییس کل دادگستری کرمانشاه:</h2>
      <address>
        <time datetime="2019-11-09T15:18:00+00:00">09 Nov 2019, 15:18</time>
      </address>
      <p>رییس کل دادگستری استان کرمانشاه گفت:‌ اغماضی در برخورد با مفاسد اقتصادی نداریم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل <a href="http://www.mersadnews.ir/news/386814/%D8%A7%D8%BA%D9%85%D8%A7%D8%B6%DB%8C-%D8%AF%D8%B1-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D9%85%D9%81%D8%A7%D8%B3%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%86%D8%AF%D8%A7%D8%B1%DB%8C%D9%85"> </a><a href="http://www.mersadnews.ir/">شبکه اطلاع رسانی مرصاد</a>، پرویز توسلی زاده پیش از ظهر امروز شنبه در نشست فعالان اقتصادی استان کرمانشاه که در اتاق بازرگانی برگزار شد با بیان اینکه اعتقادی به کار نمایشی و بی نتیجه ندارم، اظهار داشت: همانطور که مقام معظم رهبری می فرمایند در شرایط کنونی کشور مساله اقتصادی در راس امور قرار دارد.</p>
      <p>رئیس کل دادگستری استان کرمانشاه فعالان اقتصادی را مدیران اقتصادی جامعه معرفی کرد و افزود: اقتصاد برای ما یک اصل نیست بلکه مسیری است برای رسیدن به معنویت لذا رسیدگی به مشکلات این بخش مساله ای اساسی است.</p>
      <p>وی گفت: یکی از مهم ترین مباحث نظری در تمام نظام‌های سیاسی که تئوری ارائه می‌دهند مساله مالکیت است و زیباترین نگاه به مالکیت نگاه اسلام است که منشاء الهی دارد.</p>
      <p>توسلی زاده بیان کرد: احترام به کارآفرین و صاحب صنعت برای ما مهم است و مالکیت مردم در تمام حوزه‌ها برای ما قابل احترام است.</p>
      <p>رئیس کل دادگستری استان کرمانشاه ادامه داد: در بخش کیفری تعدادی جرائم مهم داریم که در اولویت کار دادگستری هستند و معتقد به برخورد شدید با آنها هستیم، اما در سایر موارد اعتقاد به دخالت نداریم و با استفاده از نهادهای سازشی، روحانیت، صنوف و ... در صدد رفع آنها خواهیم بود.</p>
      <p>وی خاطرنشان کرد: همچنین در نظر داریم تمام جرائم در حوزه صنفی توسط خود اصناف حل و فصل شود.</p>
      <p>توسلی‌زاده همچنین عنوان کرد: در بخش حقوقی نیز معتقدیم پرونده‌های ورودی در شان مردم استان نیست لذا باید سعی کنیم تا اختلافات را به حداقل برسانیم و مشکلات را حل و فصل کنیم.</p>
      <p>رئیس کل دادگستری استان کرمانشاه در خصوص صدور رای قضات نیز گفت: رای باید مستند و مستدل باشد و آنچنان علمی باشد که جامعه را قانع کند.</p>
      <p>وی بیان داشت: برای ما خوشایند نیست که یک فرد صنفی دغدغه آرامش را داشته باشد و احساس نا امنی کند به همین دلیل این حق مردم است که در خصوص مشکلات خود بدون واسطه با ما در ارتباط باشند.<br/><br/>توسلی‌زاده در بخش دیگری از سخنانش از حمایت دستگاه قضایی از فضای کسب و کار و تولید در استان خبر داد و گفت: واحدهایی که تا کنون تعطیل شده‌اند اگر می‌دانند بخش قضایی می‌تواند گره گشایی کند حتما مکاتبه کنند و ما با جدیت پیگیر خواهیم بود.</p>
      <p>رئیس کل دادگستری استان کرمانشاه با تصریح اینکه در مبارزه با مفاسد اقتصادی اغماض نخواهیم کرد و به شدت با آن برخورد می‌کنیم، اظهار داشت: فساد اقتصاد را نابود و منابع را از بین می‌برد، همچنین منابع انسانی را هدر می‌دهد و اجازه نمی دهد نقدینگی به سمت تولید برود.</p>
      <p>وی افزود: مدیران با تمام ظرفیت در اختیار مردم باشد و انقلابی و جهادی کار کند و هر مدیری قصور کند و ترک فعل داشته باشد تحت تعقیب قرار خواهد گرفت و با آنها برخورد خواهد شد.<br/><br/>توسلی زاده افزود: در سطح استان ۲۲۰ بنگاه معاملات ملکی داریم و از آنجایی که ۸۰ درصد قراردادهای مالی مربوط به خرید املاک و عقد قرارداد در بنگاه‌های معاملات ملکی است لذا با بحث انعقاد قرارداد الکترونیکی بخش عمده‌ای از پرونده‌هایی که مربوط به این بخش است در استان کاهش پیدا می‌کند.</p>
      <p>قاضی‌القضات کرمانشاه تاکید کرد: از امروز هر بنگاه معاملات ملکی بحث انعقاد قرارداد الکترونیکی را رعایت نکرد حتما پیگیری خواهیم کرد و با آنها برخورد خواهد شد.</p>
      <p>وی همچنین خطاب به رسانه ها گفت: رسانه باید امنیت ملی، منافع جامعه و نظام را تقویت کند و اخبار باید مستند و مستدل باشد و اما اجازه ندارد دیگران را تخریب کند.</p>
      <p>انتهای پیام/</p>
    </article>
  </body>
</html>