<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/prazska-zoo-zahajila-stavbu-noveho-pavilonu-goril/1819097?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T15:19:00+00:00"/>
    <meta property="og:title" content="Pražská zoo zahájila stavbu nového pavilonu goril"/>
    <meta property="og:description" content="Praha - Pražská zoologická zahrada dnes slavnostně zahájila výstavbu nového pavilonu goril. Učinila tak symbolicky v den 28. narozenin populárního gorilího samce Richarda. Stavba za téměř 210 milionů Kč bez DPH by měla být dokončená do dvou let a stát bude na místě, které nyní slouží jako výběh pro žirafy a další zvířata z africké savany. Podle projektu by převážně přízemní stavba měla co nejvíce splynout s okolním prostředím."/>
  </head>
  <body>
    <article>
      <h1>Pražská zoo zahájila stavbu nového pavilonu goril</h1>
      <address><time datetime="2019-11-09T15:19:00+00:00">09 Nov 2019, 15:19</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražská zoologická zahrada dnes slavnostně zahájila výstavbu nového pavilonu goril. Učinila tak symbolicky v den 28. narozenin populárního gorilího samce Richarda. Stavba za téměř 210 milionů Kč bez DPH by měla být dokončená do dvou let a stát bude na místě, které nyní slouží jako výběh pro žirafy a další zvířata z africké savany. Podle projektu by převážně přízemní stavba měla co nejvíce splynout s okolním prostředím.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573311520_P201911090398101.jpg"/>
        </figure>
        <figure>
          <img src="https://i3.cn.cz/6/1573311699_P201911090404401.jpg"/>
        </figure>
        <figure>
          <img src="https://i3.cn.cz/6/1573312436_P201911090414001.jpg"/>
        </figure>
        <figure>
          <img src="https://i3.cn.cz/6/1573312469_P201911090414201.jpg"/>
        </figure>
        <figure>
          <img src="https://i3.cn.cz/6/1573314498_P201911090437401.jpg"/>
        </figure>
        <figure>
          <img src="https://i3.cn.cz/6/1573314935_zoo.jpg"/>
        </figure>
        <figure>
          <img src="https://i3.cn.cz/6/1573315177_zoo2.jpg"/>
        </figure>
      </slideshow>
      <p>"O novém pavilonu goril jsme mluvili a bojovali za něj víc než šest let," prohlásil ředitel zoo Miroslav Bobek. Přestěhovat gorily bylo podle něho nutné kvůli tomu, že jejich současný příbytek je v záplavové oblasti. "Deklarovali jsme proto nutnost postavit nový pavilon na místě, které bude před povodní naprosto bezpečné," uvedl Bobek. Lokaci vybrali zaměstnanci zoologické zahrady již po záplavách v roce 2013, stavbu ale podle Bobka nejvíce oddálil nesouhlas městské části Troja.</p>
      <p>Gorily jsou podle ředitele u návštěvníků velmi populární. "Jsou to velvyslanci volné přírody a volně žijících goril tady v srdci Evropy," uvedl. Připomněl, že zoo díky tomu, že má gorily v Praze, může také pomáhat lidoopům ve střední Africe. V pražské zoo je v současnosti osmičlenná skupina goril, o které se střídavě stará šest lidí. O jejich popularitě svědčí i to, že lidé přispěli na nový pavilon téměř 36 miliony korun.</p>
      <p>Nový gorilí příbytek bude prostornější a interiér bude podle architekta Petra Bouřila připomínat domov zvířat ze střední Afriky. Zvenku bude nenápadný se zelenou střechou. "Motto zadání bylo, že nejlepší pavilon v zoologické zahradě je ten, který je málo vidět. Proto jsme se řídili tím, aby byl pavilon v terénu skrytý a nekonkuroval přírodním horizontům a krajinnému rázu," uvedl architekt.</p>
      <p>V novém objektu by měli žít vedle goril také luskouni, které slíbila darovat zoo z Tchaj-peje. K pavilonu vznikne několik přístupových cest. V jeho blízkosti nechá zoo postavit nový vstup do areálu zahrady z ulice Pod Hrachovkou.</p>
      <p>Pro výstavbu nového pavilonu goril se Zoo Praha rozhodla kvůli zkušenostem z povodní v letech 2002 a 2013. Současný pavilon je v nejnižší části zoologické zahrady, která byla při záplavách v roce 2002 zatopena a zemřel gorilí samec. Při povodních v roce 2013 je zoo přemístila do protipovodňové věže a chovatelé je jezdili krmit ve člunu.</p>
      <p>Zoo Praha patří k nejnavštěvovanějším místům v hlavním městě. Loni do ní zavítalo téměř půl druhého milionu lidí.</p>
    </article>
  </body>
</html>