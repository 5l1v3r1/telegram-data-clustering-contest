<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/ssha-i-nimechchina-zrobili-vazhlivu-zayavu-shchodo-maybutnogo-nato-638876.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T15:17:39+00:00"/>
    <meta property="og:title" content="США і Німеччина зробили важливу заяву щодо майбутнього НАТО"/>
    <meta property="og:description" content="Поділ фінансового тягаря на утримання альянсу має велике значення, йдеться в заяві альянсу"/>
  </head>
  <body>
    <article>
      <h1>США і Німеччина зробили важливу заяву щодо майбутнього НАТО</h1>
      <address>
        <time datetime="2019-11-09T15:17:39+00:00">09 Nov 2019, 15:17</time>
      </address>
      <h4>Поділ фінансового тягаря на утримання альянсу має велике значення, йдеться в заяві альянсу</h4>
      <p>Держсекретар США Майк Помпео, який раніше розповів про військову допомогу Україні, і міністр оборони Німеччини Аннегрет Крамп-Карренбауер в ході зустрічі, що відбулася в Берліні, наголосили на важливості зміцнення співробітництва двох країн в рамках НАТО, повідомив американський держдепартамент.</p>
      <p>«Держсекретар і міністр оборони наголосили на необхідності зміцнення американо-німецького співробітництва, в тому числі в рамках альянсу НАТО, і погодилися з тим, що поділ тягаря (фінансового на утримання альянсу – Ред.) має велике значення для протидії загрозам трансатлантичної безпеки, а також глобальної безпеки», – йдеться в поширеному повідомленні.</p>
      <p>Сторони також обговорили питання, що стосуються Сирії, України, Ірану, Росії і Китаю, відзначив держдеп, не наводячи подробиць, повідомляє «<a href="https://ukr.segodnya.ua/world/usa/ssha-i-germaniya-sdelali-zayavlenie-o-budushchem-nato-1357610.html">Сегодня</a>».</p>
      <p>Питання, які стосуються НАТО, стали предметом обговорень світових політиків після заяв президента Франції Еммануеля Макрона, який засумнівався в життєздатності Північноатлантичного альянсу.</p>
      <p>Напередодні він заявив, що <a href="https://glavcom.ua/news/makron-zayaviv-pro-smert-mozku-nato-638489.html">НАТО перебуває в коматозному стані<b> </b>через повну відсутність координації</a> щодо стратегічних рішень між США і союзниками по НАТО, зокрема, Туреччиною.</p>
      <p>«Те, що ми переживаємо на даний час – це кома НАТО», – сказав Макрон британському журналу The Economist.</p>
      <p>З президентом Франції не погодився генсек НАТО Єнс Столтенберг, який заявив, що співпраця виключно європейських країн не зможе замінити трансатлантичну єдність.</p>
      <p>«Європейська єдність не може замінити трансатлантичну єдність», – сказав Столтенберг, коментуючи слова Макрона.</p>
      <p>«Будь-яка спроба віддалити Європу від Північної Америки створює ризик для ослаблення альянсу і трансатлантичного зв’язку, та може й розділити Європу», – зазначив генсек альянсу.</p>
      <p>У свою чергу Помпео заявив, що НАТО продовжує відігравати важливу стратегічну роль в питаннях убезпечення в світі.</p>
      <p>«Я думаю, що НАТО залишається важливим, можливо, одним з найважливіших, стратегічних партнерств за всю історію», – сказав Помпео на спільній прес-конференції з головою МЗС ФРН Хайко Маасом.</p>
      <p>За словами держсекретаря США, з огляду на ключову роль альянсу необхідно, щоб всі країни-члени виконували свої зобов’язання за видатками на оборону.</p>
      <p>Маас також зазначив, що також не поділяє думки Макрона.</p>
      <p>Нагадаємо, новий голова Єврокомісії Урсула фон дер Ляєн заявила, що північноатлантичний альянс має зберегти свою провідну роль в європейській колективній обороні, що в той же час буде доповнюватися європейською системою убезпечення.</p>
      <blockquote>
        <b>Читайте також: <a href="https://glavcom.ua/news/derzhsekretar-ssha-rozpoviv-pro-robotu-nad-stabilnistyu-v-ukrajini-638822.html">Держсекретар США розповів про роботу над стабільністю в Україні.</a></b>
      </blockquote>
      <related>
        <a href="https://glavcom.ua/columns/srudenko/diletantstvo-zelenskogo-u-zovnishniy-i-vnutrishniy-politici-dorogo-obiydetsya-ukrajini-638744.html"/>
        <a href="https://glavcom.ua/world/observe/demokrati-gotujut-trampu-nespodivanij-podarunok-na-rizdvo-the-hill-638842.html"/>
        <a href="https://glavcom.ua/world/observe/u-nimechchini-vidbuvajutsja-urochistosti-na-chest-30-richchja-padinnja-berlinskoji-stini-638826.html"/>
      </related>
    </article>
  </body>
</html>