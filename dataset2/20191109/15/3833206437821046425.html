<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912472.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T15:29:00+00:00"/>
    <meta property="og:title" content="Фенове на Ботев: Развалянето на концесията затваря вратите за оздравяване на клуба"/>
    <meta property="og:description" content="Управителният съвет на Сдружение ПФК Ботев излезе с важна декларация след проведената в четвъртък ср..."/>
  </head>
  <body>
    <article>
      <h1>Фенове на Ботев: Развалянето на концесията затваря вратите за оздравяване на клуба</h1>
      <address>
        <time datetime="2019-11-09T15:29:00+00:00">09 Nov 2019, 15:29</time>
      </address>
      <p>Управителният съвет на Сдружение ПФК Ботев излезе с важна декларация <b><a href="https://www.plovdiv24.bg/sport/sport/911902.html">след проведената в четвъртък среща в Коматево със собственика</a></b> на клуба <a href="https://www.plovdiv24.bg/sport/persons/5148.html">Георги Самуилов</a>. Сдружението, което притежава 1 процент от акциите, за пореден път споменава за "поети ангажименти от хора на високи позиции в държавата", които не са изпълнени.</p>
      <p>За първи път обаче в прав текст се казва, че евентуалното разваляне на концесията за стадион "Христо Ботев" ще сложи край на шансовете за оздравяване на клуба.</p>
      <p><b>Plovdiv24.bg</b> публикува официалното обръщение без редакторска намеса:</p>
      <p>
        <i>Скъпи ботевисти,</i>
      </p>
      <p>
        <i>Лансираната преди няколко дни идея за развалянето на концесията на Стадион Христо Ботев, хвърли в смут привържениците на отбора.</i>
      </p>
      <p>
        <i>Тази идея не е нова и тя се споменава периодично през последните няколко години.</i>
      </p>
      <p>
        <i>След обявеното възобновяване на строежа, във всички нас цареше увереност, че поетите ангажименти от хора на високи позиции в държавата ни ще бъдат изпълнени.</i>
      </p>
      <p>
        <i>Не е ясно какво днес променя ситуацията на 180°!</i>
      </p>
      <p>
        <i>Развалянето на концесионния договор за строителството на стадиона затваря вратите пред възможността дружеството ПФК Ботев АД да бъде оздравено и оставя много неясноти и несигурност около бъдещето на стадиона, като "Дом на Ботев Пловдив“.</i>
      </p>
      <p>
        <i>Сдружение ПФК Ботев, призовава своите членове да се включат в предстоящото събиране на 10.11.2019 пред Стадион Христо Ботев от 11.00 часа, организирано от Обединени фракции "Bultras" и "Клуб на привържениците на Ботев Пловдив".</i>
      </p>
      <p>
        <i>Провеждането на това мероприятие и неговата масовост са ясно доказателство към обществеността и хората облечени във власт, че жълто-черната общност не е безразлична пред съдбините си.</i>
      </p>
      <p>
        <i>Сега имаме нужда да сме по-обединени от всякога!</i>
      </p>
      <p>
        <i>Управителен съвет на Сдружение ПФК Ботев</i>
      </p>
    </article>
  </body>
</html>