<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/altin-rezervlerini-en-cokartiran-ulke-turkiye-214646h.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T15:11:39+00:00"/>
    <meta property="og:title" content="Altın rezervlerini en çok artıran ülke Türkiye"/>
    <meta property="og:description" content="Dünya Altın Konseyi'nin (WGC) üçüncü çeyrek altın talebi raporu yayınlandı."/>
  </head>
  <body>
    <article>
      <h1>Altın rezervlerini en çok artıran ülke Türkiye</h1>
      <h2>Dünya Altın Konseyi'nin (WGC) üçüncü çeyrek altın talebi raporu yayınlandı.</h2>
      <address>
        <time datetime="2019-11-09T15:11:39+00:00">09 Nov 2019, 15:11</time>
      </address>
      <p>Buna göre, dünya genelinde altına olan talep artmaya devam ederken, son dönemde altın rezervlerini artıran merkez bankalarının başını Türkiye, Rusya ve Çin'in çekti. Türkiye Cumhuriyet Merkez Bankası (TCMB), dünya merkez bankaları arasında 3'üncü çeyrekte en fazla altın alan banka oldu. Türkiye, üçüncü çeyrekte altın rezervlerine 71,4 ton ekleyerek bu alanda birinciliği göğüsledi. Söz konusu dönemde Merkez Bankası'nın toplam altın rezervleri 385,5 tona çıktı. Türkiye, ağustosta da 41,8 tonla altın alarak, tarihinin en yüksek miktarlı aylık altın alımını gerçekleştirmişti. Rusya aynı dönemde altın rezervlerini artıran ülkelerde ön sıralarda yer aldı. Bu ülke toplam altın rezervlerini 34,9 ton artarak 2 bin 241,9 ton seviyesine yükseltti. Rusya Merkez Bankası'nın altın rezervlerinin dolar karşılığı yaklaşık 100 milyar dolar seviyesinde hesaplandı. Çin ise üçüncü çeyrekte 21,8 tonluk altın alımı gerçekleştirdi.</p>
      <p>
        <b>FONLAR REKOR KIRIYOR</b>
      </p>
      <p>Altın bazlı yatırım fonları (ETF), söz konusu çeyrekte 258,2 ton altın alarak, portföyündeki altın miktarını rekor seviye olan 2 bin 855,3 tona yükseltti. Son dört yılda miktar bazlı en yüksek artışın sağlandığı üçüncü çeyrekteki altın talebinde merkez bankalarının genişleyici para politikası önemli rol oynadı. Söz konusu çeyrekte Kuzey Amerikalı fonların ellerindeki altın miktarı 184,9 ton artış kaydetti. Avrupalı fonlar bu dönemde 55,8 tonluk alım yaparken, Asya fonları rezervlerini 14,3 ton artırdı.</p>
      <p>
        <b>MERKEZ BANKALARI KRİTİK ROL OYNUYOR</b>
      </p>
      <p>WGC'nin verilerine göre, merkez bankaları altın talebindeki artışta kritik rol oynamaya devam ediyor. Bu yılın üçüncü çeyreğinde merkez bankalarının altın rezervlerinde 156,2 tonluk bir artış yaşandı. Yıl başından bugüne kadar toplamda 547,5 tonluk altın alımı yapıldı. Altın arzı üçüncü çeyrekte geçen yılın aynı dönemine göre yüzde 4'lük artışla 1222,3 tona çıktı. Bu durum geri dönüşümde yaşanan yüzde 10'luk artıştan kaynaklandı. Madenlerdeki altın üretimi 2018'in üçüncü çeyreğinde 883,3 ton iken, bu yılın üçücü çeyreğinde yüzde 1'lik düşüşle 877,8 tona geriledi. Yılbaşından bu yana geri dönüşümden kazanılan altın miktarı da 963,1 tona ulaştı.</p>
    </article>
  </body>
</html>