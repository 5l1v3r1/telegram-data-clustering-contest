<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-vedict-after-hearing-judgment-on-ram-temple-youth-posted-objectionable-whatsapp-post-arrested-2840710.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T15:50:10+00:00"/>
    <meta property="og:title" content="Ayodhya Vedict: राम मंदिर पर फैसला सुनकर लगाया यह स्टेटस और हो गया गिरफ्तार"/>
    <meta property="og:description" content="राम जन्म भूमि विवाद पर शनिवार सुबह सुप्रीम कोर्ट का फैसला आने के बाद व्हाटसएप पर एक युवक ने आपत्तिजनक पोस्ट किया था। भड़काऊ पोस्ट करने वाले व्यक्ति के बारे में वालेंटियर्स ने सूचना दी थी। जिस पर..."/>
  </head>
  <body>
    <article>
      <h1>Ayodhya Vedict: राम मंदिर पर फैसला सुनकर लगाया यह स्टेटस और हो गया गिरफ्तार</h1>
      <address><time datetime="2019-11-09T15:50:10+00:00">09 Nov 2019, 15:50</time> by <a rel="author">हिन्दुस्तान टीम,लखनऊ</a></address>
      <p>राम जन्म भूमि विवाद पर शनिवार सुबह सुप्रीम कोर्ट का फैसला आने के बाद व्हाटसएप पर एक युवक ने आपत्तिजनक पोस्ट किया था। भड़काऊ पोस्ट करने वाले व्यक्ति के बारे में वालेंटियर्स ने सूचना दी थी। जिस पर आरोपी को गिरफ्तार किया गया। इसके साथ ही कई जगह पर उत्साह में लोगों ने आतिशबाजी की। हालांकि प्रशासन और पुलिस की तरफ से पटाखे छोड़े जाने पर पाबंदी लगाई गई थी। इसके बाद भी छिटपुट तौर पर आतिशबाजी किये जाने की सूचनायें कंट्रोल रूम को मिली। जिस पर तत्काल कार्रवाई करते हुये स्थिति को संभाला गया।<br/> <br/><b>लगाया था आपत्तिजनक स्टेटस<br/></b> <br/>मूलत: बाराबंकी निवासी रमेश पाल कुण्डरी रकाबगंज में रहता है। रमेश ने अपनी व्हाटसएप प्रोफाइल में भड़काऊ शब्दों का इस्तेमाल करते हुये स्टेटस लगाया था। शिकायत मिलने पर साइबर सेल ने युवक को गिरफ्तार कर लिया। इसके अलावा मलिहाबाद निवासी शिवा शर्मा ने भी फेसबुक पर पोस्ट डाली थी। जिसकी शिकायत वालेंटियर्स ने पुलिस को दी थी। फेसबुक अकाउंट की डिटेल जुटा कर मलिहाबाद पुलिस शिवा के पते पर पहुंची। आपत्तिजनक पोस्ट करने उससे पूछताछ की गई। इंस्पेक्टर मलिहाबाद के अनुसार शिवा ने गलती मानते हुये तत्काल पोस्ट डिलीट कर दी थी। जिस पर उसे चेतावनी देकर छोड़ा गया है।</p>
      <figure>
        <iframe src="https://www.youtube.com/embed/vTnSbrWBbBw" width="560" height="315" data-service="Youtube" scrolling="no"/>
      </figure>
      <p> <br/><b>चटाई जला कर भागे युवक<br/></b> <br/>ठाकुरगंज के सराय माली खां इलाके में दोपहर 12 बजे करीब कुछ लोगों ने चटाई में आग लगा दी। इसके साथ ही आतिशबाजी भी की गई। पाबंदी के बावजूद पटाखे जलाने वालों का स्थानीय लोगों ने विरोध किया। जिस पर दोनों पक्षों में बहस होने लगी। इस बीच पटाखे जलाये जाने की सूचना वॉयरलेस पर फ्लैश होने लगी। पाटानाला चौकी पर मौजूद एसएसपी कलानिधि नैथानी ने तत्काल कार्रवाई करने के निर्देश दिये। पुलिस मौके पर पहुंचती उससे पहले ही युवक भाग निकले।<br/> <br/><b>आतिशबाजी का वीडियो किया वॉयरल<br/></b> <br/>दोपहर 12.30 बजे करीब चौक के कमला नेहरू चौराहे के पास एक युवक आतिशबाजी करने लगा। धमाके की आवाज सुन कर चौराहे के पास तैनात पुलिस कर्मी मौके पर पहुंच गये। सिपाहियों को करीब आते देख पटाखा दगा रहा युवक मौके से भाग निकला। वहीं, राहगीरों ने आतिशबाजी किये जाने का वीडियो सोशल मीडिया पर वॉयरल कर दिया। इंस्पेक्टर चौक पंकज सिंह ने बताया कि फुटेज की मदद से पटाखा दगाने वाले व्यक्ति की पहचान कर कार्रवाई की जायेगी।<br/> <br/><b>बेटे ने जलाई फुलझड़ी, पिता को फटकारा<br/></b> <br/>चौक इलाके में ही पटाखा जलाने की दूसरी घटना हुई। जानकारी के मुताबिक फैसला आने से उत्साहित एक छात्र घर के बाहर फुलझड़ी जला रहा था। गश्त कर रहे सिपाहियों ने छात्र को पटाखे जलाने से रोका। घर के बाहर पुलिस कर्मियों को खड़े देख छात्र के परिवार वाले भी पहुंच गये। बेटे की गलती मानते हुये छात्र के पिता ने पुलिस कर्मियों से माफी मांगी। जिस पर उन्हें हिदायत देकर छोड़ा गया।<br/> <br/><b>पड़ोसियों ने दी पटाखे जलाने की सूचना<br/></b> <br/>हसनगंज के मल्लाहीटोला और दीनदयाल नगर में भी दो जगह पर आतिशबाजी की गई थी। दोपहर करीब 12.45 बजे पटाखे दगाये जाने की जानकारी मिलते ही पुलिस टीम मौके पर पहुंच गई। इस बीच पटाखे जला रहे लोग भाग चुके थे। वहीं, हसनगंज के ही रामलीला मैदान के पास भी कुछ लोगों ने पटाखे छोड़े। जिन्हें स्थानीय लोगों ने ही हटा दिया।</p>
    </article>
  </body>
</html>