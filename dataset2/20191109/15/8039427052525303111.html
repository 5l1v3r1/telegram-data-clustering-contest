<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950598"/>
    <meta property="og:site_name" content="Andhrajyothy"/>
    <meta property="article:published_time" content="2019-11-09T15:46:56+00:00"/>
    <meta property="og:title" content="ముందు రామమందిరం..ఆ తర్వాత ప్రభుత్వం: సంజయ్ రౌత్"/>
    <meta property="og:description" content="ADVT"/>
  </head>
  <body>
    <article>
      <h1>ముందు రామమందిరం..ఆ తర్వాత ప్రభుత్వం: సంజయ్ రౌత్</h1>
      <address>
        <time datetime="2019-11-09T15:46:56+00:00">09 Nov 2019, 15:46</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>ముంబై:</b> మహారాష్ట్రలో ప్రభుత్వం ఏర్పాటుపై ఓవైపు ప్రతిష్ఠంభన కొనసాగుతుండగా, మరోవైపు అయోధ్య వివాదంపై సుప్రీంకోర్టు తీర్పు వెలువడటంతో ఈ రెండింటికీ ముడిపెట్టి శివసేన ఎంపీ సంజయ్ రౌత్ తన అభిప్రాయాన్ని ఓ ట్వీట్‌లో పేర్కొన్నారు. 'మొదట రామమందిరం...ఆ తర్వాత ప్రభుత్వం. అయోధ్యలో ఆలయం, మహారాష్ట్రలో ప్రభుత్వం.. జై శ్రీరామ్' అంటూ నర్మగర్భంగా ఆయన ట్వీట్ చేశారు.</p>
      <p> </p>
      <p>అయోధ్యలో రామమందర నిర్మాణం విషయంలో శివసేన మొదట్నించీ ఉత్సాహం కనబరుస్తూ వచ్చింది. బీజేపీ ఆచితూచి అడుగులు వేస్తూ రాగా, శివసేన ఏకంగా దూకుడు ప్రదర్శిస్తూ రామాలయ నిర్మాణమే తమ లక్ష్యమనే సందేశాన్ని బలంగా క్యాడర్‌లో చొప్పించ గలిగింది. శివసేన చీఫ్ ఉద్ధవ్ థాకరే సైతం సమయం సందర్భం వచ్చినప్పుడల్లా అయోధ్య సందర్శించి ఆలయ నిర్మాణంపై పార్టీ వాదనను బలంగా వినిపిస్తూ వచ్చారు.</p>
      <p> </p>
      <p>కాగా, మహారాష్ట్రలో ప్రభుత్వం ఏర్పాటు చేసే విషయంలో బీజేపీ, శివసేన మధ్య తలెత్తిన విభేదాలు శుక్రవారంనాడు మరింత బిగుసుకున్నాయి. ముఖ్యమంత్రి పదవిని పంచుకునేందుకు బీజేపీతో ఎలాంటి ఒప్పందం జరగలేదని దేవేంద్ర ఫడ్నవిస్ తెగేసి చెప్పగా, ఫడ్నవిస్ అబద్ధాలు చెబుతున్నారని, 50-50 ఫార్ములాపై ఒప్పందం జరిగినప్పుడు అమిత్‌షాతో కలిసి స్వయంగా ఫడ్నవిస్ చర్చల్లో పాల్గొన్నారని శివసేన చీఫ్ ఉద్ధవ్ థాక్రే కౌంటర్ ఇచ్చారు. సీఎం పదవికి ఫడ్నవిస్ రాజీనామా చేయగా, దానిపై సంజయ్ రౌత్ సూటిగా స్పందిస్తూ, శివసేన ఎప్పుడు కోరుకుంటే అప్పుడు ప్రభుత్వం ఏర్పాటు చేసేందుకు సిద్ధంగా ఉందన్నారు.</p>
    </article>
  </body>
</html>