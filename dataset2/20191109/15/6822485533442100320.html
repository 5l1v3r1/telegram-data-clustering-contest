<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818112.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T15:09:00+00:00"/>
    <meta property="og:title" content="واکنش موسوی به تشکیل ائتلاف آمریکایی در خلیج فارس"/>
    <meta property="og:description" content="به گزارش الف، سید عباس موسوی سخنگوی وزارت امور خارجه ایران در واکنش به خبر تشکیل ائتلاف آمریکایی در خلیج فارس اظهار داشت: تاریخ نشان می دهد که ائتلافهای آمریکایی همواره جز اسمی بی مسمی نبوده و تاکنون نه تنها امنیت ایجاد نکرده بلکه باعث ناامنی و بی ثباتی بیشتر در مناطق مختلف جهان شده است. "/>
  </head>
  <body>
    <article>
      <h1>واکنش موسوی به تشکیل ائتلاف آمریکایی در خلیج فارس</h1>
      <address>
        <time datetime="2019-11-09T15:09:00+00:00">09 Nov 2019, 15:09</time>
      </address>
      <p>سخنگوی وزارت امور خارجه جمهوری اسلامی ایران به خبر تشکیل ائتلاف آمریکایی در خلیج فارس واکنش نشان داد.</p>
      <p>به گزارش الف، سید عباس موسوی سخنگوی وزارت امور خارجه ایران در واکنش به خبر تشکیل ائتلاف آمریکایی در خلیج فارس اظهار داشت: تاریخ نشان می دهد که ائتلافهای آمریکایی همواره جز اسمی بی مسمی نبوده و تاکنون نه تنها امنیت ایجاد نکرده بلکه باعث ناامنی و بی ثباتی بیشتر در مناطق مختلف جهان شده است. </p>
      <p>موسوی با اشاره به نیاز آمریکا به سوء استفاده از نام دیگر کشورها برای مشروع نشان دادن اقدامات یکجانبه خود افزود: این اقدام آمریکا که اهداف و مطامع خود را پشت نام معدود کشورهای دیگر پنهان می سازد نشانه ضعف و فقدان مشروعیت بین المللی است. </p>
      <p>سخنگوی دستگاه دیپلماسی در خاتمه از کشورهای منطقه خواست تا با اتکاء به ظرفیت های خود و همسایگان در جهت امنیت پایدار و همه جانبه در منطقه گام بردارند.</p>
      <p>وی افزود: جمهوری اسلامی ایران به عنوان کشوری که طولانی ترین سواحل را در خلیج فارس دارد همچنان با قدرت تمام به حفظ منافع اقتصادی و امنیتی خود از جمله امنیت و ایمنی کشتیرانی در این پهنه آبی ادامه خواهد داد.</p>
    </article>
  </body>
</html>