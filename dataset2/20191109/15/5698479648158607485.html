<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/iran-says-case-open-on-ex-fbi-agent-missing-there-on-cia-job-robert-levinson"/>
    <meta property="og:site_name" content="euronews"/>
    <meta property="article:published_time" content="2019-11-09T15:16:45+00:00"/>
    <meta property="og:title" content="پرونده رابرت لوینسون در دادسرای عمومی و انقلاب ایران باز است"/>
    <meta property="og:description" content="آقای لوینسون در سال ۲۰۰۷ در جزیره کیش ناپدید شد. خانواده وی چهار سال بعد عکس‌هایی از او را با لباس نارنجی مشابه لباس زندانیان گوانتانامو دریافت کردند."/>
  </head>
  <body>
    <article>
      <h1>پرونده رابرت لوینسون در دادسرای عمومی و انقلاب ایران باز است</h1>
      <address><time datetime="2019-11-09T15:16:45+00:00">09 Nov 2019, 15:16</time> by <a rel="author">یورونیوز فارسی </a></address>
      <p>ایران برای اولین بار پس از گذشت نزدیک به سیزده سال از ناپدید شدن رابرت لوینسون در جزیره کیش از مفتوح بودن پرونده‌ وی خبر داده است.</p>
      <p>گروه مبارزه با ناپدید شدگی قهری سازمان ملل متحد می‌گوید جمهوری اسلامی ایران در پاسخ به این نهاد تایید کرده است که رابرت لوینسون، مامور سابق اداره پلیس فدرال ایالات متحده آمریکا در دادستانی عمومی و انقلاب تهران پرونده باز دارد.</p>
      <p>ایران تا کنون داشتن هرگونه اطلاع درباره آقای لوینسون را رد کرده است.</p>
      <p>با این حال معلوم نیست که این پرونده از چه زمانی، با چه مبنایی برای رابرت لوینسون گشوده شده و اکنون چه وضعیتی دارد. محمدحسین آقاسی، وکیل خانواده آقای لوینسون در ایران سال گذشته از صدور قرار منع تعقیب و اعتراض به آن در جریان پرونده‌ای که وی برای موکلش باز کرده بود، خبر داد.</p>
      <p>هفته گذشته وزارت خارجه ایالات متحده آمریکا برای دادن اطلاعات درباره سرنوشت این شهروند ناپدید شده آمریکایی ۲۰ میلیون دلار جایزه تعیین کرد.</p>
      <figure>
        <img src="https://static.euronews.com/articles/stories/04/28/90/64/808x278_cmsv2_2b451f15-0649-559c-b2e1-c6a99b80fd9c-4289064.jpg"/>
        <figcaption>آرشیو خبرگزاری فرانسه</figcaption>
      </figure>
      <p>آقای لوینسون در سال ۲۰۰۷ در جزیره کیش ناپدید شد. خانواده وی چهار سال بعد عکس‌هایی از او را با لباس نارنجی مشابه لباس زندانیان گوانتانامو دریافت کردند.</p>
      <p>آسوشیتدپرس در سال ۲۰۱۳ با انتشار گزارشی اعلام کرد براساس تحقیقات <a href="https://farsi.euronews.com/2013/12/13/missing-american-was-working-for-cia-in-iran">آقای لوینسون برای سازمان مرکزی اطلاعات ایالات متحده (سیا) کار می‌کرده</a> است. واشنگتن در همان زمان انتشار این گزارش را تقبیح و آن را غیرمسئولانه توصیف کرد.</p>
      <p>
        <b>بیشتر بخوانید:</b>
        <a href="https://farsi.euronews.com/2013/12/13/missing-american-was-working-for-cia-in-iran">آسوشیتدپرس: رابرت لوینسون مامور سازمان سیا بوده است</a>
      </p>
    </article>
  </body>
</html>