<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/pera-evita-la-sconfitta-recanatese-fermata-dal-pineto-foto/1323020/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T15:56:37+00:00"/>
    <meta property="og:title" content="Pera evita la sconfitta, Recanatese fermata dal Pineto (FOTO)"/>
    <meta property="og:description" content="SERIE D - Al Tubaldi la capolista acciuffa il pari all'85' contro la terza della classe"/>
  </head>
  <body>
    <article>
      <h1>Pera evita la sconfitta, Recanatese fermata dal Pineto (FOTO)</h1>
      <h2>SERIE D - Al Tubaldi la capolista acciuffa il pari all'85' contro la terza della classe</h2>
      <address><time datetime="2019-11-09T15:56:37+00:00">09 Nov 2019, 15:56</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Fpera-evita-la-sconfitta-recanatese-fermata-dal-pineto-foto%2F1323020%2F">Condividi11</a><a href="https://twitter.com/intent/tweet?text=Pera+evita+la+sconfitta%2C++Recanatese+fermata+dal+Pineto++%28FOTO%29+&amp;url=https%3A%2F%2Fwww.cronachemaceratesi.it%2F2019%2F11%2F09%2Fpera-evita-la-sconfitta-recanatese-fermata-dal-pineto-foto%2F1323020%2F">Tweet</a>Email11 Condivisioni</p>
      <p> </p>
      <p>di <b>Michele Carbonari </b>(foto di <b>Federico De Marco</b>)</p>
      <p><b>Il solito bomber Pera, nel finale, risolleva la Recanatese dalle sabbie mobili. Il Pineto (terzo in classifica) conduce al Tubaldi fino all’85, ma un’invenzione di Borrelli (per lui anche due pali) permette all’attaccante toscano di timbrare il nono centro in campionato (1-1) e regalare il primo pareggio stagionale ai leopardiani, nell’anticipo dell’undicesima giornata d’andata del girone F di Serie D.</b> I giallorossi si portano al primo posto solitario (28 punti), con una lunghezza di vantaggio sul SN Notaresco impegnato domani a Matelica. I ragazzi di Giampaolo recriminano anche per un paio di episodi dubbi accaduti nel finale: gol non gol di Pera e carambola sul corpo di Padovani che entra in porta ma l’arbitro, in confusione negli ultimi minuti, ferma tutto e ammonisce l’attaccante giallorosso insieme al portiere ospite.</p>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto1-650x433.jpg"/>
      </figure>
      <p><b>La cronaca</b>. La Recanatese spinge subito forte e squilla nelle prime battute con Raparo e Senigagliesi, entrambi contratti in angolo. La reazione del Pineto è immediata e affidata ad Alessandro, che sfiora il gol al 9′, e a Sarritzu, che converge e chiama Sprecacè agli straordinari. Al 21′ Borrelli fa tremare il palo direttamente da calcio piazzato dal limite dell’area, Pera insacca sulla ribattuta ma in posizione irregolare. Nel finale di tempo ci provano sia Pera (Remo Amadio blocca centralmente) che Acquadro (sfera out). In ombra per i primi 45′, Pedroni si risveglia con una bella girata che fa gridare al gol i tanti tifosi giallorossi nelle tribune. L’attaccante under è anche il primo a regolare emozioni nella ripresa, al 10′, ma spara alto un suggerimento di capitan Nodari. Borrelli è di nuovo sfortunato due giri di lancette dopo: si inserisce sul filtrante di Raparo e soltanto il legno nega la gioia del gol. Al quarto d’ora Acquadro imbecca Alessandro che dentro l’area fulmina Sprecacè: Recanatese freddata e Pineto in vantaggio al Tubaldi. Sarritzu spaventa ancora la retroguardia locale, rientra sul mancino e calcia a lato. I leopardiani non riescono a cambiare il ritmo, neanche la girandola di cambi di mister Giampaolo porta i risultati sperati. Per lo meno fino al 40′: Borrelli sguscia e inventa sulla sinistra, pennella per l’incornata di bomber Pera che gonfia la rete, complice l’infelice uscita di Remo Amadio, e fissa il definitivo 1-1. L’attaccante toscano colpisce di testa anche due minuti dopo, il portiere non trattiene e il guardalinee segnala il corner. Poi la palla rinviata da Remo Amadio finisce in rete dopo una carambola sul corpo di Padovani, l’arbitro ferma il gioco e dopo il triplice fischio espelle il neoentrato Ciarcelluti per proteste.</p>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto-FDM-11-650x405.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto2-325x226.jpg"/>
        <figcaption>Mister Federico Giampaolo</figcaption>
      </figure>
      <p>
        <b>Il tabellino:</b>
      </p>
      <p><b>RECANATESE (3-5-2)</b>: Sprecacè 6; Nodari 6, Esposito 6,5, Ficola 6; Lattanzi 6 (28′ s.t. Monachesi s.v.), Borrelli 7, Morales 6 (22′ s.t. Padovani 6,5), Raparo 6,5, Senigagliesi 5,5 (35′ s.t. Ruci s.v.); Pedroni 5 (22′ s.t. Lombardi 6), Pera 7. A disp.: Bruno, Dodi, Monti, Sopranzetti, Giaccaglia. All.: Giampaolo.</p>
      <p><b>PINETO (4-3-3)</b>: Remo Amadio 5,5, Perini 6, Pepe 6, Speranza 6, Marini 6; Acquadro 6 (30′ s.t. Bianciardi s.v.), Stefano Amadio 6,5, D’Angelo 6; Sarritzu 6,5 (37′ s.t. Massa s.v.), Festa 5, Alessandro 6,5 (23′ s.t. Ciarcelluti 5). A disp.: Montese, Cissè, Bianco, Camplone, Orlando, Palumbo. All.: Rachini.</p>
      <p><b>TERNA ARBITRALE</b>: Taricone di Perugia (Giudice di Frosinone – Pasqualetto di Aprilia)</p>
      <p><b>RETI</b>: 15′ s.t. Alessandro, 40′ s.t. Pera.</p>
      <p><b>NOTE</b>: spettatori: 500 circa. Ammoniti: Lattanzi, Borrelli, Acquadro, Ficola, Nodari, Pepe, Rachini, Marini, Remo Amadio, Padovani. Espulso: Ciarcelluti al 95′. Recupero: (1’+5′).</p>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto-FDM-7-650x433.jpg"/>
        <figcaption>Il gol di Pera</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto4-650x418.jpg"/>
        <figcaption>Uno dei pali colpiti colpiti da Borrelli</figcaption>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto-650x360.jpg"/>
      </figure>
      <p> </p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto3-650x445.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/recanatese-pineto-FDM-10-650x395.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>