<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/250-ciclistes-van-a-lledoners-per-demanar-la-llibertat-dels-presos-independentistes/noticia/2962156/"/>
    <meta property="og:site_name" content="CCMA"/>
    <meta property="article:published_time" content="2019-11-09T15:35:00+00:00"/>
    <meta property="og:title" content="250 ciclistes van a Lledoners per demanar la llibertat dels presos independentistes"/>
    <meta property="og:description" content="Molts dels participants han sortit des d'Agramunt, a l'Urgell, en una cursa anomenada &quot;Pedals per la Llibertat&quot;"/>
  </head>
  <body>
    <article>
      <h1>250 ciclistes van a Lledoners per demanar la llibertat dels presos independentistes</h1>
      <h2>Molts dels participants han sortit des d'Agramunt, a l'Urgell, en una cursa anomenada "Pedals per la Llibertat"</h2>
      <address><time datetime="2019-11-09T15:35:00+00:00">09 Nov 2019, 15:35</time> by <a rel="author">Redacció</a></address>
      <p>En plena jornada de reflexió s'ha fet un acte davant la<b> presó de Lledoners</b>, un dels centenars que s'han convocat per a aquest dissabte. Hi han arribat més de<b> 250 ciclistes</b>, alguns que han sortit des d'<b>Agramunt</b>, a l'Urgell, i d'altres que s'hi han afegit durant el recorregut, en el que s'ha anomenat <a href="https://www.inscripcions.cat/lledoners9nov/"><b>"Pedals per la Llibertat"</b></a>.</p>
      <p>Els participants han començat la cursa a les 8 del matí i molts han recorregut uns <b>75 quilòmetres</b> entre Agramunt i Sant Joan de Vilatorrada, al Bages. A les dues del migdia han arribat al <b>Pla de Lledoners</b>, darrere del centre penitenciari on hi ha els set líders independentistes empresonats: Oriol Junqueras, Joaquim Forn, Josep Rull, Jordi Turull, Jordi Sànchez, Jordi Cuixart i Raül Romeva.</p>
      <p>Els ciclistes han pedalat durant sis hores en una<b> jornada lúdica, reivindicativa i esportiva</b>. Hi han participat famílies senceres que han arribat a un punt on ja s'ha convertit en habitual la convocatòria de concentracions.<br/> </p>
      <figure>
        <img src="https://www.ccma.cat/multimedia/jpg/5/2/1573310122425.jpg"/>
      </figure>
      <p><i>Molts dels ciclistes han sortit d'Agramunt i han recorregut uns 75 quilòmetres </i><br/><br/>Un dels participants, <b>Macià Biosca</b>, ha explicat quin ha estat el seu recorregut fins a arribar a Lledoners.</p>
      <blockquote>"Venim de Lleida. Hem sortit de les Borges Blanques i venim aquí per aquesta aberració dels polítics que estan empresonats injustament. Hem vingut per donar-los el nostre suport."</blockquote>
      <p><b>Núria Granyó</b> ha destacat el <b>to reivindicatiu </b>d'aquesta cursa ciclista.</p>
      <blockquote>"És una jornada de reivindicació per tot el que està passant en el nostre poble, en el nostre país, i és una manera de fer arribar tot el nostre suport als presos que tenim aquí."</blockquote>
      <p> </p>
      <figure>
        <img src="https://www.ccma.cat/multimedia/jpg/8/3/1573310125138.jpg"/>
      </figure>
      <p><i>Els participants a la cursa arribant al Pla de Lledoners </i><br/><br/><b>Reivindicació i esport </b>al mateix temps, ha subratllat <b>Mati Porta</b>, un dels més de 250 ciclistes que han participat en aquesta cursa.</p>
      <blockquote>"És una festa esportiva amb un missatge de fons."</blockquote>
      <p>"Pedals per la Llibertat" s'afegeix als <a href="https://www.ccma.cat/324/el-pp-demana-que-es-prohibeixin-els-actes-de-tsunami-democratic-la-jornada-de-reflexio/noticia/2961863/"><b>nombrosos actes</b></a> que es fan a tot el territori a la jornada de reflexió prèvia a les<a href="https://www.ccma.cat/324/10n-quartes-eleccions-generals-en-quatre-anys-una-despesa-global-de-520-milions/noticia/2962135/"><b> eleccions generals</b></a>.</p>
    </article>
  </body>
</html>