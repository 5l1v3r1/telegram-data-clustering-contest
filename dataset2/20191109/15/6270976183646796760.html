<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/09/vindman-zayavyv-shho-stenograma-rozmovy-trampa-i-zelenskogo-bula-zminena-pered-oprylyudnennyam/"/>
    <meta property="og:site_name" content="Рубрика"/>
    <meta property="article:published_time" content="2019-11-09T15:02:29+00:00"/>
    <meta property="og:title" content="Віндман заявив, що стенограма розмови Трампа і Зеленського була змінена перед оприлюдненням"/>
    <meta property="og:description" content="Директор із питань Європи Ради національної безпеки США Александр Віндман у своїх свідченнях у справі імпічменту президента США розповів про деталі телефонної розмови 25 липня між Дональдом Трампом і Володимиром Зеленським. За словами Віндмана, метою дзвінка було привітання президента України з перемогою його партії на парламентських виборах, пише Громадське. «Ми вважали, що організація ще однієї […]"/>
  </head>
  <body>
    <article>
      <h1>Віндман заявив, що стенограма розмови Трампа і Зеленського була змінена перед оприлюдненням</h1>
      <address><time datetime="2019-11-09T15:02:29+00:00">09 Nov 2019, 15:02</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/09/678-2-620x420.jpg"/>
      </figure>
      <p>
        <b>
          <b>Директор із питань Європи Ради національної безпеки США Александр Віндман у своїх свідченнях у справі імпічменту президента США розповів про деталі телефонної розмови 25 липня між Дональдом Трампом і Володимиром Зеленським.</b>
        </b>
      </p>
      <p>За словами Віндмана, метою дзвінка було привітання президента України з перемогою його партії на парламентських виборах, пише <a href="https://hromadske.ua/posts/zelenskogo-gotuvali-do-rozmovi-z-trampom-vidpovidalnij-za-ukrayinu-pracivnik-radi-nacbezpeki-ssha">Громадське.</a></p>
      <p>«Ми вважали, що організація ще однієї привітальної телефонної розмови буде гарним сигналом підтримки його, його партії та його планів», — пояснив чиновник.</p>
      <p>Стенограма дзвінка Трампа й Зеленського, за словами чиновника Ради нацбезпеки, не повністю відповідала змісту сказаного. До того ж, вона зберігалася не за стандартною процедурою, а в «іншій, більш захищеній системі».</p>
      <related>
        <h4>Читайте також</h4>
        <a href="https://rubryka.com/2019/11/08/u-kongresi-rozsekretyly-2-novyh-pokazannya-shhodo-impichmentu-trampa/"/>
      </related>
      <p>Віндман пропонував правки до стенограми, але не всі з них були відображені у її фінальній версії, яка була оприлюднена 24 вересня. Перша стосувалася згадки Трампом «записів», де начебто Джо Байден хвалиться тим, що він «зупинив розслідування» (йдеться про розслідування справи Burisma, де деякий час працював син Байдена).</p>
      <p>Друга правка Віндмана стосувалася згадки Зеленським назви компанії Burisma. В оприлюдненій стенограмі вона замінена словами «компанія, яку ви згадали в цьому питанні». При цьому в тексті стенограми немає жодної згадки слова «Burisma».</p>
      <p>«Для мене той факт, що [Зеленський — ред.] згадав саме Burisma, свідчить про те, що його готували до цієї розмови», — сказав Віндман.</p>
      <p>Чиновник був відповідальним за підготовку інформаційних матеріалів до телефонної розмови для Трампа.</p>
      <related>
        <h4>Читайте також</h4>
        <a href="https://rubryka.com/2019/11/09/rozsliduvannya-z-impichmentu-trampa-do-rizdva-zmi/"/>
      </related>
      <p>Вони пройшли попереднє погодження в Раді нацбезпеки й тодішнього радника Трампа Джона Болтона. За словами Віндмана, в цих матеріалах не було жодної згадки ані про компанію Burisma, ані про розслідування щодо Джозефа Байдена — одного з головних кандидатів у президенти від Демократичної партії на вибори 2020 року.</p>
      <p>Пізніше Віндман засвідчив: тон розмови 21 квітня й 25 липня між Зеленським і Трампом дуже відрізнявся: у липневому дзвінку після привітань із перемогою на парламентських виборах Трамп «швидко перейшов до слів про те, що США зробили багато для України, а європейці не зробили більше».</p>
      <p>«Я тоді почав розуміти, що цього не було в складених мною підготовчих матеріалах… Звісно, президент не зобов’язаний слідувати ним, бо політику визначає він, але з розвитком подій я побачив у цьому зростання ризиків», — заявив Віндман конгресменам.</p>
      <p>Нагадаємо, що <a href="https://rubryka.com/2019/11/08/u-ssha-pereviryayut-chy-zamorozhuvav-tramp-dopomogu-ukrayini/">у США перевіряють чи заморожував Трамп допомогу Україні.</a></p>
      <p>Тим часом <a href="https://rubryka.com/2019/11/08/tramp-gotovyj-opublikuvaty-stenogramu-shhe-odniyeyi-rozmovy-iz-zelenskym/">Трамп заявив, що готовий опублікувати стенограму ще однієї розмови із Зеленським.</a></p>
      <p>Зазначимо, <a href="https://rubryka.com/2019/11/07/tramp-hotiv-shhob-genprokuror-nazvav-jogo-rozmovu-iz-zelenskym-zakonnoyu/">Трамп хотів, щоб генпрокурор назвав його розмову із Зеленським законною.</a></p>
    </article>
  </body>
</html>