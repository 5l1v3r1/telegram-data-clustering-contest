<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/672f0f30345adac5/caderea-zidului-berlinului-angela-merkel-ii-cere-europei-sa-si-apere-valorile-fundamentale.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-09T15:42:34+00:00"/>
    <meta property="og:title" content="Căderea Zidului Berlinului: Angela Merkel îi cere Europei să-şi apere valorile fundamentale"/>
    <meta property="og:description" content="Cancelarul german Angela Merkel a lansat sâmbătă, cu ocazia marcării a 30 de ani de la căderea Zidului Berlinului, un apel la apărarea valorilor fundamentale, precum democraţia şi libertatea, în contextul provocărilor în creştere pentru Europa, transmite Agerpres."/>
  </head>
  <body>
    <article>
      <h1>Căderea Zidului Berlinului: Angela Merkel îi cere Europei să-şi apere valorile fundamentale</h1>
      <address><time datetime="2019-11-09T15:42:34+00:00">09 Nov 2019, 15:42</time> by <a rel="author">Jurnal.md</a></address>
      <p>
        <b>Cancelarul german Angela Merkel a lansat sâmbătă, cu ocazia marcării a 30 de ani de la căderea Zidului Berlinului, un apel la apărarea valorilor fundamentale, precum democraţia şi libertatea, în contextul provocărilor în creştere pentru Europa, transmite Agerpres.</b>
      </p>
      <p>''Valorile care stau la baza Europei - libertatea, democraţia, egalitatea, statul de drept şi apărarea drepturilor omului - nu pot fi luate de-a gata şi trebuie să fie apărate mereu'', a spus Merkel într-un discurs rostit în Capela Reconcilierii din Berlin, unul dintre locurile în care sâmbătă berlinezii şi-au adus aminte de drama divizării oraşului lor de zidul care l-a separat între 1961 şi 9 noiembrie 1989.</p>
      <p>Şefa executivului de la Berlin a adăugat că ''data de 9 noiembrie ne aminteşte că ura, rasismul şi antisemitismul trebuie să fie combătute''.</p>
      <p>Capela Reconcilierii din capitala germană a fost ridicată pe locul unei foste biserici distruse în timpul dictaturii comuniste est-germane întrucât lăcaşul de cult se afla în zona neutră dintre cele două părţi ale Berlinului.</p>
      <p>''Zidul Berlinului aparţine istoriei şi ne învaţă că niciun zid care exclude oamenii şi restrânge libertatea nu este atât de înalt sau lung încât să nu poată fi depăşit. Acest lucru este valabil pentru noi toţi, atât din Est, cât şi din Vest'', a subliniat Angela Merkel, ea însăşi originară din fosta Republică Democrată Germană (RDG, Germania de Est) şi care şi-a început cariera politică după căderea Zidului Berlinului.</p>
      <p>La rândul său, preşedintele Germaniei, Frank-Walter Steinmeier, a atenţionat, într-o alocuţiune rostită la un memorial de pe Bernauer Strasse din Berlin în prezenţa omologilor săi din Polonia, Ungaria, Republica Cehă şi Slovacia, că ''democraţia liberală este contestată şi pusă sub semnul întrebării''.</p>
      <p>''Împreună cu prietenii noştri, ne amintim cu mare recunoştinţă evenimentele de acum 30 de ani. Fără dorinţa de libertate şi curajul polonezilor şi ungurilor, cehilor şi slovacilor, revoluţiile paşnice din Europa de Est şi reunificarea Germaniei nu ar fi fost posibile'', a afirmat Steinmeier.</p>
      <p>În timpul ceremoniei, preşedinţii german, polonez, ungar, ceh şi slovac au depus coroane de flori la memorialul ridicat pe Bernauer Strasse.</p>
      <p>În august 1989, poliţia de frontieră ungară le-a permis turiştilor est-germani să treacă în mod liber frontiera către Austria, ceea ce a deschis calea către căderea Zidului Berlinului, eveniment survenit trei luni mai târziu.</p>
      <p>Ceremoniile de la Berlin vor culmina, la Poarta Brandenburg, cu un eveniment la care au fost invitaţi, printre alţii, orchestra Filarmonicii din Berlin, dirijată de Daniel Barenboim, şi cunoscutul DJ WestBam.</p>
    </article>
  </body>
</html>