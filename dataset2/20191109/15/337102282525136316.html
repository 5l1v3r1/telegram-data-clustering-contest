<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D9%84%D9%88%D9%84%D8%A7-%D8%AF%D8%A7%D8%B3%DB%8C%D9%84%D9%88%D8%A7%D8%8C-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1%DB%8C-%D9%BE%DB%8C%D8%B4%DB%8C%D9%86-%D8%A8%D8%B1%D8%B2%DB%8C%D9%84-%D9%BE%D8%B3-%D8%A2%D8%B2%D8%A7%D8%AF%DB%8C-%D8%A7%D8%B2-%D8%B2%D9%86%D8%AF%D8%A7%D9%86-%D8%A8%D9%87-%D9%86%D8%A8%D8%B1%D8%AF-%D8%A8%D8%A7-%D9%81%D8%B3%D8%A7%D8%AF-%D8%A7%D8%AF%D8%A7%D9%85%D9%87-%D9%85%DB%8C%E2%80%8C%D8%AF%D9%87%D9%85-20191109/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-09T15:06:00+00:00"/>
    <meta property="og:title" content="لولا داسیلوا، رییس‌جمهوری پیشین برزیل پس آزادی از زندان: به نبرد با فساد ادامه می‌دهم"/>
    <meta property="og:description" content="لولا داسیلوا، رییس‌جمهوری پیشین چپ‌گرای برزیل، که به جرم فساد مالی از یک سال و نیم پیش زندانی بود، بر أساس حکم دستگاه قضایی این کشور، آزاد شد. آزادی لولا با استقبال برخی از رهبران جهان از جمله روسای جمهوری کوبا و آرژانتین روبرو شد اما ژئیر بولسونارو،..."/>
  </head>
  <body>
    <article>
      <h1>لولا داسیلوا، رییس‌جمهوری پیشین برزیل پس آزادی از زندان: به نبرد با فساد ادامه می‌دهم</h1>
      <address>
        <time datetime="2019-11-09T15:06:00+00:00">09 Nov 2019, 15:06</time>
      </address>
      <p>
        <b>لولا داسیلوا، رییس‌جمهوری پیشین چپ‌گرای برزیل، که به جرم فساد مالی از یک سال و نیم پیش زندانی بود، بر أساس حکم دستگاه قضایی این کشور، آزاد شد. آزادی لولا با استقبال برخی از رهبران جهان از جمله روسای جمهوری کوبا و آرژانتین روبرو شد اما ژئیر بولسونارو، رییس‌جمهوری راست‌گرای کنونی برزیل، به شهروندان کشورش هشدار داد که (با حمایت‌های خود) "حربه به دست فرد بی سر و پایی که هنوز از اتهام فساد تبرئه نشده، ندهند".</b>
      </p>
      <p>لولا داسیلوا، روز شنبه ۹ نوامبر و یک روز پس از صدور حکم دیوان عالی برزیل از زندان آزاد شد. رییس‌جمهوری پیشین برزیل پس از خروج از زندان در جمع هزاران تن از هوادارانش که با اشک شادی وی را مورد استقبال قرار دادند وعده داد که به مبارزه خود برای بهبود وضعیت زندگی مردم کشورش ادامه می‌دهد.</p>
      <p>رییس‌جمهوری پیشین برزیل که به جرم فساد مالی به هشت سال و ده ماه زندان محکوم شده بود، پس از آزادی در میان هوادارانش گفت: مردم از گرسنگی رنج می‌برند، بیکاری غوغا می‌کند و آنها هم که کاری دارند یا راننده تاکسی "اوبر" هستند یا پیتزا به در خانه‌ها می‌برند.</p>
      <p>لولا و هوادارانش ماجرای اتهام فساد مالی را یک توطئه از سوی أحزاب رقیب و نهادهای قدرتمند برزیل برمی‌شمرند. وکلای لولا داسیلوا، بلافاصله پس از حکم دیوان عالی برزیل خواستار آزادی قریب‌الوقوع موکل خود شدند اما دادستان‌ها و بازپرس‌های درگیر پرونده وی از این سرعت عمل در آزادی لولا ابراز نگرانی کردند.</p>
      <p>قضات دیوان عالی کشور برزیل، روز پنج‌شنبه (به وقت محلی) با صدور حکمی اعلام کردند اجرا حکم حبس یک مجرم پیش از پایان تمام راه‌های تجدیدنظر و فرجام‌خواهی، مغایر قانون اساسی برزیل است. رای وحدت رویه که نظر موافق شش قاضی از مجموع ۱۱ قاضی عالی‌ترین مرجع قضایی برزیل را به همراه داشت، می‌تواند علاوه بر آزادی رییس‌جمهوری سابق برزیل به آزادی بیش از پنج هزار زندانی دیگر برزیلی بیانجامد.</p>
      <p>لولا داسیلوا از سال ۲۰۰۳ تا ۲۰۱۱ رییس‌جمهوری برزیل بود. او در قبال دریافت یک خانه سه طبقه در سواحل سائوپائولو راه را برای منافع یکی از شرکت‌های تابع بنادر برزیل هموار کرده بود. اتهامی که از سوی لولا پذیرفته نشد.</p>
      <p>اما برخی ناظران تاکید می‌کنند عملکرد لولا در دو دوره ریاست جمهوری و همزمان با تورم شدید اقتصادی، بیش از ۳۰ میلیون نفر را از خطر گرفتار شدن در ورطه فقر نجات داد.</p>
    </article>
  </body>
</html>