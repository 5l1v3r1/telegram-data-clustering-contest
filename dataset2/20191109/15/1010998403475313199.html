<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/talpi-privetstvaha-bivshija-prezident-lula-da-silva-sled-izlizaneto-mu-ot-zatvora-v-brazilija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-09T15:28:00+00:00"/>
    <meta property="og:title" content="Тълпи приветстват бившия президент Лула да Силва след излизането му от затвора в Бразилия"/>
    <meta property="og:description" content="Той беше осъден за корупция и пране на пари"/>
  </head>
  <body>
    <article>
      <h1>Тълпи приветстват бившия президент Лула да Силва след излизането му от затвора в Бразилия</h1>
      <h2>Той беше осъден за корупция и пране на пари</h2>
      <address>
        <time datetime="2019-11-09T15:28:00+00:00">09 Nov 2019, 15:28</time>
      </address>
      <figure>
        <video src="https://vid.btv.bg/btvnews/2019/11/09/BRAZIL_1573306768-1.mp4"/>
      </figure>
      <p>Съд в Бразилия постанови да бъде освободен от затвора бившия президент Луис Инясиу Лула да Силва, който излежава присъда за корупционни престъпления.</p>
      <p>Федералният върховен съд на Бразилия взе решение, което позволява на бившия президент да се намира на свобода до окончателното разглеждане от всички инстанции на обжалванията по делото. </p>
      <p>Лула да Силва беше посрещнат от ентусиазирана тълпа от негови привърженици, след като напусна затвора.<b> </b></p>
      <p>Хиляди привърженици на Лула, някои просълзени от радост, го приветстваха пред сградата на федералната полиция в Куритиба, където той изтърпяваше присъда си.</p>
      <figure>
        <img src="https://img.bg.sof.cmestatic.com/media/images/640x/Nov2019/2112018830.jpg"/>
        <figcaption>Снимка: EPA</figcaption>
      </figure>
      <p>"Искам да продължа да се боря за подобряването на живота на бразилския народ", заяви пред събралите се бившият държавен глава, който нарече настоящия президент Жаир Болсонаро "елитист" и го обвини в "криминализиране на левицата".</p>
      <p>До него беше застанала новата му приятелка, социоложката Розанжела да Силва, за която той смята скоро да се ожени. Речта му беше прекъсвана неколкократно от възгласи: "Лула, обичам те".</p>
      <p>74-годишният Лула да Силва беше вкаран в затвора през април 2018 г., след като беше осъден за корупция и пране на пари. Първоначалната му присъда от 12 години беше по-късно намалена на 8 години и 10 месеца.</p>
      <figure>
        <img src="https://img.bg.sof.cmestatic.com/media/images/640x/Nov2019/2112018829.jpg"/>
        <figcaption>Снимка: EPA</figcaption>
      </figure>
      <p>Осъждането на Лула да Силва му попречи да участва в президентските избори през октомври 2018 г. и отвори пътя за избирането на десния кандидат Болсонаро, който назначи съдията по случая - Сержио Моро, за министър на правосъдието.</p>
      <p>Освобождаването на бившия президент е само временно, докато не приключи обжалването на присъдата му.</p>
      <p>Освен Лула, други 5000 затворници също могат да излязат на свобода по силата на решението на Върховния съд, което променя радикално изпълнението на наказанията в Бразилия. Сред тях има много осъдени в рамките на разследването за корупция "Автомивка", което разтърси цялата политическа класа в страната.<b> </b></p>
    </article>
  </body>
</html>