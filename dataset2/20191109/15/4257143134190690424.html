<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/mergezett-parlagi-sast-mentettek-meg"/>
    <meta property="og:site_name" content="infostart"/>
    <meta property="article:published_time" content="2019-11-09T15:50:00+00:00"/>
    <meta property="og:title" content="Mérgezett parlagi sast mentettek meg"/>
    <meta property="og:description" content="Természetvédelmi együttműködés eredményeként engedtek szabadon szerdán két fokozottan védett, felgyógyított parlagi sast a Hortobágyon."/>
  </head>
  <body>
    <article>
      <h1>Mérgezett parlagi sast mentettek meg</h1>
      <address><time datetime="2019-11-09T15:50:00+00:00">09 Nov 2019, 15:50</time> by <a rel="author">Infostart / InfoRádió - Fehér Anna</a></address>
      <h3>Természetvédelmi együttműködés eredményeként engedtek szabadon szerdán két fokozottan védett, felgyógyított parlagi sast a Hortobágyon.</h3>
      <p>"A sasok elrepültek, a szabadon engedésük a természetes élőhelyükön sikeres volt" - nyilatkozott Hanga Zoltán, a Fővárosi Állat- és Növénykert szóvivője.</p>
      <p>A két madár története különleges volt:</p>
      <ul>
        <li>a fiatalabbik sast a Balaton-felvidéki Nemzeti Park igazgatóságához vitték be, miután kimerült állapotban találtak rá Somogyvámos közelében. Nem volt rajta sérülés, a tünetek egyértelműen mérgezésre utaltak. A madarat átszállították a Fővárosi Állat- és Növénykertbe, ahol jól reagált a kezelésre és gyorsan felépült.</li>
        <li>az idősebbik sast Orosházán találták röpképtelen állapotban, és a közeli Szegedi Vadasparkban kapott állatorvosi ellátást, így sikeresen felgyógyult.</li>
      </ul>
      <blockquote>A két sast a Jászberény melletti Sasközpontban engedték szabadon,</blockquote>
      <p>amely a Hortobágyi Nemzeti Parkhoz tartozik.</p>
      <p>A védett madarak mérgezése gyakori, a komoly probléma abból adódik, hogy</p>
      <blockquote>más állatoknak szánt mérgezett csalétkekből a sasok is esznek.</blockquote>
      <p>Veszélyes a sasokra a közúti forgalom is, de gyakran ütköznek távvezetékekkel. A sasállomány védelme nagyon fontos, a parlagi sas Eurázsiában honos, és az európai állománya kétharmada Magyarországon fészkel.</p>
      <p>A fővárosi állatkertben jelentős mentőmunka folyik, évente 1500-2000 állat életét mentik meg, 2018-ban pontosan 1807-ét. Ebből évente tízes nagyságrendben kell sasokat menteni, a parlagin kívül réti sasokat is. Nemcsak mérgezéssel érkeznek, hanem traumás állapotban, vagy áramütés után is.</p>
      <p>A két madarat a Balaton-felvidéken és Orosházán találták, de a Hortobágyi Nemzeti Parkban engedték szabadon. Ez nem okoz problémát, a szóvivő elmagyarázta: ez a táv nem okozhat nekik problémát, ha vissza akarnak repülni oda, ahol megtalálták őket. Az a fontos, hogy olyan helyen engedjék szabadon az állatokat, amely élőhelyként tud szolgálni nekik, és könnyen boldogulni tudnak. A szabadon engedésük után még hosszú ideig nyomon követik őket, hogy a madárvédők segíteni tudjanak nekik, ha kell.</p>
      <p>
        <i>Nyitókép: Wikipédia/AngMoKio</i>
      </p>
      <p>
        <b>Kapcsolódó hang</b>
      </p>
      <p>Elengedték a két parlagi sast</p>
      <figure>
        <audio src="https://infostart.hu/audio/00004/00004ee7b.mp3"/>
      </figure>
      <p> </p>
    </article>
  </body>
</html>