<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596530/mpartomeouquotetoimazoume-tin-epoxi-meta-ton-mesiquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T15:22:00+00:00"/>
    <meta property="og:title" content="Μπαρτομέου:&quot;Eτοιμάζουμε την εποχή μετά τον Μέσι&quot;"/>
    <meta property="og:description" content="Ο πρόεδρος της Μπαρτσελόνα, Ζόσεπ Μαρία Μπαρτομέου σε συνέντευξή του τόνισε ότι το συμβόλαιο του Λιονέλ Μέσι θα ανανεωθεί, αλλά ήδη ο σύλλογος..."/>
  </head>
  <body>
    <article>
      <h1>Μπαρτομέου:"Eτοιμάζουμε την εποχή μετά τον Μέσι"</h1>
      <address><time datetime="2019-11-09T15:22:00+00:00">09 Nov 2019, 15:22</time> by <a rel="author">Sigmalive.Sports</a></address>
      <p>Ο πρόεδρος της Μπαρτσελόνα, Ζόσεπ Μαρία Μπαρτομέου σε συνέντευξή του τόνισε ότι το συμβόλαιο του Λιονέλ Μέσι θα ανανεωθεί, αλλά ήδη ο σύλλογος προετοιμάζεται για την επόμενη μέρα.<br/> <br/>Το συμβόλαιο του Μέσι στην Μπαρτσελόνα λήγει το 2021 και πρόθεση της ομάδας είναι να του το ανανεώσει προκειμένου ο Αργεντινός άσος να κλείσει την καριέρα του εκεί. Κάτι ανάλογο φαίνεται πως επιθυμεί και ο ίδιος ο Μέσι εφόσον το πρότζεκτ της Μπαρτσελόνα συνεχίζει να είναι νικηφόρο, όπως έχει αναφέρει σε συνεντεύξεις του.<br/> <br/>Ο πρόεδρος της Μπαρτσελόνα, Ζόσεπ Μαρία Μπαρτομέου μίλησε στο Associated Press και φυσικά ρωτήθηκε για το ζήτημα του συμβολαίου του Μέσι. Ο Μπαρτομέου τόνισε ότι θα του προταθεί νέο συμβόλαιο, ωστόσο στον σύλλογο ήδη έχουν αρχίσει να προετοιμάζονται για την επόμενη μέρα χωρίς τον Μέσι στην ομάδα, όταν ο Αργεντινός αποφασίσει να σταματήσει.<br/> <br/>«Προετοιμάζουμε τη μετά Μέσι εποχή. Τις επόμενες δύο με τρεις σεζόν ο ηγέτης μας θα συνεχίσει να είναι ο Μέσι. Αλλά είναι σίγουρο ότι υπάρχουν κι άλλοι νέοι παίκτες που έρχονται. Παίκτες που έρχονται από το εξωτερικό, αλλά και ποδοσφαιριστές που βγαίνουν από την ακαδημία της Μασία. Και είμαστε πολύ χαρούμενοι γιατί ετοιμάζουμε την εποχή μετά τον Μέσι», σχολίασε ο Μπαρτομέου και πρόσθεσε:<br/> <br/>«Δεν έχω αμφιβολίες ότι αφού ο Μέσι σταματήσει την καριέρα του ως ποδοσφαιριστής θα συνεχίσει να είναι συνδεδεμένος με αυτόν τον σύλλογο για όλη του τη ζωή. Το συμβόλαιό του λήγει το 2021. Σίγουρα θα είναι επιθυμία όλων των πλευρών να ανανεωθεί για πάντα από τη στιγμή που υπάρχει η αίσθηση της δύναμης και της φιλοδοξίας».<br/> </p>
    </article>
  </body>
</html>