<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545950.html/%DA%A9%D8%A7%D9%87%D8%B4-50-%D8%AF%D8%B1%D8%B5%D8%AF%DB%8C-%D8%AE%D8%B1%DB%8C%D8%AF-%D9%88-%D9%81%D8%B1%D9%88%D8%B4-%D9%85%D8%B3%DA%A9%D9%86-%D8%AF%D8%B1-%D8%B4%D9%87%D8%B1-%D8%B3%D9%85%D9%86%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T15:15:00+00:00"/>
    <meta property="og:title" content="کاهش 50 درصدی خرید و فروش مسکن در شهر سمنان"/>
    <meta property="og:description" content="رئیس اتحادیه مشاورین املاک سمنان از کاهش 50 درصدی معاملات در سطح شهر سمنان خبر داد."/>
  </head>
  <body>
    <article>
      <h1>کاهش 50 درصدی خرید و فروش مسکن در شهر سمنان</h1>
      <h2>رئیس اتحادیه مشاورین املاک سمنان:</h2>
      <address>
        <time datetime="2019-11-09T15:15:00+00:00">09 Nov 2019, 15:15</time>
      </address>
      <p>رئیس اتحادیه مشاورین املاک سمنان از کاهش 50 درصدی معاملات در سطح شهر سمنان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین ابراهیمی رئیس اتحادیه مشاورین املاک سمنان در گفتگو با خبرنگار <a href="http://meraatnews.com/">مرآت</a>، در خصوص وضعیت قیمت مسکن حال حاضر شهرستان سمنان، گفت: در حال حاضر در ثبات نسبی به سر می برد و قیمت مسکن به هیچ وجه کاهش پیدا نکرده است.</p>
      <p>رئیس اتحادیه مشاورین املاک سمنان مصالح ساختمانی و دستمزد نیروی انسانی را عامل کاهش نیافتن قیمت مسکن در شهر سمنان دانست و افزود: قیمت ساختمان ها و ویلایی کاهش پیدا نکرده است اما با کاهش 5 درصدی زمین های فرسوده و کلنگی سطح شهر روبه رو هستیم.</p>
      <p>ابراهیمی با اعلام اینکه 50 درصد معاملات خرید و فروش مسکن کاهش پیدا کرده است، تصریح کرد: با افزایش 3 برابری مصالح ساختمانی در ماه های گذشته، متاسفانه با رکود بازار مواجه هستیم.</p>
      <p>وی ادامه داد: با توجه به راکد بودن بازار مسکن در طی 4 ماه اخیر سالجاری، دیگر با کاهش و افزایش قیمت مواجه نیستیم و به شهروندان توصیه می شود برای خرید مسکن اقدام کنند.</p>
      <p>رئیس اتحادیه مشاورین املاک سمنان اظهار کرد: با کاهش قیمت کالاهای اساسی خانواده ها مانند خوراک، پوشاک و.. شاهد کاهش قیمت مسکن خواهیم بود.</p>
      <p>ابراهیمی ادامه داد: ثبات نسبی قیمت مسکن باعث شده است آرامشی در بازار ایجاد شده تا شهروندان بتوانند براحتی به خرید و فروش بپردازند.</p>
      <p>وی در خصوص قیمت اجاره بها در سطح شهر افزود: در طی یک سال گذشته تا کنون قریب به 15 تا 20 درصد افزایش پیدا کرده است.</p>
      <p>رئیس اتحادیه مشاورین املاک سمنان مطرح کرد:متاسفانه برخی شهروندان در زمان افزایش و گرانی قیمت ها برای خرید اقدام می کنند که این عامل خود باعث افزایش چند برابری قیمت ها می شود</p>
      <p>ابراهیمی درخصوص وضعیت قیمت مسکن مهر اظهار کرد: خانه های مسکن مهر قریب به 10 تا 15 درصد کاهش پیدا کرده است.</p>
      <p>وی با اشاره به قیمت مسکن در شهر سمنان گفت: قیمت ها در سطح شهر با توجه به موقعیت مکانی و نوساز بودن آن متفاوت است.</p>
      <p>انتهای پیام/</p>
    </article>
  </body>
</html>