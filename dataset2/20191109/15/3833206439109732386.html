<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Nevolya-v-Brestnik-Razkopali-ulica-za-nova-kanalizaciya-zarili-samo-s-prust-912473"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T15:30:00+00:00"/>
    <meta property="og:title" content="Неволя в Брестник: Разкопали улица за нова канализация, зарили само с пръст"/>
    <meta property="og:description" content="Читателски сигнал до Plovdiv24.bg ни отвежда в Родопската яка. В красивото село Брестник разкопали у..."/>
  </head>
  <body>
    <article>
      <h1>Неволя в Брестник: Разкопали улица за нова канализация, зарили само с пръст</h1>
      <address>
        <time datetime="2019-11-09T15:30:00+00:00">09 Nov 2019, 15:30</time>
      </address>
      <p>Читателски сигнал до <b>Plovdiv24.bg</b> ни отвежда в Родопската яка. В красивото село Брестник разкопали улица за нова канализация, но на прага на предстоящите есенни дъждове, дори не сложили чакъл. Публикуваме сигнала, без редакторска намеса:</p>
      <p>
        <i>Здравейте!</i>
      </p>
      <p>
        <i>Пиша Ви от с. Брестник, където живея от 4 години, на ул. "Капитан Бураго". Улицата ни е тупик, влизаме и излизаме през ул. "Димитър Благоев", не зная как е новото й име. И двете улици винаги са били в много лошо състояние, за което миналата есен събрах подписи от съседи и написах жалба до кметовете на селото и Община Родопи, без ефект, разбира се. Получих отговор, че ще се направи проверка, и толкова.</i>
      </p>
      <p>
        <i>В началото на м. септември започнаха изкопни дейности по ул. "Д. Благоев". Разбрах, че съседи от няколко околни улици, включително и нашата "Капитан Бураго", са се организирали да си направят частна канализация. Тъй като никой не ни беше съобщил, аз проверих в кметството какво се случва, исках да знам колко ще продължи, поети ли са ангажименти за възстановяване на улиците и т.н., въпроси, които пряко ме засягат като постоянно живееща тук. За моя изненада, кметът на селото изобщо не знаеше, че се извършва такава дейност. Тогава подадох сигнал до Община Родопи и I РУП , за да се извършат проверки и да се установи кой е организирал прокопаването, има ли разрешение и най-важното - дали са поети ангажименти за възстановяване на улиците, защото беше ясно, че при първия дъжд ще станат непроходими. Отговорът беше, че има разрешение, и толкова. Доста време продължиха изкопните дейности, създадоха ни доста безпокойство, но най -лошото е, че оставиха улиците просто зарити с пръст, без чакъл.</i>
      </p>
      <p>
        <i>Както бях предвидила, след първия дъжд те ни станаха кални ями, и днес, вторник, ден за сметоизвозване в селото, камионът заседна в нашата улица.</i>
      </p>
      <p>
        <i>Както писах по-горе, тя е тупик, няма друг изход, и аз, и някои от съседите ми останахме блокирани от 8,10 до 10,30 часа. Не можахме да излезем за работа и за ангажиментите си. Другият вторник вероятно сметоизвозната машина изобщо няма да влезе в тези улици и ще се зарием в боклуци.</i>
      </p>
      <p>
        <i>Пиша всичко това на вниманието на новоизбраните кметове на с. Брестник и Община Родопи. Проблемът е сериозен, идват дъждовни и снежни дни, доста семейства сме застрашени от блокиране по домовете си и зариване със смет. Надявам се на реакция от отговорните за този проблем хора и институции.</i>
      </p>
    </article>
  </body>
</html>