<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/google-opentitan-chip-open-source-iniziativa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T14:30:00+00:00"/>
    <meta property="og:title" content="OpenTitan, Google vuole chip open source ma soprattutto sicuri | Tom's Hardware"/>
    <meta property="og:description" content="Google ha avviato un progetto open source con vari partner per aumentare la sicurezza dei datacenter, al fine di progettare chip più sicuri."/>
  </head>
  <body>
    <article>
      <h1>OpenTitan, Google vuole chip open source ma soprattutto sicuri | Tom's Hardware</h1>
      <address>
        <time datetime="2019-11-09T14:30:00+00:00">09 Nov 2019, 14:30</time>
      </address>
      <p><b>Google</b> ha annunciato che sta collaborando con diverse aziende e organizzazioni no profit su una nuova iniziativa chiamata <b>OpenTitan</b>.</p>
      <p>L’obiettivo è sviluppare <b>chip con un design open source e sicuro da usare in datacenter e infrastrutture</b>. Questi progetti potranno essere verificati in modo indipendente e sviluppati per diventare ancora più resistenti.</p>
      <figure>
        <img src="https://www.tomshw.it/images/images/2019/11/google-opentitan-61790.768x432.jpg"/>
      </figure>
      <p>Il progetto prende il nome dal chip Titan di Google già usato nei suoi datacenter e telefoni Pixel nei quali conferma l’avvio da uno stato affidabile e verifica che firmware non sia stato manomesso. L’elemento crittografico usato per operare questa verifica è chiamato <b>Root of Trust (RoT), ed è il cuore del progetto OpenTitan.</b></p>
      <p>Google afferma che OpenTitan sarà gestito – senza fini di lucro – da LowRisc e altri partner. Questi partner includono l’ETH di Zurigo, Nuvoton Technology, G + D Mobile Security e Western Digital. La natura open source del progetto garantirà <b>l’agnosticità della piattaforma e la possibilità di adattarla a qualsiasi dispositivo.</b></p>
      <p>L’idea di base per quanto riguarda RoT è che il software può essere fatto girare su componenti che sono stati considerati sicuri usando “un codice autorizzato e verificabile”. Secondo <a href="https://security.googleblog.com/2019/11/opentitan-open-sourcing-transparent.html">un post sul blog di Google</a>, <b>i vantaggi di RoT includono</b>:</p>
      <ul>
        <li><b>L’avvio dei dispositivi con il firmware corretto, privo di infezione da malware</b>.</li>
        <li>Un’identità del sistema crittograficamente unica, in modo che un operatore possa verificare che un server o un dispositivo sia legittimo.</li>
        <li>Protezione di segreti come le chiavi crittografiche <b>in modo che non possano essere manomesse anche da persone con un accesso fisico</b> (ad es. durante la consegna di un server o un dispositivo).</li>
        <li>Fornire registri di controllo autorevoli, a prova di manomissione e altri servizi di sicurezza di runtime.</li>
      </ul>
      <p>L’azienda spera che promuovendo la trasparenza attraverso OpenTitan riuscirà ad aumentare la fiducia e la sicurezza, incoraggiando al contempo l’innovazione. I problemi potranno essere risolti in anticipo e le implementazioni useranno interfacce comuni tramite un progetto di riferimento aperto.</p>
      <figure>
        <img src="https://www.tomshw.it/images/images/2019/11/google-opentitan-61789.768x432.jpg"/>
      </figure>
      <p><b>Apple usa un proprio chip RoT proprietario chiamato T2</b> in molti dei suoi dispositivi. Samsung implementa una versione di avvio sicuro nella sua piattaforma Knox e così anche i PC Windows (Secure Boot).</p>
      <figure>
        <img src="https://www.tomshw.it/images/images/2019/11/google-opentitan-61788.jpg"/>
      </figure>
      <p>Anche se alcuni potrebbero essere scettici sulle motivazioni di Google, l’obiettivo generale del progetto OpenTitan sembra abbastanza nobile e si spera che spinga i produttori di chip e i progettisti di piattaforme a integrare RoT nei loro progetti più velocemente.</p>
    </article>
  </body>
</html>