<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D8%AE%D9%86%DA%AF%D9%88%DB%8C-%D8%B3%D8%A7%D8%B2%D9%85%D8%A7%D9%86-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%DB%8C%D8%A7%D8%B2%D8%AF%D9%87-%D8%B3%D8%A7%D9%84-%D8%B2%D9%88%D8%AF%D8%AA%D8%B1-%D8%A7%D8%B2-%D9%85%D9%88%D8%B9%D8%AF%D8%8C-%D8%BA%D9%86%DB%8C%E2%80%8C%D8%B3%D8%A7%D8%B2%DB%8C-%D8%B1%D8%A7-%D8%AF%D8%B1-%D9%85%D8%B1%DA%A9%D8%B2-%D9%81%D8%B1%D8%AF%D9%88-%D8%B4%D8%B1%D9%88%D8%B9-%DA%A9%D8%B1%D8%AF%DB%8C%D9%85-20191109/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-09T14:05:03+00:00"/>
    <meta property="og:title" content="سخنگوی سازمان انرژی اتمی: یازده سال زودتر از موعد، غنی‌سازی را در مرکز فردو شروع کردیم"/>
    <meta property="og:description" content="بعد از این که حسن روحانی رئیس ‌جمهوری اسلامی &quot;گام چهارم ایران را در کاهش تعهدات هسته‌ای&quot; اعلام کرد، سخنگوی سازمان انرژی اتمی با ارائۀ توضیحاتی..."/>
  </head>
  <body>
    <article>
      <h1>سخنگوی سازمان انرژی اتمی: یازده سال زودتر از موعد، غنی‌سازی را در مرکز فردو شروع کردیم</h1>
      <address>
        <time datetime="2019-11-09T14:05:03+00:00">09 Nov 2019, 14:05</time>
      </address>
      <p>
        <b>بعد از این که <a href="http://fa.rfi.fr/%D8%B1%D9%88%D8%B3%DB%8C%D9%87-%D8%A7%D8%B2-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%AE%D8%B1%D9%88%D8%AC-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-%D9%86%DA%AF%D8%B1%D8%A7%D9%86-%D8%A7%D8%B3%D8%AA-20191105/%D8%A2%D9%85%D8%B1%DB%8C%DA%A9%D8%A7">حسن روحانی رئیس ‌جمهوری اسلامی "گام چهارم ایران را در کاهش تعهدات هسته‌ای" اعلام کرد، </a>سخنگوی سازمان انرژی اتمی با ارائۀ توضیحاتی در مورد ازسرگیری غنی‌سازی اورانیوم در مرکز فردو، تأیید کرد که از این پس، غنی‌سازی با غلظت ۵ درصد انجام خواهد گرفت. بر أساس توافق اتمی، ایران نباید از مرز ٣٫۶٧ درصد فراتر رود. او همچنین اخراج بازرس آژانس بین‌المللی انرژی اتمی از کشور را توجیه کرد.</b>
      </p>
      <p>روز شنبه ١٨ آبان/٩ نوامبر، بهروز کمالوندی، سخنگوی سازمان انرژی اتمی، در یک نشست خبری که در مرکز اتمی فردو (مجتمع غنی‌سازی شهید علیمحمدی) برگزار شد گفت که مطابق با برجام، "در فردو مواد هسته‌ای وجود نداشت و قرار بود تا ۱۵ سال غنی سازی در این محل صورت نگیرد که عملاً چهار سال از این زمان گذشته است و بنابراین ما باید ۱۱ سال صبر می‌کردیم تا غنی‌سازی کنیم و به فردو مواد هسته‌ای بیاوریم اما این کار از چند روز پیش با انتقال گاز هگزافلوراید به این مرکز شروع شد".<br/>او افزود: "وقتی طرف مقابل وظایف خود را (در چارچوب برجام) انجام نداد، توسعۀ ماشین‌های پیشرفته را در دستور کار قرار دادیم".</p>
      <p>
        <b>بازرس </b>
        <b>آژانس و "خرابکاری"</b>
      </p>
      <p>کمالوندی در بارۀ  <a href="http://fa.rfi.fr/%D8%A2%DA%98%D8%A7%D9%86%D8%B3-%D8%A8%DB%8C%D9%86%E2%80%8C%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C-%D8%A8%D9%87-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D8%AE%D8%B1%D9%88%D8%AC-%D8%A8%D8%A7%D8%B2%D8%B1%D8%B3-%D8%A7%DB%8C%D9%86-%D9%86%D9%87%D8%A7%D8%AF-%D8%A7%D8%B2-%D8%A7%DB%8C%D8%B1%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF-20191108/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87">اخراج یکی از بازرسان آژانس بین‌المللی انرژی اتمی</a> گفت: "اتفاقاتی در مورد یک بازرس رخ داد که مجبور شدیم او را به نطنز راه ندهیم و اعتبارنامۀ وی را لغو کنیم. در هنگام ورود وی، آلارم هشدار داد که نشان از آغشته بودن به مواد، یا همراه بودن مواد با او بود". کمالوندی گفت که همۀ کشورها به غیر از آمریکا و اسرائیل از توضیحات ایران قانع شده‌اند. او افزود: "اگر لازم شد مدارک و حتی فیلم آن را ارائه خواهیم کرد. ما تجربیات تلخی به خاطر خرابکاری هسته‌ای داریم که موجب شده سیستم کنترل سفت و سختی داشته باشیم و اجازه تکرار آن را نخواهیم داد. این کنترل‌ها بخاطر آن است که اتفاقی برای این صنعت رخ ندهد"...</p>
      <p>اما در واشنگتن، مایک پمپئو وزیر خارجه آمریکا، رفتار ایران با بازرس را "ارعاب" توصیف کرد و گفت که چنین رفتاری غیرقابل قبول است.</p>
      <p>بهروز کمالوندی با اشاره به <a href="http://fa.rfi.fr/%D9%88%D8%A7%D8%B4%D9%86%DA%AF%D8%AA%D9%86-%D8%AE%D9%88%D8%A7%D8%B3%D8%AA%D8%A7%D8%B1-%D8%A7%D9%82%D8%AF%D8%A7%D9%85%D8%A7%D8%AA-%D8%B4%D8%AF%DB%8C%D8%AF-%D8%AC%D9%87%D8%A7%D9%86%DB%8C-%D8%A8%D8%B1%D8%A7%DB%8C-%D8%A7%D9%81%D8%B2%D8%A7%DB%8C%D8%B4-%D9%81%D8%B4%D8%A7%D8%B1-%D8%A8%D8%B1-%D8%A7%DB%8C%D8%B1%D8%A7%D9%86-%D8%B4%D8%AF-20191107/%D8%A2%D9%85%D8%B1%DB%8C%DA%A9%D8%A7">سخنان قبلی پمپئو که کاهش تعهدات هسته‌ای ایران را "باجگیری و اخاذی" دانسته بود </a>گفت: "اخاذی برازنده آمریکاست که حتی متحدان خود را تحت فشار می‌دهد. ایران فقط می‌خواهد حقوق خود را اخذ کند".</p>
      <p>کمالوندی در بارۀ میزان غلظت غنی‌سازی نیز توضیحاتی داد و گفت: "ما توان تولید هر ظرفیت و غلظتی را داریم و می‌توانیم تا ۵، ٢٠ یا ۶٠ درصد غنی‌سازی کنیم اما بنا بر دستور، فعلا تا پنج درصد غنی‌سازی می‌کنیم".</p>
      <p>سخنگوی سازمان انرژی اتمی در پایان از  شروع مرحلۀ بتن ریزی نیروگاه دوم بوشهر خبر داد و گفت که این مرحله حداقل دو سال طول می‌کشد. او گفت که نیروگاه دوم بوشهر تا سال ۱۴۰۴ به تولید خواهد رسید و به شبکۀ برق متصل می‌شود. کمالوندی افزود: "دو سال بعد از شروع تولید در نیروگاه دوم، نیروگاه سوم احداث خواهد شد".</p>
    </article>
  </body>
</html>