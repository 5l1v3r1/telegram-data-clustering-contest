<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545923.html/%D9%86%D9%82%D8%B4-%D9%87%D9%85%D8%B3%D8%B1-%D9%88%DB%8C%D9%84%D9%85%D9%88%D8%AA%D8%B3-%D8%AF%D8%B1-%D8%A7%D8%AA%D9%81%D8%A7%D9%82%D8%A7%D8%AA-%D8%A7%D8%AE%DB%8C%D8%B1-%D8%AA%DB%8C%D9%85-%D9%85%D9%84%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:34:00+00:00"/>
    <meta property="og:title" content="نقش همسر ویلموتس در اتفاقات اخیر تیم ملی"/>
    <meta property="og:description" content="گویا همسر مارک ویلموتس که به نوعی حکم مدیر قراردادهای او را دارد، از سرمربی تیم ملی خواسته تا قبل از شفاف شدن شرایط مالی‌اش، دیگر به ایران سفر نکند."/>
  </head>
  <body>
    <article>
      <h1>نقش همسر ویلموتس در اتفاقات اخیر تیم ملی</h1>
      <address>
        <time datetime="2019-11-09T14:34:00+00:00">09 Nov 2019, 14:34</time>
      </address>
      <p>گویا همسر مارک ویلموتس که به نوعی حکم مدیر قراردادهای او را دارد، از سرمربی تیم ملی خواسته تا قبل از شفاف شدن شرایط مالی‌اش، دیگر به ایران سفر نکند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ همزمانی اعتراض استراماچونی با قهر مارک ویلموتس و اولتیماتوم کالدرون، یک‌بار دیگر این حقیقت را آشکار کرد که فوتبال ایران در این شرایط اقتصادی، ظرفیت همکاری با مربیان خارجی را ندارد چرا که پرداخت دستمزد این مربیان و حتی حق‌الزحمه بازیکنان خارجی تبدیل به معضل شده است.</p>
      <p>البته استقلال و پرسپولیس پولی برای پرداختن به استراماچونی و کالدرون ندارند، ولی فدراسیون فوتبال که مدعی است پول را جور کرده هم به واسطه تحریم‌ها و محدودیت‌های موجود در نقل و انتقال پول، قادر به پرداخت دستمزد ویلموتس نیست و در آستانه بازی حساس ایران و عراق، درگیری فدراسیون و ویلموتس، آماده‌سازی تیم ملی را هم تحت‌الشعاع قرار داده است. البته فدراسیون فوتبال مدعی است هیچ مشکلی وجود ندارد و سرمربی تیم ملی امروز یا فردا به تهران می‌آید و تمرینات تیم ملی را برای بازی با عراق زیر نظر می‌گیرد، ولی منابع غیررسمی می‌گویند شرایط به این آرامی که فدراسیون می‌گوید، نیست و هر لحظه احتمال دارد بازی به سمت قطع همکاری برود.   گویا همسر مارک ویلموتس که به نوعی حکم مدیر قراردادهای او را دارد، از سرمربی تیم ملی خواسته تا قبل از شفاف شدن شرایط مالی‌اش، دیگر به ایران سفر نکند. آن‌طور که ابراهیم شکوری می‌گفت، مارک ویلموتس مشکلی با عقب افتادن پرداخت دستمزدش نداشت، چون مطمئن بود ایران نزد فیفا سپرده مالی دارد و می‌تواند دستمزدش را بگیرد. برخی منابع آگاه هم می‌گویند سیاستمدار بلژیکی حتی حاضر شده بود با فدراسیون فوتبال همکاری کند و کار را به فیفا بکشاند تا فدراسیون بین‌المللی فوتبال با در نظر گرفتن شرایط حاد فدراسیون، بخشی از مطالبات ما را به حساب ویلموتس بریزد، ولی حالا انگار همسر مرد بلژیکی وارد قصه شده و می‌گوید باید ابتدا پول به حساب مارک بیاید و بعد ویلموتس به تهران سفر کند.   این اولین باری نیست که فدراسیون فوتبال در تأمین دستمزد سرمربی تیم ملی به مشکل می‌خورد. این مشکلات زمان کارلوس کی‌روش هم وجود داشت، ولی مرد پرتغالی هیچ‌وقت قهر نمی‌کرد و حتی با گردن‌کلفتی هم شده پولش را با چند ماه تأخیر می‌گرفت.   شاید همان شبی که شکوری در تلویزیون گفت ویلموتس ما را شرمنده مرام خودش کرد، قهر و ناز مرد بلژیکی شروع شده بود، اما فدراسیون امید داشت پول را از طریق مسئولان غیرورزشی جور کند و صدای اعتراض ویلموتس را بخواباند، ولی گویا تلاش‌های مهدی تاج ثمری نداشت و دولت هیچ کمکی به فدراسیون فوتبال نکرد. البته شاید پشت پرده منابعی در اختیار فدراسیون گذاشته شده باشد که حالا مهدی تاج ادعا کرده پول ویلموتس جور شده و در حال انتقال به ترکیه است تا از این طریق به حساب سرمربی تیم ملی واریز شود.   هر چه هست، بازی با عراق خواسته یا ناخواسته زیر سایه دلخوری ویلموتس قرار می‌گیرد و در حالی که تیم ملی بعد از شکست تلخ مقابل بحرین، نیازمند پیروزی مقابل عراق در خاک اردن است، به شانس موفقیت ایران در این بازی چوب حراج می‌زند.   صدالبته کارشناسان می‌گویند ملی‌پوشان باید بدون توجه به داستان ویلموتس، فقط به فکر پیروزی مقابل عراق باشند، حتی اگر ناچار شوند بدون سرمربی و با هدایت هاشمیان به میدان بروند.   مسئولان و کارشناسان پاسخ می‌دهند   مشکل مالی فدراسیون و ویلموتس در آستانه بازی با عراق نگران‌کننده نیست؟   فریدون اصفهانیان: ان‌شاءالله که نگران‌کننده نیست عضو هیئت رئیسه فدراسیون فوتبال، در این خصوص گفت: به هر حال این مشکلات گریبانگیر فدراسیون فوتبال شده و با توجه به تحریم‌ها نتوانسته‌ایم پول خود را از فیفا بگیریم و به ویلموتس بدهیم. فدراسیون با جدیت دنبال حل این مشکل است و قرار بوده از طرق مختلف پول ویلموتس را جور کند و ان‌شاءالله که نگرانی‌ها برطرف شود و در بازی با عراق مشکل خاصی نداشته باشیم. من واقعیت‌ها را می‌گویم و وعده نمی‌دهم و قبول دارم ویلموتس هم حق دارد از این که پولش را نگرفته ناراحت باشد، اما امیدوارم این مسئله نگران‌کننده نباشد.   محمود یاوری: پول ندارند چرا مربی خارجی می‌آورند؟ سرمربی اسبق تیم ملی، در این خصوص گفت: وضعیت تیم ملی در آستانه بازی با عراق خوب نیست و نمی‌دانیم آیا ویلموتس روی نیمکت تیم ملی می‌نشیند یا نه؟ خب اگر نمی‌توانیم پول مربی خارجی را بدهیم چرا در برابر آن‌ها متعهد می‌شویم و با مربیان خارجی قرارداد می‌بندیم. به نظرم بعضی‌ها دوست ندارند ویلموتس در ایران بماند وگرنه مگر می‌شود سرمربی تیم ملی روی نیمکت این تیم ننشیند و تهدید کند؟ اگر چه معتقدم اگر ویلموتس هم مقابل عراق نباشد هاشمیان به خوبی می‌تواند این کار را انجام دهد.   محمود شیعی: تاج واقعاً از این وضعیت خسته شده است عضو هیئت رئیسه فدراسیون فوتبال، در این خصوص گفت: پول ویلموتس را تهیه کرده‌ایم، ولی مشکل اینجاست که نمی‌توانیم به دستش برسانیم. دو راهکار داشتیم که به نتیجه نرسید. تاج هم واقعاً از این وضعیت خسته شده چراکه پروسه سختی را طی کردیم. همگی نگران هستیم و باید هر طور شده پول سرمربی تیم ملی را بدهیم. هنوز زمان بازگشت ویلموتس مشخص نیست. اگر مشکل حل شود می‌توانیم امیدوار باشیم که در بازی با عراق روی نیمکت تیم ملی بنشیند.   بیژن ذوالفقارنسب: ویلموتس می‌ماند و جای نگرانی نیست مربی اسبق تیم ملی، در این خصوص گفت: فدراسیون که مدعی است پول ویلموتس را تهیه کرده و مشکل خاصی وجود ندارد پس جای نگرانی نیست. من بعید می‌دانم مربی حرفه‌ای، چون ویلموتس حاضر به ادامه همکاری با تیم ملی نباشد و به نظرم استعفایی در کار نیست و فدراسیون برای جلب رضایت سرمربی تیم ملی تمام تلاش خودش را انجام می‌دهد. با این وجود در آستانه بازی با عراق این حاشیه‌ها می‌تواند برای تیم ملی نگران‌کننده باشد چراکه کسب برتری در این بازی از نان شب برای‌مان واجب‌تر است.   مهدی مناجاتی: حواشی تیم ملی را اذیت می‌کند سرمربی اسبق تیم ملی، در این خصوص به خبرورزشی گفت: من هم معتقدم وقتی پول نداریم به مربیان خارجی بدهیم، چرا با آن‌ها قرارداد می‌بندیم؟ خب ما سال‌هاست تحریم هستیم و این مشکلات وجود دارد. با این وجود بازی با عراق برای‌مان بسیار حساس است و نباید اجازه دهیم حواشی باعث شود مقابل حریف دچار مشکل شویم. به نظرم باید ویلموتس را برگرداند و مشکلات مالی او را حل کرد تا بدون مشکل راهی اردن شویم. من هم قبول دارم این شرایط جای نگرانی دارد.   منبع: روزنامه خبر ورزشی</p>
    </article>
  </body>
</html>