<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/licenziamento-reintegro-1.4877205"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-09T14:45:18+00:00"/>
    <meta property="og:title" content="Ravenna, licenziato tre volte e reintegrato"/>
    <meta property="og:description" content="Manager del Csf mandato a casa dopo 17 anni di carriera. Ma il giudice ne ordina la riassunzione"/>
  </head>
  <body>
    <article>
      <h1>Ravenna, licenziato tre volte e reintegrato</h1>
      <h2>Manager del Csf mandato a casa dopo 17 anni di carriera. Ma il giudice ne ordina la riassunzione</h2>
      <address><time datetime="2019-11-09T14:45:18+00:00">09 Nov 2019, 14:45</time> by <a rel="author">ANDREA COLOMBARI</a></address>
      <p>Ravenna, 9 novembre 2019 - Nel giro di meno di quattro mesi, non una ma tre volte di fila era stato <b>licenziato</b>. Due volte per «giusta causa» e la terza per «giustificato motivo oggettivo». Fine di una carriera che andava avanti da 17 anni all’interno della medesima azienda, il noto colosso chimico <b>Cfs Europe spa</b>. Il giudice del Lavoro <b>Dario Bernard</b>i, con ordinanza depositata giovedì scorso, non solo ha disposto l’annullamento dei tre licenziamenti condannando la spa a reintegrare il lavoratore, a riconoscergli una indennità risarcitoria e a pagare oltre 12 mila euro tra spese di lite e compensi. Ma ha anche trasmesso alla procura le dichiarazioni di un dirigente della Cfs «in relazione al reato di falsa testimonianza».</p>
      <p>Del resto le parole usate dal giudice sui «licenziamenti disciplinari» applicati dall’azienda, appaiono nette: «Sono manifestamente basati su fatti insussistenti, a tratti addirittura tanto generici da generare a monte una non idoneità allo scioglimento del rapporto di lavoro». A questo punto il lavoratore – il 52enne ravennate Maurizio Patrizi tutelato dall’avvocato <b>Federica Moschini</b> –, entro trenta giorni dovrà decidere se accettare il reintegro o se, in caso contrario, incassare 15 mensilità. Il 52enne, attraverso il suo legale, ha per ora manifestato l’intenzione di non tornare in azienda.</p>
      <p>Per lui, manager informatico oltre che responsabile del sistema di controllo e del reparto manutenzione, il primo licenziamento si era materializzato il 22 ottobre 2018. Ne erano seguiti altri due notificati il 21 novembre e il 12 febbraio successivo. Il 52enne si era intanto già rivolto alla <b>Cgil.</b></p>
      <p>In buona sostanza la spa gli riconduceva tre fatti di una certa gravità. Il primo, per 50 <b>ore ritenute gonfiate</b> e relative a lavori di manutenzione affidati a una ditta esterna. Circostanza che per la difesa invece non era emersa da nessuna parte; e anzi i preventivi di altre ditte riportavano lo stesso numero di ore.</p>
      <p><b>La spa</b> aveva quindi attribuito al dipendente<b> l’uso di ditte terze</b> a casa sua per lavori fatturati poi alla spa «con distrazione non inferiore a 2.000 euro». Per la difesa invece si trattava di una contestazione generica e ingiuriosa, senza pezze giustificative. Il terzo motivo faceva riferimento a <b>un uso personale di materiale aziendale</b> per circa 460 euro. C’era poi una quarta contestazione relativa a 600 mila euro che non tornavano sui costi di manutenzione: un disavanzo che per la difesa era semplicemente legato a interventi decennali straordinari eseguiti quell’anno con impianti chiusi.</p>
      <p>Nel complesso, «l’istruttoria orale e il compendio documentale – ha precisato il giudice – hanno permesso di escludere l’esistenza dei fatti contestati». Ad esempio per le ore ritenute gonfiate, «si tratta di una mera ipotesi dell’azienda fondata su congetture».</p>
      <p>E per quanto riguarda l’ultima contestazione, «volendo così ragionare – ha scritto il giudice – potrebbe essere attribuita anche la responsabilità del cambiamento climatico». All’indice pure quanto accaduto dopo il licenziamento del 52enne: «Si è dunque realizzata semplicemente la sostituzione di un dipendente sgradito con altri anche neo assunti». Alla luce del contenuto dell’ordinanza, appare scontato il ricorso di Cfs in appello.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>