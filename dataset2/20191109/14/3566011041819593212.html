<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545862.html/%DB%8C%D8%A7%D9%82%D9%88%D8%AA-%D8%B3%D8%B1%D8%AE-%D8%B1%D9%88%D8%AF%D8%A8%D8%A7%D8%B1-%D8%AC%D9%86%D9%88%D8%A8-%D8%B1%D9%88%DB%8C-%D8%B1%DB%8C%D9%84-%D8%AF%D9%84%D8%A7%D9%84%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:48:00+00:00"/>
    <meta property="og:title" content="یاقوت سرخ رودبار جنوب روی ریل دلالان"/>
    <meta property="og:description" content="دلالان بدون هیچ زحمتی محصول چای ترش رودبار جنوب را باقیمتی پایین خریده و یک‌شبه سودی معادل سود یک‌ساله کشاورزان عایدشان می‌شود."/>
  </head>
  <body>
    <article>
      <h1>یاقوت سرخ رودبار جنوب روی ریل دلالان</h1>
      <h2>وقتی بخش کشاورزی مورد بی‌مهری مسئولان قرار می‌گیرد؛</h2>
      <address>
        <time datetime="2019-11-09T14:48:00+00:00">09 Nov 2019, 14:48</time>
      </address>
      <p>دلالان بدون هیچ زحمتی محصول چای ترش رودبار جنوب را باقیمتی پایین خریده و یک‌شبه سودی معادل سود یک‌ساله کشاورزان عایدشان می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://www.armanekerman.ir/">راه آرمان؛</a> خستگی یک روز سخت را هیچ چیز جز به قول مادر بزرگ‌ها یک چای قند پهلو البته از نوع ترش، رفع نمی‌کند. در خانه ما ایرانی ها چای جزو لاینفک زندگی است و روزانه شاید دو یا سه بار آن را دم کنیم، اما باید مراقب قندهای پهلوی چای بود تا با مصرف زیاد آنها دندان ها، فشار خون و قند خون خود را نامتعادل نکنیم.</p>
      <p>چای انواع مختلفی دارد که از آن جمله می‌توان به چای سیاه، سفید، قرمز و مانند آنها اشاره کرد اما آنچه که چای ترش را متمایز از سایر چای‌ها کرده خواص فراوان آن است اگر چه سایر چای ها نیز خصوصیات خود را دارند اما به قول معروف هرگلی بوی خود را دارد و بوییدن خواص گل چای ترش نیز خالی از حکمت نیست.</p>
      <p>همزمان با مهر ماه زمانی که پاییز روزهای آغازین خود را در حال سپری کردن است اگر سری به روستاهای رودبارجنوب بزنی فرش‌های قرمزرنگی را می‌بینی که تمام مزارع این شهرستان را پوشانده‌اند مزارعی که با وجود خشکسالی همچنان سرسبز هستند اما با این وجود تنها سهم کشاورزان رودباری از این یاقوت سرخ تماشای محصولاتشان در حال بار زدن در وانت های دلالان است.</p>
      <p>درواقع دلالان بدون هیچ زحمتی محصول را باقیمتی پایین از کشاورزان خریده و یک‌شبه سودی معادل سود یک‌ساله کشاورزان عایدشان می‌شود.</p>
      <p>
        <b>برداشت چای ترش از 40هکتار از مزارع رودبارجنوب</b>
      </p>
      <p>محسن سعیدی مدیرجهاد کشاورزی رودبار جنوب در گفت‌وگو با راه آرمان، اظهار داشت: امسال در سطح 40 هکتار، محصول چای ترش در شهرستان رودبار کشت شده است.</p>
      <p>وی گفت: تاریخ کشت چای از اوایل اردیبهشت‌ماه آغاز و تاریخ برداشت اوایل مهرماه با متوسط عملکرد 200کیلوگرم در هرهکتار است.</p>
      <p>سرپرست جهاد کشاورزی رودبار جنوب تاکید کرد: از خواص دارویی این محصول می‌توان به عنوان تصفیه‌کننده خون،کنترل فشار خون و درمان اختلالات کبدی و منبع غنی آهن اشاره کرد.علی ایحال، شاید اگر کارگاه های بسته بندی و خواص دارویی و درمانی این محصول در بازار های جهانی و حتی داخل کشور رسانه ای و شناخته می شد سهم کشاورزان رودباری از این محصول استراتژیک بیشتر می شد و دسترنج یک سالشان یک شبه به یغما نمی رفت.</p>
      <p>آنچه مسلم است بهبود وضعیت تولید چای ترش نقش مهمی در اقتصاد و درآمد روستاییان ایفا می‌کند ازاین‌رو بررسی اقتصادی تولید و شناخت تنگناهای موجود می‌تواند برای رونق این محصول نقش مؤثر واقع شود و برای استان ارزش افزوده ایجاد کند.</p>
      <p>انتهای پیام/</p>
    </article>
  </body>
</html>