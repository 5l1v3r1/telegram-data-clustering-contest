<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/09/magyarorszag-gyorsasagimotoros-vb-futamokat-rendezhet"/>
    <meta property="og:site_name" content="infostart"/>
    <meta property="article:published_time" content="2019-11-09T14:38:00+00:00"/>
    <meta property="og:title" content="Magyarország gyorsaságimotoros-vb futamokat rendezhet"/>
    <meta property="og:description" content="Ezt Palkovics László jelentette be a Nyíregyházán és környékén zajló rali Európa-bajnoki futam szombati napján, ahol a részletekről is beszélt."/>
  </head>
  <body>
    <article>
      <h1>Magyarország gyorsaságimotoros-vb futamokat rendezhet</h1>
      <address><time datetime="2019-11-09T14:38:00+00:00">09 Nov 2019, 14:38</time> by <a rel="author">Infostart / MTI</a></address>
      <h3>Ezt Palkovics László jelentette be a Nyíregyházán és környékén zajló rali Európa-bajnoki futam szombati napján, ahol a részletekről is beszélt.</h3>
      <p>Hosszabb ideje folytattak tárgyalásokat a MotoGP kereskedelmi jogait birtokló céggel, amellyel szándéknyilatkozatot is aláírtak, a következő lépés pedig az, hogy</p>
      <blockquote>a kormánynak február 28-ig végleges döntést kell hoznia többek között a helyszínről és a rendezéshez kapcsolódó intézkedésekről.</blockquote>
      <p>"November folyamán, december elején a kormány elé kerül a magyar autó- és motorsport fejlesztésére kidolgozott stratégia, amely számos célt és intézkedést tartalmaz, és amelyre többek között a sportági eredményességen, valamint a turizmusra gyakorolt hatáson túl azért is van szükség, mert Magyarországon az autóipar erőteljesen meghatározza a gazdaság sikerességét" - jelentette ki az innovációs és technológiai miniszter. Hozzátette, hogy az idei év második negyedévében 5,2 százalékkal nőtt a magyar gazdaság, amely kiemelkedő adat Európában.</p>
      <p>"A stratégiát tartalmazó dokumentum szerint a legfontosabb beavatkozási területek a Hungaroring és a hazai sportinfrastruktúra fejlesztése, az újabb nemzetközi sportrendezvények hazai megrendezése lehetőségének feltérképezése, közlekedésbiztonsági akcióterv kidolgozása, valamint a versenymérnök-képzés fejlesztése" - foglalta össze a stratégia elemeit Palkovics László.</p>
      <aside>Talma: fel kell fedezni a jövő tehetségeit<br/>Talmácsi Gábor, a sportág egyetlen eddigi magyar világbajnoka sajtótájékoztatón elmondta, üdvözli a kormányzat célkitűzéseit, fontosnak tartja, hogy legyen az országnak autó és motorsport stratégiája. A jövő tehetségeinek felfedezése és kinevelése ugyanis a kormány támogatása nélkül nem biztosítható-tette hozzá a világbajnok."A MotoGP család örökös tagjaként óriási lehetőséget jelent a hazai rendezésű futam" - húzta alá Talmácsi.</aside>
      <p>Kósa Lajos, az Országgyűlés honvédelmi és rendészeti bizottságának elnöke arról beszélt, hogy a MotoGP-futam megrendezésének érdekében <a href="https://infostart.hu/sport/2019/11/08/veget-erhet-a-hungaroring-magyarorszagi-hegemoniaja">új versenypálya épülhet Kelet-Magyarországon</a>, és kiemelte, a gyorsaságimotoros-vb egy futamának megrendezése önmagában óriási ismertséget képes adni Magyarországnak, ugyanakkor a közlekedésbiztonsági kérdésekben is hasznos lehet.</p>
      <blockquote>"Olyan ez, mint egy piramis, amelynek az alján az utcai motorozás, vagy akár a robogók, elektromos kétkerekű közlekedési eszközök találhatók, a tetején pedig a MotoGP"</blockquote>
      <p>- fogalmazott Kósa Lajos. Hozzátette, határozott szándék, hogy az új pálya olyan kelet-magyarországi helyszínen legyen, ahol a nyári időszakban a rendezvénynapok száma teljes.</p>
      <p>"A kétkerekű járműveket érintő közlekedésbiztonsági intézkedésekkel foglalkoznunk kell, mert Magyarországon jelenleg 200 ezer aktív, a járművét szezonban heti rendszerességgel használó motoros van, további 100 ezer ritkábban motorozik, viszont a regisztrált motorkerékpárok száma az országban több mint egymillió" - hangsúlyozta, kiemelve, hogy a nagyvárosi közlekedésben a "kétkerekű alternatíva" a különböző vizsgálatok eredményeit elnézve "ígéretesnek tűnik".</p>
      <p>
        <i>Nyitókép: MTI/Czeglédi Zsolt</i>
      </p>
    </article>
  </body>
</html>