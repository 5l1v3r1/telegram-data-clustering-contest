<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://km.rfi.fr/europe/%E1%9E%94%E1%9F%92%E1%9E%9A%E1%9E%91%E1%9F%81%E1%9E%9F%E2%80%8B%E1%9E%A2%E1%9E%BA%E1%9E%9A%E1%9F%89%E1%9E%BB%E1%9E%94-%E2%80%8B%E1%9F%A6-%E1%9E%85%E1%9E%84%E1%9F%8B-%E1%9E%B2%E1%9F%92%E1%9E%99-%E1%9E%A2%E1%9E%BA%E1%9E%9A%E1%9F%89%E1%9E%BB%E1%9E%94%E2%80%8B-%E1%9E%94%E1%9E%84%E1%9F%92%E1%9E%80%E1%9E%BE%E1%9E%8F%E2%80%8B-%E1%9E%A2%E1%9E%84%E1%9F%92%E1%9E%82%E1%9E%97%E1%9E%B6%E1%9E%96-%E2%80%8B%E1%9E%83%E1%9F%92%E1%9E%9B%E1%9E%B6%E1%9F%86%E1%9E%98%E1%9E%BE%E1%9E%9B%E2%80%8B-%E1%9E%80%E1%9E%B6%E1%9E%9A%E2%80%8B%E1%9E%9B%E1%9E%B6%E1%9E%84%E1%9E%9B%E1%9E%BB%E1%9E%99%E2%80%8B%E1%9E%80%E1%9E%81%E1%9F%92%E1%9E%9C%E1%9E%80%E1%9F%8B"/>
    <meta property="og:site_name" content="RFI"/>
    <meta property="article:published_time" content="2019-11-09T14:21:54+00:00"/>
    <meta property="og:title" content="ប្រទេស​អឺរ៉ុប​៦ ចង់ឲ្​យអឺរ៉ុប​បង្កើត​អង្គភាព​ឃ្លាំមើល​ការ​លាងលុយ​កខ្វក់"/>
    <meta property="og:description" content="ធនាគារ និង​គ្រិះស្ថានហិរញ្ញវត្ថុធំៗនៅអឺរ៉ុប កំពុងតែរងនូវការចោទប្រកាន់ជាច្រើន ពីបទចូលរួមធ្វើសកម្មភាព​លាងលុយកខ្វក់ ឬ លាងសម្អាតមូលធន ដែលមានប្រភពមិនស្របច្បាប់ ឲ្យក្លាយជាមូលធនស្របច្បាប់។ ប្រឈមនឹងបញ្ហានេះ ប្រទេសអឺរ៉ុប ចំនួន៦ បានរួមគ្នាធ្វើលិខិតចំហរមួយ អំពាវនាវឲ្យសហភាពអឺរ៉ុប..."/>
  </head>
  <body>
    <article>
      <h1>ប្រទេស​អឺរ៉ុប​៦ ចង់ឲ្​យអឺរ៉ុប​បង្កើត​អង្គភាព​ឃ្លាំមើល​ការ​លាងលុយ​កខ្វក់</h1>
      <address><time datetime="2019-11-09T14:21:54+00:00">09 Nov 2019, 14:21</time> by <a rel="author">ម៉ម ពិសី</a></address>
      <p>
        <b>ធនាគារ និង​គ្រិះស្ថានហិរញ្ញវត្ថុធំៗនៅអឺរ៉ុប កំពុងតែរងនូវការចោទប្រកាន់ជាច្រើន ពីបទចូលរួមធ្វើសកម្មភាព​លាងលុយកខ្វក់ ឬ លាងសម្អាតមូលធន ដែលមានប្រភពមិនស្របច្បាប់ ឲ្យក្លាយជាមូលធនស្របច្បាប់។ ប្រឈមនឹងបញ្ហានេះ ប្រទេសអឺរ៉ុប ចំនួន៦ បានរួមគ្នាធ្វើលិខិតចំហរមួយ អំពាវនាវឲ្យសហភាពអឺរ៉ុប បង្កើតអង្គភាពពិសេសមួយ ដែលមានតួនាទីឃ្លាំមើលគ្រិះស្ថានហិរញ្ញវត្ថុ ទាក់ទិននឹងសកម្មភាពលាងលុយកខ្វក់ទាំងនេះ។</b>
      </p>
      <p>នៅក្នុងលិខិតប្រកាសមួយ ​ចុះហត្ថលេខាដោយតំណាងរដ្ឋាភិបាលអាល្លឺម៉ង់ បារាំង អ៊ីតាលី អេស្ប៉ាញ ហូឡង់ និងឡេតូនី បានលើកឡើងថា សហភាពអឺរ៉ុប ត្រូវតែបង្កើត អង្គភាពពិសេសមួយ ដែលមានអំណាចកណ្តាល ក្នុងការឃ្លាំមើលរាល់សកម្មភាព​លាងលុយកខ្វក់​ ឬលាងមូលធនដែលមានប្រភពមិនស្របច្បាប់ នៅតាមគ្រិះស្ថានហិរញ្ញវត្ថុ​នានា នៅទូទាំងសហភាពអឺរ៉ុប។</p>
      <p>នៅក្នុងលិខិតប្រកាសនេះ ប្រទេសទាំង៦បានលើកឡើងនូវករណីមួយចំនួន​ ដែលបង្ហាញពីសកម្មភាព និងបណ្តាញ​លាងលុយកខ្វក់ នៅតាមធនាគារមួយចំនួន នៅក្នុង​ប្រទេសឡេតូនី ប្រទេសម៉ាល់តិ៍ និងប្រទេសឈីព្រ ជាដើម។ ជាក់ស្តែង ធនាគារ Danske Bank ដែលជាធនាគារធំជាងគេបង្អស់នៅដាណឺម៉ាក បានទទួលស្គាល់ថា សាខាខ្លួននៅប្រទេសអេសតូនី បានធ្វើចាត់ចែងការផ្ទេរប្រាក់ចំនួន​២០ម៉ឺន​លាន​អឺរ៉ូ រវាងឆ្នាំ​២០០៧ ដល់ឆ្នាំ ២០១៥​ ទាំងដែលដឹងថាប្រាក់ទាំងនោះ មានប្រភពគួរឲ្យសង្ស័យខ្លាំង។ ធនាគារនៅតាមប្រទេសអឺរ៉ុបខាងជើង មួយចំនួនធំ សុទ្ធតែមានជាប់ពាក់ព័ន្ធនឹងករណីលាងលុយកខ្វក់ ដ៏ធំសម្បើម។</p>
      <p>ប្រទេសទាំង៦ ដែលជាអ្នកផ្តើមគំនិត បង្កើតអង្គភាពពិសេសឃ្លាំមើលការលាងលុយកខ្វក់នេះ បាន​អះអាងថា កន្លងមក​ គោលនយោបាយ​ជាតិ តាមប្រទេសនីមួយៗ ក្នុងការទប់ស្កាត់បញ្ហានេះ បានជួប​បរាជ័យជាប្រចាំ ហើយសកម្មភាព​លាងលុយកខ្វក់ កាន់តែរីកធំទៅៗ ពាក់ព័ន្ធរវាងប្រទេសជាច្រើន ដោយសារតែសាខារបស់គ្រិះស្ថានហិរញ្ញវត្ថុ។ ផលប្រយោជន៍ហិរញ្ញវត្ថុ រវាងរដ្ឋាភិបាល ជាមួយធនាគារឯកជនខ្លះ បានបង្កជាឧបសគ្គ ដល់ការទប់ស្កាត់បញ្ហានេះ ឲ្យមានប្រសិទ្ធិភាព។ ទោះយ៉ាងនេះក្តី ប្រទេសទាំង៦នេះ បាន​ទទួលស្គាល់ថា ការងាររបស់អង្គភាពពិសេសនេះ អាចត្រូវបានប្រគល់ ឲ្យស្ថិតនៅក្រោមបង្គាប់ នៃអាជ្ញាធរធនាគារអឺរ៉ុប (ABE) តែត្រូវតែមានកញ្ចប់ថវិកាបន្ថែម ឲ្យគ្រប់គ្រាន់។</p>
      <p>គួរកត់សំគាល់ថា អាជ្ញាធរធនាគារអឺរ៉ុបនេះ ទើបតែត្រូវបានធ្វើកំណែទម្រង់មួយចំនួនធំ ដើម្បីពង្រឹងតួនាទី​ក្នុងការប្រយុទ្ធប្រឆាំងនឹងការលាងលុយកខ្វក់។ ​ជាច្រើនខែមកហើយ ដែលបារាំង អេស្ប៉ាញ និងអ៊ីតាលី បានទាមទារឲ្យមានការពង្រឹងវិធានការ ដើម្បីទប់ស្កាត់​ការលាងលុយកខ្វក់ តែជានិច្ចជាកាល អាល្លឺម៉ង់ តែងតែបដិសេធរាល់ការធ្វើកំណែទំរង់៕</p>
    </article>
  </body>
</html>