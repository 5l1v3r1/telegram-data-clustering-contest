<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191109_04708923"/>
    <meta property="og:site_name" content="De Standaard"/>
    <meta property="article:published_time" content="2019-11-09T14:54:00+00:00"/>
    <meta property="og:title" content="Onderzoek naar islamhaat verdeelt Britse conservatieven"/>
    <meta property="og:description" content="De Britse conservatieven zullen dan toch geen onderzoek instellen naar islamhaat binnen de partij. Die beslissing leidt tot een felle discussie tussen part..."/>
  </head>
  <body>
    <article>
      <h1>Onderzoek naar islamhaat verdeelt Britse conservatieven</h1>
      <address>
        <time datetime="2019-11-09T14:54:00+00:00">09 Nov 2019, 14:54</time>
      </address>
      <p>
        <b>De Britse conservatieven zullen dan toch geen onderzoek instellen naar islamhaat binnen de partij. Die beslissing leidt tot een felle discussie tussen partijgenoten Matt Hancock, huidig minister van Gezondheid, en Sayeeda Warsi, de eerste moslima ooit die Brits minister werd.</b>
      </p>
      <p>Aanleiding voor de discussie was een pleidooi van minister van Financiën Sajid Javid. Als concurrent van Johnson om het voorzitterschap van de Tories (en de job als premier) had die in de zomer tijdens een live tv-debat voorgesteld om de islamofobie in de partij te onderzoeken. Zijn concurrenten, ook Johnson, stemden daarmee in.</p>
      <p>Maar ondertussen wil Johnson, die nu premier is, daar niets meer van weten. Vrijdag zei hij aan de BBC dat zo’n onderzoek zou uitdraaien op ‘een algemeen onderzoek naar vooroordelen van allerlei vorm’. Johnson zelf is al meermaals beschuldigd van islamofobie. Zo vergeleek hij in krantencolumns boerka’s met brievenbussen en de dragers van boerka’s met bankovervallers.</p>
      <p>Whitesplaining</p>
      <p>Sayeeda Warsi is ontgoocheld dat Johnson terugkrabbelt. ‘Ja, het klopt, mijn partij geeft niets om racisme in eigen rangen. We zijn alleen antiracistisch als we daarmee politieke punten kunnen scoren’, schreef Warsi, zelf van Pakistaanse origine en moslima, op Twitter.</p>
      <p>Warsi is niet van de minsten. Ze was onder Cameron de eerste moslima die minister werd, was de vroegere vicevoorzitter van de conservatieven en zit momenteel voor de Tories in het Hogerhuis.</p>
      <p>Zaterdag nam haar verontwaardiging nog toe. Minister van Gezondheid Matt Hancock zei in een interview op BBC Radio dat hij Warsi respecteert, maar dat ‘anderen een meer gebalanceerde benadering’ hebben tegenover islamofobie.</p>
      <p>Warsi reageerde onmiddellijk op zijn uitspraken, en beschuldigde Hancock van <i>whitesplaining</i>. De samentrekking van ‘white’ (blank) en ‘explaining’ (uitleggen) duidt op het minimaliseren van discriminatie tegen gekleurde minderheden door bepaalde leden van een blanke meerderheid zelf.</p>
      <figure>
        <iframe data-src="https://twitter.com/SayeedaWarsi/status/1193097665283801088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>