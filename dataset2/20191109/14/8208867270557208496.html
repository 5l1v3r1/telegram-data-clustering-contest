<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/2019/11/09/news/cagliari_maran_macche_tatuaggio_di_europa_non_voglio_sentir_parlare_-240696092/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T14:15:00+00:00"/>
    <meta property="og:title" content="Cagliari, Maran: &quot;Macché tatuaggio, di Europa non voglio sentir parlare&quot;"/>
    <meta property="og:description" content="Il tecnico rossoblu frena gli entusiasmi: &quot;Non parliamo di cose che non ci competono, pensiamo a vivere al massimo ogni partita. Le parole di Riva ci"/>
  </head>
  <body>
    <article>
      <h1>Cagliari, Maran: "Macché tatuaggio, di Europa non voglio sentir parlare"</h1>
      <h2>Il tecnico rossoblu frena gli entusiasmi: "Non parliamo di cose che non ci competono, pensiamo a vivere al massimo ogni partita. Le parole di Riva ci inorgogliscono e ci sono da sprone per continuare a far bene. Con la Fiorentina voglio vedere una squadra ancora affamata"</h2>
      <address>
        <time datetime="2019-11-09T14:15:00+00:00">09 Nov 2019, 14:15</time>
      </address>
      <p><b>CAGLIARI</b> - "<a href="https://www.repubblica.it/sport/calcio/serie-a/cagliari/2019/11/07/news/cagliari_maran_per_l_europa_sono_pronto_a_tatuarmi_i_quattro_mori_-240515281/">Il tatuaggio in caso di Europa</a>? L'ho detto per scherzo. Di Europa non voglio neanche sentir parlare...". Rolando Maran torna a farsi serioso dopo aver commentato il momento positivo del Cagliari: "Visti i risultati straordinari si fa questo e anche altro, ma era solo un gioco. In realtà noi viviamo alla giornata e al massimo dei giri, ma senza parlare di cose di cui non dobbiamo parlare".</p>
      <h3>"Le parole di Riva ci inorgogliscono"</h3>
      <p>In questi giorni i tifosi hanno fatto sentire il loro entusiasmo e Maran ammette: "E' bello vedere che ci viene riconosciuto, da parte di chi ama questa maglia, quello che stiamo facendo in campo, ci trasmette ulteriore consapevolezza di quel che rappresentiamo, è una spinta ulteriore e come abbiamo sempre fatto continueremo a dare il massimo per questa maglia che rappresenta tutta la regione". Tra i tifosi ce ne è anche uno speciale come Gigi Riva, <a href="https://www.repubblica.it/sport/calcio/serie-a/2019/11/07/news/gigi_riva_compleanno_75_anni-240438163/">che ha fatto elogi al tecnico e alla squadra</a>: "Le parole di Riva e il fatto che ci segua ci riempiono d'orgoglio e di responsabilità, lui è il simbolo di questa terra e di questa squadra, ha trasmesso con grande saggezza certi concetti che ho voluto fare miei".</p>
      <h3>"Felice per Joao Pedro, per Simeone sarà gara speciale"</h3>
      <p>In settimana è arrivato il rinnovo fino al 2023 di Joao Pedro, uno dei punti di forza del Cagliari. "Sono felice per lui - spiega Maran -, è il giusto riconoscimento per un giocatore che sta giocando e che giocherà alla grande, sta avendo un rendimento molto alto e deve continuare così". Al fianco del brasiliano sta facendo bene anche Simeone, che contro la sua ex squadra vivrà una domenica diversa dalle altre. "Ci sta dando una grande mano, è un ragazzo che ogni giorno lavora per crescere e migliorare e che sta facendo bene, sicuramente quella contro la Fiorentina per lui sarà una particolare", ammette.</p>
      <h3>"Dobbiamo continuare ad aver fame"</h3>
      <p>Maran sa che contro la Fiorentina lo attende una gara nsidiosa. "La Fiorentina viene da 4 risultati utili consecutivi, ha l'attaccante che ha tirato più in porta in tutto il campionato: sono dati significativi. Una squadra che ha qualità, con una sua precisa identità. Dovrà rinunciare a Ribery, però ha la possibilità di cambiare pelle all'interno della partita; gli esterni spingono molto, Chiesa è formidabile nell'uno contro uno. Una partita che presenta molte insidie ma allo stesso tempo è stimolante. Dovremo essere bravi a leggere ogni tipo di situazione, consapevoli che incontreremo delle difficoltà ma che anche noi possiamo causare problemi agli avversari". Maran vuole conferme e risposte dai suoi. "Ci siamo guadagnati il rispetto sul campo, ma dobbiamo consolidarlo. Per questo, dobbiamo correre tanto, non pensare che sia già tutto deciso e scontato. Bisogna continuare ad avere una gran fame, man mano che andremo avanti le cose diventeranno più difficili. Ogni settimana avremo un esame da superare con noi stessi. Il divertimento è un carburante utile per spingerci ad andare avanti attraverso il conseguimento dei risultati, che restano un dettaglio imprescindibile".</p>
      <h3>"I risultati di oggi partono da lontano"</h3>
      <p>"Il nostro percorso di un anno e mezzo prevede il consolidamento di quanto fatto la scorsa stagione - prosegue Maran -. Stiamo cercando di portare avanti un gruppo di ragazzi con le caratteristiche giuste, integrato da altri che potessero agevolarne la crescita. I nuovi si sono integrati subito e questo ha reso tutto più facile; i risultati di oggi partono insomma da lontano, sono l'espressione del lavoro iniziato lo scorso campionato. In rosa ci sono diversi giocatori duttili e interpretano bene le cose che chiedo: per me significa avere un patrimonio tra le mani. A Bergamo ad esempio l'avevamo preparata in modo che tanti giocatori diversi potessero inserirsi dalle retrovie per sfruttare le verticalizzazioni. Sono contento di avere a disposizione molti elementi in grado di svolgere i compiti tattici che richiedo. I singoli sono cresciuti, mi mettono in difficolta' al momento di fare le scelte: un altro fattore positivo".</p>
    </article>
  </body>
</html>