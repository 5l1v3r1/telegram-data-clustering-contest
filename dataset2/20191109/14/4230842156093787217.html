<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191109-zelenskyj-pidpysav-ukaz-pro-provedennya-osnovnyh-reform/"/>
    <meta property="og:site_name" content="ФАКТИ"/>
    <meta property="article:published_time" content="2019-11-09T14:40:53+00:00"/>
    <meta property="og:title" content="Зеленський підписав указ про проведення основних реформ"/>
    <meta property="og:description" content="Президент України Володимир Зеленський підписав указ Про невідкладні заходи з проведення реформ та зміцнення держави."/>
  </head>
  <body>
    <article>
      <h1>Зеленський підписав указ про проведення основних реформ</h1>
      <address>
        <time datetime="2019-11-09T14:40:53+00:00">09 Nov 2019, 14:40</time>
      </address>
      <p>Президент України Володимир Зеленський підписав указ Про невідкладні заходи з проведення реформ та зміцнення держави.</p>
      <p>В указі Про невідкладні заходи з проведення реформ та зміцнення держави, який 9 жовтня підписав Володимир Зеленський, йдеться про заходи, спрямовані на продовження структурних економічних реформ, запровадження додаткових механізмів для прискорення соціально-економічного розвитку України, підвищення рівня добробуту населення, гармонійного розвитку регіонів, впровадження європейських стандартів життя.</p>
      <p>Крім того, до кінця року очікується розробка урядом законопроектів щодо створення сприятливих умов для діяльності підприємців, зокрема запровадження дворічного мораторію на проведення перевірок фізичних осіб – підприємців (ФОП) та пом’якшення їхньої відповідальності за порушення порядку подання звітності, пов’язаної із застосуванням реєстраторів розрахункових операцій.</p>
      <p>
        <b>Читайте: </b>
        <a href="https://fakty.com.ua/ua/ukraine/20191108-zelenskyj-zaproponuvav-zasnovnyku-alibaba-group-dzheku-ma-vidkryty-r-d-tsentr-v-ukrayini/">Зеленський запропонував засновнику Alibaba Group Джеку Ма відкрити R&amp;D-центр в Україні</a>
      </p>
      <p>До 31 грудня 2019 року уряд також має забезпечити початок масштабної приватизації, зокрема визначення п’яти об’єктів великої приватизації.</p>
      <p>Згідно з указом, до кінця року має бути забезпечена підготовка до запровадження ринку земель сільськогосподарського призначення, зокрема включно зі створенням електронного реєстру інженерів-землевпорядників.</p>
      <p>Уряд також повинен забезпечити формування незалежних наглядових рад усіх державних банків.</p>
      <p>Передбачається також впровадження нової об’єднаної системи керівництва та управління силами оборони, що відповідатиме стандартам НАТО, розробку структури плану оборони України.</p>
      <p>До кінця наступного року уряд має визначити засади організації та проведення оборонного планування, управління оборонними ресурсами з урахуванням досвіду держав – членів НАТО і Європейського Союзу.</p>
      <p>Нагадаємо, що <a href="https://fakty.com.ua/ua/ukraine/20191107-ukrayina-potrebuye-reform-dlya-zmenshennya-roli-derzhavy-ta-oligarhiv-mvf/">МВФ вважає необхідним просування структурних реформ в Україні</a>, які передбачають боротьбу з корупцією, скорочення ролі держави і олігархів в українському бізнесі.</p>
    </article>
  </body>
</html>