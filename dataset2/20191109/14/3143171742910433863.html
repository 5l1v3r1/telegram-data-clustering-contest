<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/rometta-pronti-a-partire-i-lavori-nel-sottopassaggio-ferroviario.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T14:42:22+00:00"/>
    <meta property="og:title" content="Rometta, pronti a partire i lavori nel sottopassaggio ferroviario"/>
    <meta property="og:description" content="Interventi legati alla viabilità, nel romettese. Tra le opere di prossima esecuzione l’allargamento del sottopassaggio situato presso il ponte ferroviario, a Rometta Marea."/>
  </head>
  <body>
    <article>
      <h1>Rometta, pronti a partire i lavori nel sottopassaggio ferroviario</h1>
      <address><time datetime="2019-11-09T14:42:22+00:00">09 Nov 2019, 14:42</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Interventi legati alla viabilità, nel romettese. Tra le opere di prossima esecuzione l’allargamento del sottopassaggio situato presso il ponte ferroviario, a Rometta Marea.</i>
      </p>
      <p>Nel romettese si punta a modificare la viabilità. Sono diversi i lavori in cantiere che, una volta ultimati, permetteranno di smaltire il traffico e risolveranno alcune criticità.</p>
      <h3>Lavori conclusi in 90 giorni</h3>
      <p>È previsto già per questo mese, l’inizio dei lavori finalizzati ad allargare il sottopassaggio situato nei pressi del <b>ponte ferroviario dismesso</b> di Rometta Marea. Lo scorso 5 novembre la firma del contratto con la ditta Zedil srl di Grotte, Agrigento che si è aggiudicata la gara con un ribasso del 24,29%. I lavori avranno un costo complessivo di 180.000,00 euro e avranno una durata di 90 giorni.</p>
      <h3>Gli interventi previsti</h3>
      <p>Tra gli interventi previsti, spiega l’assessore ai lavori pubblici <b>Salvatore Ruggeri</b>, la realizzazione di soluzioni per la raccolta delle acque piovane, provenienti dalla vicina strada provinciale. Prevista anche la demolizione dei muri del vecchio ponte ferroviario, con un conseguente ampliamento della strada e la realizzazione di nuovi muri di contenimento.</p>
      <figure>
        <img src="https://www.tempostretto.it/wp-content/uploads/2019/11/WhatsApp-Image-2019-11-08-at-18.52.12.jpeg"/>
      </figure>
    </article>
  </body>
</html>