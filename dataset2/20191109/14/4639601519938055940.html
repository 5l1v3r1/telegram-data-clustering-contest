<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/politics/salmas-den-dianoithika-pote-na-paremvo-sti-dikaiosyni/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T14:09:17+00:00"/>
    <meta property="og:title" content="Σαλμάς : Δεν διανοήθηκα ποτέ να παρέμβω στη Δικαιοσύνη"/>
    <meta property="og:description" content="Η απάντηση του βουλευτή της ΝΔ στην καταγγελία των Δικαστών"/>
  </head>
  <body>
    <article>
      <h1>Σαλμάς : Δεν διανοήθηκα ποτέ να παρέμβω στη Δικαιοσύνη</h1>
      <h2>Η απάντηση του βουλευτή της ΝΔ στην καταγγελία των Δικαστών</h2>
      <address><time datetime="2019-11-09T14:09:17+00:00">09 Nov 2019, 14:09</time> by <a rel="author">ΤοΒΗΜΑ Team</a></address>
      <p>Έκπληξη και αγανάκτηση για την ανακοίνωση της Ένωσης Δικαστών και Εισαγγελέων περί παρέμβασής του σε εκκρεμή δικαστική υπόθεση του, εκφράζει ο βουλευτής της Ν.Δ. και πρώην υπουργός, Μάριος Σαλμάς επισημαίνοντας ότι πρόκειται για «ακατανόητη παρεξήγηση».</p>
      <p>Όπως εξηγεί ο κ. Σαλμάς, η τηλεφωνική επικοινωνία που είχε με τον κ. Σεβαστίδη αφορούσε στην ενημέρωσή του για την πορεία της μηνύσεώς, που υπέβαλε κατά του Νικόλαου Μανιαδάκη στις 5 Φεβρουαρίου του 2019, για συκοφαντική δυσφήμιση για ψευδείς και ανυπόστατους ισχυρισμούς του τελευταίου, για την υπόθεση Novartis. Σύμφωνα με την ίδια δήλωση, στην «παράκληση» του κ. Σαλμά, για την επίσπευση της δικονομικής διαδικασίας, ο κ. Σεβαστίδης «μίλησε με απαξία» και τελικά του έκλεισε το τηλέφωνο.</p>
      <p>
        <a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις</a>
      </p>
      <p>Ο κ. Σαλμάς σημειώνει ότι «η κωλυσιεργία αυτή οφείλεται και στις δηλώσεις αποχής των εισαγγελικών λειτουργών που χρεώνονται την υπόθεση!!!» και προσθέτει ότι «η Ένωση Δικαστών και Εισαγγελέων δεν έδειξε την ίδια ευαισθησία για την αρχειοθέτηση της υπόθεσής μου από τους εισαγγελείς την 5/7/2019 δηλαδή την Παρασκευή πριν τις εκλογές που δεν γνωστοποιήθηκε παρά μετά τις εκλογές και με άφησαν να κριθώ από τους πολίτες με την εκκρεμότητα της Novartis».</p>
      <p>Επισημαίνει ότι «ουδέποτε μέχρι σήμερα έχω επιδείξει συμπεριφορά που να μην καταδεικνύει σεβασμό στην Δικαιοσύνη. Δεν διανοήθηκα να κάνω ουδέποτε παρέμβαση ούτε όταν ήμουν ύποπτος για τέλεση απαξιωτικών πράξεων, πόσο μάλλον τώρα ως μηνυτής;!» και εκφράζει λύπη που «ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου».</p>
      <p>Τέλος χαρακτηρίζει «βιαστική» την ανακοίνωση του ΣΥΡΙΖΑ καθώς όπως αναφέρει «πριν ενημερωθεί για το αντικείμενο της υπόθεσης -υποθέτω ότι δεν μιλάει με την δικαιοσύνη ανεπίσημα- όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις».</p>
      <p>Ακολουθεί ολόκληρη η ανακοίνωση του κ. Μάριου Σαλμά</p>
      <p>«ΜΑΡΙΟΣ Γ. ΣΑΛΜΑΣ</p>
      <p>ΔΗΛΩΣΗ – ΑΠΑΝΤΗΣΗ</p>
      <p>ΣΤΗΝ ΑΝΑΚΟΙΝΩΣΗ ΤΟΥ ΠΡΟΕΔΡΟΥ ΤΗΣ ΕΝΩΣΗΣ ΔΙΚΑΣΤΩΝ ΚΑΙ ΕΙΣΑΓΓΕΛΕΩΝ κ. ΣΕΒΑΣΤΙΔΗ</p>
      <p>Με μεγάλη μου έκπληξη και αγανάκτηση διάβασα την ανακοίνωση της Ένωσης Δικαστών και Εισαγγελέων για παρέμβασή μου σε εκκρεμή δικαστική υπόθεση. Πρόκειται για ακατανόητη παρεξήγηση.</p>
      <p>Η τηλεφωνική μου επικοινωνία με τον κ. Σεβαστίδη αφορούσε στην ενημέρωσή μου για την πορεία της μηνύσεώς μου, που υπέβαλα κατά του κ. Νικόλαου Μανιαδάκη στις 5 Φεβρουαρίου του 2019, με την ιδιότητα του διαδίκου και όχι αυτή του πολιτικού.</p>
      <p>Η μήνυσή μου αφορούσε σε συκοφαντική δυσφήμιση για ψευδείς και ανυπόστατους ισχυρισμούς του κ. Μανιαδάκη, ο οποίος με ενέπλεκε στην υπόθεση Novartis όπου στην συνέχεια η εισαγγελία διαφθοράς αφού απεδείχθη η αναλήθεια, η αβασιμότητα και η δολιότητα αυτών των ισχυρισμών εξέδωσε διάταξη αρχειοθέτησης στο σκέλος που με αφορά.</p>
      <p>Επί 10 μήνες η δικαιοσύνη καθυστερεί αδικαιολόγητα την εξέλιξη της μήνυσής μου, ενώ είναι γνωστό τοις πάσι, πόσο αυτή η συκοφαντία με ταλαιπώρησε αν και ήμουν αυτός που εντόπισε τις αθέμιτες πρακτικές της Novartis τον Νοέμβριο του 2012, και αυτός που ενημέρωσε την συντεταγμένη πολιτεία για να ξεκινήσει η δικαστική έρευνα στην Ελλάδα.</p>
      <p>Η κωλυσιεργία αυτή οφείλεται και στις δηλώσεις αποχής των εισαγγελικών λειτουργών που χρεώνονται την υπόθεση!!!</p>
      <p>Είναι καθήκον μου η προάσπιση της τιμής και της υπόληψής μου όπως είναι καθήκον της δικαιοσύνης η ταχεία απονομή δικαίου. Στα πλαίσια αυτά επικοινώνησα τηλεφωνικά όπως έχω έννομο συμφέρον στο υπηρεσιακό τηλέφωνο με τον κ. Σεβαστίδη να ζητήσω ενημέρωση για την δικονομική πορεία της μήνυσής μου καθώς και να υποβάλλω παράκληση επίσπευσης αυτής. Ο κ. Σεβαστίδης προς έκπληξή μου, μου μίλησε με απαξία, αρνούμενος να με ακούσει , μου είπε η όποια επικοινωνία να γίνεται μόνο μέσω συνηγόρου και μου έκλεισε το τηλέφωνο.</p>
      <p>Ήθελα να σημειώσω ότι η Ένωση Δικαστών και Εισαγγελέων δεν έδειξε την ίδια ευαισθησία για την αρχειοθέτηση της υπόθεσής μου από τους εισαγγελείς την 5/7/2019 δηλαδή την Παρασκευή πριν τις εκλογές που δεν γνωστοποιήθηκε παρά μετά τις εκλογές και με άφησαν να κριθώ από τους πολίτες με την εκκρεμότητα της Novartis.</p>
      <p>Ουδέποτε μέχρι σήμερα έχω επιδείξει συμπεριφορά που να μην καταδεικνύει σεβασμό στην Δικαιοσύνη.</p>
      <p>Δεν διανοήθηκα να κάνω ουδέποτε παρέμβαση ούτε όταν ήμουν ύποπτος για τέλεση απαξιωτικών πράξεων, πόσο μάλλον τώρα ως μηνυτής;!</p>
      <p>Ειλικρινά λυπάμαι που ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου .</p>
      <p>Αναφορικά με την βιαστική Ανακοίνωση του ΣΥΡΙΖΑ πριν ενημερωθεί για το αντικείμενο της υπόθεσης -υποθέτω ότι δεν μιλάει με την δικαιοσύνη ανεπίσημα- όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις. ».</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>