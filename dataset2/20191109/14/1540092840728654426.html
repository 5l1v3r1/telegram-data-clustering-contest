<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196816/epixeirisi-antitromokratikis-vrethike-i-giafka-tis-epanastatikis-aytoamynas-stin-kypseli"/>
    <meta property="og:site_name" content="CNN.gr"/>
    <meta property="article:published_time" content="2019-11-09T14:41:31+00:00"/>
    <meta property="og:title" content="Επιχείρηση Αντιτρομοκρατικής: Βρέθηκε η γιάφκα της «Επαναστατικής Αυτοάμυνας» στην Κυψέλη"/>
    <meta property="og:description" content="Τη γιάφκα της οργάνωσης «Επαναστατική Αυτοάμυνα» εντόπισε πριν από λίγο στην περιοχή της Κυψέλης η αντιτρομοκρατική."/>
  </head>
  <body>
    <article>
      <h1>Επιχείρηση Αντιτρομοκρατικής: Βρέθηκε η γιάφκα της «Επαναστατικής Αυτοάμυνας» στην Κυψέλη</h1>
      <h2>Τη γιάφκα της οργάνωσης «Επαναστατική Αυτοάμυνα» εντόπισε πριν από λίγο στην περιοχή της Κυψέλης η αντιτρομοκρατική.</h2>
      <figure>
        <img src="https://cdn.cnngreece.gr/media/com_news/users/713/karamitrou-avatar.jpg"/>
      </figure>
      <p>Μίνα Καραμήτρου, CNN Greece 16:41 , 09 November 2019 - 16:47</p>
      <p>Πρόκειται για το διαμέρισμα όπου η οργάνωση είχε όλο της τον οπλισμό. Οι τρομοκράτες μετακόμισαν και μετέφεραν όλα τα όπλα στο διαμέρισμα στο Χολαργό αμέσως μετά από τη ληστεία σε κατάστημα με τυχερά παιχνίδια.</p>
      <p>Το διαμέρισμα της Κυψέλης έχει καθαριστεί με <b>χλωρίνη</b> ώστε να εξαφανιστούν τα ίχνη και σύμφωνα με τις μέχρι τώρα πληροφορίες <b>είχε νοικιαστεί</b> από τον άνδρα που αναζητείται –<b> γνωστό και ως διαχειριστή των καταλήψεων των Εξαρχείων.</b></p>
      <h3>Τι έδειξε η βαλλιστική εξέταση </h3>
      <p>Νωρίτερα, η βαλλιστική εξέταση επιβεβαίωσε πως ένα από τα όπλα που εντοπίστηκαν και κατασχέθηκαν νωρίτερα σήμερα κατά τη διάρκεια της μεγάλης επιχείρησης της Αντιτρομοκρατικής είχε χρησιμοποιηθεί από την οργάνωση «Επαναστατική Αυτοάμυνα»..</p>
      <p>Όπως έγινε γνωστό, το καλάσνικοφ είχε χρησιμοποιηθεί σε όλες τις ενέργειες της οργάνωσης.</p>
      <p>Πιο συγκεκριμένα, το καλάσνικοφ είχε χρησιμοποιηθεί:</p>
      <p>1. Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα<br/>2. Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα<br/>3. Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.<br/>4. Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</p>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε επέλθει τραυματισμός αστυνομικού.</p>
      <h3>Το χρονικό</h3>
      <p>Σύμφωνα με πληροφορίες, προς ώρας έχουν γίνει τρεις συλλήψεις -δύο ανδρών 41 και 45 ετών και μιας 39χρονης γυναίκας.</p>
      <p>Οι δύο άνδρες κατηγορούνται για τρομοκρατικές πράξεις, <b>κατοχή εκρηκτικών</b>, παράβαση του νόμου περί όπλων και πλαστογραφία ενώ η γυναίκα κατηγορείται για παράβαση του νόμου περί όπλων.</p>
      <p>Μέχρι στιγμής, έχουν διενεργηθεί 13 κατ΄ οίκον έρευνες, έχουν προσαχθεί και 15 άτομα ενώ έχει κατασχεθεί σημαντικός όπλων και εκρηκτικών.</p>
      <p>Την ίδια ώρα οι <b>Αρχές</b>, αναζητούν γνωστό αντιεξουσιαστή ο οποίος ήταν ο βασικός διαχειριστής της κατάληψης στα <b>Εξάρχεια Gare</b>, στην οποία είχε κάνει δύο φορές επιχείρηση ανακατάληψης η ΕΛ.ΑΣ.</p>
      <h3>Πώς οδηγήθηκε στα «ίχνη» τους η ΕΛ.ΑΣ.</h3>
      <p>Η Αντιτρομοκρατική Υπηρεσία, μετά από συστηματική έρευνα, εξακρίβωσε την εμπλοκή των ατόμων στη ληστεία που έλαβε χώρα τις βραδινές ώρες της 21-10-2019, σε κατάστημα ψυχαγωγικών - τεχνικών παιγνίων στον Χολαργό και εκδόθηκαν σε βάρος τους εντάλματα σύλληψης.</p>
      <p>Σημειώνεται ότι ο 41χρονος είχε συλληφθεί το 2010 από την <b>Αντιτρομοκρατική</b> <b>Υπηρεσία</b>, κατηγορούμενος για ένταξη και συμμετοχή στην τρομοκρατική οργάνωση «<b>Επαναστατικός</b> <b>Αγώνας</b>», υπόθεση για την οποία καταδικάστηκε σε ποινή κάθειρξης και αποφυλακίστηκε, την 12-02-2018, σύμφωνα με τις διατάξεις του αρ. 43 του Ν. 4489/2017 υπό τον όρο ανάκλησης του υπολοίπου της ποινής [τρία (3) έτη, έξι (6) μήνες και είκοσι έξι (26) ημέρες], σε περίπτωση που υποπέσει μέσα σε πέντε έτη από την αποφυλάκισή του σε νέα αξιόποινη πράξη από δόλο και καταδικαστεί <b>αμετάκλητα</b> οποτεδήποτε σε ποινή στερητική της ελευθερίας μεγαλύτερη των δύο ετών, θα εκτίσει αθροιστικά το υπόλοιπο της ποινής του.</p>
      <h3>Τι εντοπίστηκε</h3>
      <p>1. Πέντε (5) πολεμικά τυφέκια τύπου καλάσνικοφ<br/>2. Ένα (1) υποπολυβόλο<br/>3. Δύο (2) τεμάχια ζελατινοδυναμίτιδα<br/>4. Δύο (2) πυροβόλα πιστόλια<br/>5. Τέσσερεις (4) χειροβομβίδες δακρυγόνου CS<br/>6. Έξι (6) κοινοί πυροκροτητές<br/>7. Εννέα (9) ηλεκτρικοί πυροκροτητές<br/>8. Δύο (2) αυτοσχέδιοι ηλεκτρικοί πυροκροτητές<br/>9. Ένα (1) τεμάχιο εκρηκτικής ύλης (πιθανόν TNT)<br/>10. Δύο (2) φυσίγγια εκρηκτικής ύλης, πιθανόν ζελατινοδυναμίτιδα<br/>11. Τρεις (3) πυροδοτικοί μηχανισμοί χειροβομβίδας<br/>12. Τρία (3) σώματα χειροβομβίδας</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196810/kairos-vroxes-kai-kataigides-tin-kyriaki">Καιρός: Βροχές και καταιγίδες την Κυριακή</a>
        </li>
        <li>
          <a href="https://www.cnn.gr/news/ellada/story/196800/pyrkagies-zakynthos-7-500-stremmata-eginan-staxti">Πυρκαγιές Ζάκυνθος: 7.500 στρέμματα έγιναν στάχτη φέτος</a>
        </li>
        <li>
          <a href="https://www.cnn.gr/news/ellada/story/196798/epixeirisi-tis-antitromokratikis-apo-tin-epanastatiki-aytoamyna-eixan-xrisimopoiithei-ta-opla">Επιχείρηση Αντιτρομοκρατικής: Το καλάσνικοφ «έδειξε» Επαναστατική Αυτοάμυνα</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196811/snapshot/19-11-09_0050__DPC1197.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196790/snapshot/14446795.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196772/snapshot/AP_19302448651670.jpg"/>
      </figure>
    </article>
  </body>
</html>