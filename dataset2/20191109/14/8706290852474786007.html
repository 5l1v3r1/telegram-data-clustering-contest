<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683251/epicheirisi-antitromokratikis-tous-prodose-i-listeia-o-41chronos-"/>
    <meta property="og:site_name" content="enikos.gr"/>
    <meta property="article:published_time" content="2019-11-09T14:11:00+00:00"/>
    <meta property="og:title" content="Επιχείρηση Αντιτρομοκρατικής: Η ληστεία που τους “πρόδωσε” - Ο 41χρονος είχε καταδικασθεί για συμμετοχή στον “Επαναστατικό Αγώνα”"/>
    <meta property="og:description" content="Μία ληστεία, που είχε γίνει το βράδυ της 21ης Οκτωβρίου 2019 σε κατάστημα ψυχαγωγικών - τεχνικών παιγνίων..."/>
  </head>
  <body>
    <article>
      <h1>Επιχείρηση Αντιτρομοκρατικής: Η ληστεία που τους “πρόδωσε” - Ο 41χρονος είχε καταδικασθεί για συμμετοχή στον “Επαναστατικό Αγώνα”</h1>
      <address>
        <time datetime="2019-11-09T14:11:00+00:00">09 Nov 2019, 14:11</time>
      </address>
      <p>Μία ληστεία, που είχε γίνει το βράδυ της 21ης Οκτωβρίου 2019 σε κατάστημα ψυχαγωγικών - τεχνικών παιγνίων στον Χολαργό, φαίνεται πως ήταν εκείνη που “πρόδωσε” <a href="http://www.enikos.gr/society/683244/megali-epicheirisi-tis-antitromokratikis-stin-athina-15-prosagoge">τους συλληφθέντες από την Αντιτρομοκρατική Υπηρεσία</a>.</p>
      <p>Οι άνδρες της Αντιτρομοκρατικής φέρονται να είχαν θέσει υπό παρακολούθηση ορισμένους από τους υπόπτους και διαπίστωσαν ότι οι δύο εμπλέκονται στη συγκεκριμένη ληστεία στον Χολαργό.</p>
      <p>Ένας εκ των δύο ανδρών συλληφθέντων, ο 41χρονος, είχε συλληφθεί το 2010 από την Αντιτρομοκρατική Υπηρεσία, κατηγορούμενος για ένταξη και συμμετοχή στην τρομοκρατική οργάνωση «Επαναστατικός Αγώνας», υπόθεση για την οποία καταδικάστηκε σε ποινή κάθειρξης.</p>
      <p>Τον Φεβρουάριο του 2018 αποφυλακίστηκε, σύμφωνα με τις διατάξεις του αρ. 43 του Ν. 4489/2017 υπό τον όρο ανάκλησης του υπολοίπου της ποινής (3 έτη, 6 μήνες και 26 ημέρες), σε περίπτωση που υποπέσει μέσα σε πέντε έτη από την αποφυλάκισή του σε νέα αξιόποινη πράξη από δόλο και καταδικαστεί αμετάκλητα οποτεδήποτε σε ποινή στερητική της ελευθερίας μεγαλύτερη των δύο ετών, θα εκτίσει αθροιστικά το υπόλοιπο της ποινής του.</p>
      <p>Τόσο ο 41χρονος όσο και ο 45χρονος που συνελήφθησαν σήμερα, αλλά και ένας 46χρονος που αναζητείται από τις αρχές με σχετικό ένταλμα σύλληψης, κατηγορούνται για τρομοκρατικές πράξεις, κατοχή εκρηκτικών, παράβαση του Νόμου περί όπλων και πλαστογραφία. Εκτός των ανδρών, η Αντιτρομοκρατική συνέλαβε και μία 39χρονη γυναίκα, που κατηγορείται για παράβαση του νόμου περί όπλων.</p>
      <p>Σημειώνεται, πως η Αντιτρομοκρατική έχει προσχωρήσει και σε 15 προσαγωγές υπόπτων.</p>
      <p>Κατά τη διάρκεια των δεκάδων ερευνών που έχουν γίνει μέχρι στιγμής σε κατοικίες στην ευρύτερη περιοχή της Αττικής, σύμφωνα με την ΕΛΑΣ, βρέθηκαν όπλα και εκρηκτικά. Συγκεκριμένα, κατασχέθηκαν πέντε καλάσνικοφ, ένα υποπολυβόλο, δύο τεμάχια ζελατινοδυναμίτιδα, δύο πυροβόλα πιστόλια, τέσσερις χειροβομβίδες δακρυγόνου CS, έξι κοινοί πυροκροτητές, εννέα ηλεκτρικοί πυροκροτητές, δύο αυτοσχέδιοι ηλεκτρικοί πυροκροτητές, ένα τεμάχιο εκρηκτικής ύλης (πιθανόν TNT), δύο φυσίγγια εκρηκτικής ύλης, πιθανόν ζελατινοδυναμίτιδα, τρεις πυροδοτικοί μηχανισμοί χειροβομβίδας και τρία σώματα χειροβομβίδας.</p>
      <p>Τα όπλα αναμένεται να αποσταλούν στη Διεύθυνση Εγκληματολογικών Ερευνών για εργαστηριακές εξετάσεις, προκειμένου να διαπιστωθεί εάν έχουν χρησιμοποιηθεί σε επιθέσεις.</p>
      <p>Σημειώνεται πάντως, πως οι έρευνες της Αντιτρομοκρατικής Υπηρεσίας για την υπόθεση συνεχίζονται.</p>
      <related>
        <h4>σχετικά άρθρα</h4>
        <a href="http://www.enikos.gr/society/683152/cheiropedes-se-73chrono-gia-klopes-apo-stathmevmena-aftokinita-st%0A%20%20%20%20%0A"/>
        <a href="http://www.enikos.gr/society/683072/epicheirisi-tis-elas-sta-diavata-prosichthisan-pano-apo-60-metana%0A%20%20%20%20%0A"/>
        <a href="http://www.enikos.gr/society/682983/video-ntokoumento-apo-klopes-mesa-se-katastimata-ton-voreion-proa%0A%20%20%20%20%0A"/>
        <a href="http://www.enikos.gr/society/682819/listepsan-venzinadiko-sto-marousi%0A%20%20%20%20%0A"/>
        <a href="http://www.enikos.gr/society/682669/sti-fylaki-o-astegos-listis-ton-souper-market-chrisimopoiouse-pse%0A%20%20%20%20%0A"/>
        <a href="http://www.enikos.gr/society/682271/elas-aftos-einai-o-iereas-pou-katigoreitai-gia-aselgeia-se-varos-%0A%20%20%20%20%0A"/>
        <a href="http://www.enikos.gr/society/682070/listepsan-gia-enati-fora-praktoreio-tou-opap-video%0A%20%20%20%20%0A"/>
        <a href="http://www.enikos.gr/society/681633/listeia-mamouth-se-spiti-sti-vouliagmeni-pano-apo-600000-evro-i-l%0A%20%20%20%20%0A"/>
        <a href="http://www.enikos.gr/society/681318/elas-giati-den-kaname-epemvasi-stin-asoee-gia-ta-epeisodia%0A%20%20%20%20%0A"/>
      </related>
    </article>
  </body>
</html>