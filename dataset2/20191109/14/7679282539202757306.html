<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-governor-invited-bjp-to-form-government-in-the-midst-of-political-struggle-2840548.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T14:14:31+00:00"/>
    <meta property="og:title" content="महाराष्ट्र: सियासी संग्राम के बीच सरकार बनाने के लिए बीजेपी को राज्यपाल का न्योता"/>
    <meta property="og:description" content="महाराष्ट्र में सरकार गठन को लेकर भारतीय जनता पार्टी और शिवसेना में खींचतान के बीच राज्यपाल भगत सिंह कोशियारी ने सिंगल लार्जेस्ट पार्टी के रूप में बीजेपी को सरकार बनाने का न्यौता दिया..."/>
  </head>
  <body>
    <article>
      <h1>महाराष्ट्र: सियासी संग्राम के बीच सरकार बनाने के लिए बीजेपी को राज्यपाल का न्योता</h1>
      <address><time datetime="2019-11-09T14:14:31+00:00">09 Nov 2019, 14:14</time> by <a rel="author">लाइव हिन्दुस्तान टीम,नई दिल्ली</a></address>
      <p>महाराष्ट्र में सरकार गठन को लेकर भारतीय जनता पार्टी और शिवसेना में खींचतान के बीच राज्यपाल भगत सिंह कोशियारी ने सिंगल लार्जेस्ट पार्टी के रूप में बीजेपी को सरकार बनाने का न्यौता दिया है। राज्यपाल ने निवर्तमान मुख्यमंत्री देवेंद्र फडणवीस से कहा है कि वे महाराष्ट्र में सरकार बनाने के लिए अपनी पार्टी की इच्छा और क्षमता का संकेत दें। महाराष्ट्र में 13 वीं विधानसभा का कार्यकाल शनिवार आधी रात को समाप्त होने वाला है। ऐसे में ये कदम राज्य में राजनीतिक गतिरोध को समाप्त करने के लिए है।</p>
      <p>हालांकि शुक्रवार को पूर्व मुख्यमंत्री देवेंद्र फडणवीस ने महाराष्ट्र के राजभवन में राज्‍यपाल से मिलकर मुख्‍यमंत्री पद से इस्‍तीफा दे दिया था। सीएम पद से इस्तीफा देने के बाद फडणवीस और फिर उद्धव ठाकरे ने प्रेस कांफ्रेंस की थी। इस में पूर्व सीएम फडणवीस ने साफ कहा कि हमने कभी भी शिवसेना से मुख्यमंत्री पद का वादा नहीं किया था।</p>
      <figure>
        <iframe data-src="https://twitter.com/ANI/status/1193167280709849088?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि भाजपा और शिवसेना, दोनों के पास एक साथ रहकर अगली सरकार बनाने के लिए पर्याप्त सीटें हैं लेकिन सत्ता में बराबर की साझेदारी खासकर मुख्यमंत्री पद को लेकर दोनों के बीच खींचतान जारी है। शिवसेना का दावा है कि दोनों पार्टियों ने लोकसभा चुनाव से पहले फरवरी में तय किया था कि राज्य में पदों की बराबर साझेदारी होगी।</p>
      <p>पार्टी के अनुसार, भाजपा ने मुख्यमंत्री पद सहयोगी दल के साथ साझा करने की व्यवस्था का पालन नहीं किया है। महाराष्ट्र में 24 अक्टूबर को विधानसभा चुनाव परिणाम आने के बाद से सरकार गठन को लेकर गतिरोध की स्थिति बनी हुई है। भाजपा ने ढाई-ढाई साल के लिए मुख्यमंत्री का पद साझा करने की शिवसेना की मांग को खारिज कर दिया है।</p>
      <p>महाराष्ट्र में 288 सीटों के लिये 21 अक्टूबर को हुए विधानसभा चुनावों में भाजपा और शिवसेना गठबंधन को 161 सीटें मिली थीं जो सरकार बनाने के लिये जरूरी 145 के आंकड़े से ज्यादा है, लेकिन मुख्यमंत्री किस पार्टी का होगा इसे लेकर जारी गतिरोध के चलते अब तक नयी सरकार का गठन नहीं हुआ है। चुनावों में भाजपा के खाते में 105 सीटें आई हैं। शिवसेना को 56, राकांपा को 54 और कांग्रेस को 44 सीटें मिली हैं।</p>
    </article>
  </body>
</html>