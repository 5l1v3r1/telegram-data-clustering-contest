<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/dan-zacnemo-z-vodo-razbremenimo-telo-246257"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T14:09:00+00:00"/>
    <meta property="og:title" content="Dan začnemo z vodo, razbremenimo telo"/>
    <meta property="og:description" content="Redno, vsakodnevno gibanje in zmerno prehranjevanje, pa dodatno razstrupljanje telesa z najrazličnejšimi kurami ne bo potrebno, so mi že velikokrat svetovali zdravniki, ko sem jih spraševala, ali ..."/>
  </head>
  <body>
    <article>
      <h1>Dan začnemo z vodo, razbremenimo telo</h1>
      <h2>Razstrupljanje ne sme biti stres za telo, ampak naj razbremeni organizem in ga očisti strupov.</h2>
      <address><time datetime="2019-11-09T14:09:00+00:00">09 Nov 2019, 14:09</time> by <a rel="author">Marija Mica Kotnik</a></address>
      <slideshow>
        <figure>
          <img src="https://www.slovenskenovice.si/images/slike/2019/11/05/1584211.jpg"/>
          <figcaption>GETTY IMAGES/ISTOCKPHOTOZelena listnata zelenjava pomaga telo očistiti težkih kovin, herbicidov in pesticidov.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1584210.jpg"/>
          <figcaption>GETTY IMAGES/ISTOCKPHOTOPopiti moramo veliko vode.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1584212.jpg"/>
          <figcaption>GETTY IMAGES/ISTOCKPHOTOJabolko krepi oslabljena jetra. FOTOGRAFIJE: Guliver/Getty Images</figcaption>
        </figure>
      </slideshow>
      <p>Redno, vsakodnevno gibanje in zmerno prehranjevanje, pa dodatno razstrupljanje telesa z najrazličnejšimi kurami ne bo potrebno, so mi že velikokrat svetovali zdravniki, ko sem jih spraševala, ali je treba telo občasno razstrupiti. Za optimalno delovanje organizma skrbijo jetra, naš največji naravni čistilec; imajo čudovito sposobnost očistiti se ter očistiti nas vseh okoljskih toksinov, ki smo jim vsak dan izpostavljeni. V zameno želijo od nas le podporo v obliki uravnotežene prehrane in razgibanega življenjskega sloga. Vloga jeter pri odplakovanju strupov iz telesa je vsekakor glavna, pomagajo pa jim ledvice, črevo, pljuča, limfni sistem, kri in koža.</p>
      <figure>
        <img src="https://www.slovenskenovice.si/images/slike/2019/11/05/1584210.jpg"/>
        <figcaption>Popiti moramo veliko vode.<cite>GETTY IMAGES/ISTOCKPHOTO</cite></figcaption>
      </figure>
      <p>Jetrom ter drugim čistilcem bomo pomagali, če bomo vsak dan v prehrano vnašali živila, ki pospešujejo razstrupljanje, pravijo nutricionisti. Mednje spadajo motovilec, ohrovt, peteršilj, rdeča pesa, ingver, alge, ječmenova trava, kokosova trava, radič, cikorija, rukola, artičoke, regrat, beluši, špinača, blitva in vsa zelena listnata zelenjava, ki vsebuje veliko klorofila, pomaga telo očistiti težkih kovin, herbicidov in pesticidov ter telo napolni s kisikom in hranili.</p>
      <h3>Jabolko in limona</h3>
      <p>Tudi limone in jabolka so jim v pomoč. Za limono, ki je bogata z vitaminom C, je znano, da je vsestransko zdrava, saj pomaga pri okrepitvi in ohranjanju odpornosti organizma. Vsebuje veliko prehranskih vlaknin, ki pomagajo zniževati holesterol in pospešujejo delovanje debelega črevesa. Številne raziskave so pokazale, da limonov sok v topli vodi učinkovito blaži slabost, tudi zgago in napihnjenost in pospešuje delovanje jeter in črevesja. Priporočljivo je, da zjutraj, na tešče, spijemo kozarec tople vode z limonovim sokom. Tudi jabolko je super živilo, saj odvaja strupe in odvečno vodo iz ledvic ter krepi oslabljena jetra. Vsekakor si privoščimo eno na dan.<br/><br/>Jetra nam bodo hvaležna, če se bomo izogibali škodljivim vplivom, poleg nezdrave prehrane sem spadata alkohol in kajenje. Raje popijmo veliko vode, ki ima pomembno vlogo pri odplakovanju strupov in odvečnih snovi iz telesa. Je naravni čistilec organizma, zato vsi strokovnjaki za prehrano svetujejo, naj dan začnemo s kozarcem vode. Poskrbeti moramo, da je bomo spili dovolj tudi čez dan; najbolje je, da spijemo kozarec ali dva med večjimi obroki, med kosilom in večerjo ter med zajtrkom in kosilom. Namesto kave pijemo zeleni čaj, saj bolj koristi telesu.</p>
      <h3>Največ dvakrat na leto</h3>
      <p>Ker pa se večkrat zgodi, da vseh omenjenih nasvetov vsak dan ne moremo upoštevati in organizmu delovanje z neredno, napačno in preobilno prehrano precej otežimo, je dobro, da mu pomagamo s kakšnim dnem čiščenja. Le z zdravim in čistim črevesjem bo namreč tudi naše telo zdravo.</p>
      <figure>
        <img src="https://www.slovenskenovice.si/images/slike/2019/11/05/1584212.jpg"/>
        <figcaption>Jabolko krepi oslabljena jetra. FOTOGRAFIJE: Guliver/Getty Images<cite>GETTY IMAGES/ISTOCKPHOTO</cite></figcaption>
      </figure>
      <p>Večina poznavalcev priporoča razstrupljanje telesa ne več kot dvakrat na leto, najbolje jeseni in spomladi. Razstrupljanje nikakor ne sme biti dodaten stres za telo, cilj je, da razbremeni organizem in ga očisti nakopičenih strupov. Pred vsakim dolgotrajnim čiščenjem telesa, zlasti pa postom, se je nujno treba posvetovati s strokovnjakom za prehrano oziroma osebnim zdravnikom, da telesu ne bomo naredili več škode kot koristi. </p>
    </article>
  </body>
</html>