<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545874.html/%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%D8%B3%D8%AE%D8%AA-%DA%AF%DB%8C%D8%B1%D8%AA%D8%B1-%D8%A7%D8%B2-%D8%AC%D9%88%D8%A7%D9%86%D8%A7%D9%86-%D8%B4%D8%AF%D9%87-%D8%A7%D9%86%D8%AF--%D8%B1%D9%88%DB%8C%D8%A7%DB%8C%DB%8C-%D8%B4%D8%AF%D9%86-%D9%85%D8%B9%DB%8C%D8%A7%D8%B1%D9%87%D8%A7--%D8%A7%D8%B2%D8%AF%D9%88%D8%A7%D8%AC-%D8%B1%D8%A7-%D8%A8%D9%87-%D8%AA%D8%A7%D8%AE%DB%8C%D8%B1-%D8%A7%D9%86%D8%AF%D8%A7%D8%AE%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:15:00+00:00"/>
    <meta property="og:title" content="خانواده‌ها سخت‌گیرتر از جوانان شده‌اند/ رویایی‌شدن معیارها، ازدواج را به تاخیر انداخته است"/>
    <meta property="og:description" content="این واسطه ازدواج با بیان اینکه در مسئله ازدواج، خانواده‌ها سخت گیرتر از جوان‌ها شده‌اند؛ گفت: مهمترین مشکلی که امروزه ازدواج جوانان را به تاخیر انداخته در درجه اول کم‌رنگ شدن اعتقاد به عنایات الهی و در درجه بعدی نیز عدم واقع بینی و رویایی شدن تفکرات خانواده‌ها و فرزندانشان است."/>
  </head>
  <body>
    <article>
      <h1>خانواده‌ها سخت‌گیرتر از جوانان شده‌اند/ رویایی‌شدن معیارها، ازدواج را به تاخیر انداخته است</h1>
      <h2>مصاحبه ای با واسطه ازدواج:</h2>
      <address>
        <time datetime="2019-11-09T14:15:00+00:00">09 Nov 2019, 14:15</time>
      </address>
      <p>این واسطه ازدواج با بیان اینکه در مسئله ازدواج، خانواده‌ها سخت گیرتر از جوان‌ها شده‌اند؛ گفت: مهمترین مشکلی که امروزه ازدواج جوانان را به تاخیر انداخته در درجه اول کم‌رنگ شدن اعتقاد به عنایات الهی و در درجه بعدی نیز عدم واقع بینی و رویایی شدن تفکرات خانواده‌ها و فرزندانشان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="https://sobheqazvin.ir/">صبح قزوین</a>؛ در دین مبین اسلام بر امر ازدواج تاکید فراوانی شده اما زندگی ماشینی، تغییر سبک زندگی از حالت سنتی به شیوه مدرن، کم شدن روابط خانوادگی و مسائل دیگری از این دست شرایط را برای پیدا کردن زوج دلخواه متناسب با شاخص‌ها و ویژگی‌های مورد نظر برای افراد سخت کرده است.</p>
      <p>در این میان مادران هم که همیشه اولین و مهمترین دغدغه‌یشان در زندگی فرزندانشان هستند با رسیدن دختران و پسران به سن ازدواج به هول و ولا می‌افتند که نکند سن فرزندشان بالا رفته و کار از کار بگذرد و ثمره زندگیشان به اصطلاح عزب بماند.</p>
      <p>بعضی مادران هم که بعد از چند سری خواستگاری رفتن برای پسران یا خواستگار آمدن برای دخترانشان از رسیدن به مراد دل دلسرد و ناامید می‌شوند برای نیل به خواسته‌یشان حتی دست به دامن دعانویس و فالگیر‌ هم می‌شوند.</p>
      <p>در چنین شرایطی هستند اشخاصی که برای تحقق این امر الهی و کاستن دلهره و نگرانی خانواده‌ها در یافتن عروس یا دامادی خوب، آستین همت بالا زده و واسطه امر خیر شده‌اند.</p>
      <figure>
        <img src="http://newsroom.dana.ir/content/upload/0b4ae5d7-b4f5-4e26-a336-c80e44230dfc.jpg"/>
      </figure>
      <p> </p>
      <p>سکینه طارمی‌لَر یکی از همین افراد است که با انگیزه رضایت خدا و با هدف داشتن جامعه‌ای پاک و سالم همراه با خانواده‌های شاد و دلگرم به زندگی، وارد این عرصه شده است.</p>
      <p>وی که دارای مدرک کارشناسی الهیات است با یادآوری گذشته و روزهایی که جرقه این کار برای اولین بار به ذهنش خطور کرد، می‌گوید: اوایل به صورت اتفاقی وارد این کار شدم، یادم هست آن روزها کسی یا کسانی را می‌دیدم که دنبال دختر خوب و مناسب برای پسر یا برادر خود هستند، من نیز داوطلب می‌شدم که بفهمم چه موردی مدنظرشان است تا با پرس و جو از دوستان و آشنایان شخص مورد نظر آنها را یافته و معرفی کنم.</p>
      <p>این بانوی جوان می‌افزاید: دقیق نمی‌دانم چند سالی است که به عنوان واسطه ازدواج تلاش می‌کنم، اما به شکل جدی و فعال حدود دو سالی است که در این زمینه فعالیت دارم البته در این کار خیر من تنها نیستم و دوستان، اساتید مهدقرآن و اقوامم هم سهیم بوده و هرکدام به نوعی مشارکت دارند.</p>
      <p>از وی در مورد تعداد زوج‌هایی می‌پرسم که واسط ازدواجشان شده است، که در جواب می‌گوید: راستش را بخواهید تاکنون تعدادشان را نشمردم، ولی ظرف یکسال گذشته بیشتر از ۱۰مورد منجر به ازدواج شده است.</p>
      <figure>
        <img src="http://newsroom.dana.ir/content/upload/0d8de868-ed11-496f-8cb3-4a1b5a951347.jpg"/>
      </figure>
      <p>طارمیلر به واکنش اطرافیان اشاره کرده و عنوان می‌کند: اوایل خانواده‌ام نگران بوده و می‌گفتند که "فکر عواقبش هستی، ممکنه دردسر بشه یا بعدها ناله و نفرین پشت سرمون باشه" اما الان که می‌بینند تعداد تماس‌ها خیلی زیاد شده، متوجه شدند که چقدر کاری که انجام می‌دهم نیاز جامعه بوده و نه تنها نفرینی در کار نیست بلکه دعایمان هم می‌کنند.</p>
      <p>وی به معیارهای ازدواج دختران و پسران اشاره کرده و اضافه می‌کند: متاسفانه ارزش‌ها جای خود را به ضد ارزش‌ها دادند و ملاک‌ها و معیارها خیلی خداپسندانه نیست، برای مثال خانواده پسرها بیشتر از نجابت و ایمان دختران به فکر زیبایی ظاهری و شاغل بودن آنها هستند و دخترها هم به دنبال مدرک تحصیلی و تیپ و قیافه‌اند.</p>
      <p> </p>
      <p>این بانوی قزوینی با اظهار نارضایتی از شرایط حاکم در جامعه در زمینه ازدواج جوانان بیان می‌کند: متاسفانه همانطور که سبک زندگی و ارزش‌ها تغییر کرده است، سبک ازدواج‌ها هم دستخوش تغییرات زیادی شده است.</p>
      <p>طارمی‌لر می‌گوید: احساس می‌کنم چون تعداد کسانی که در قدیم به عنوان واسطه و معرف ازدواج بودند هم اکنون خیلی کم شده، نوع ازدواج‌ها هم از حالت سنتی و اسلامی خارج شده است؛ لذا چنانچه این امر مجدد احیاء شود باتوجه به تماس‌هایی که در طی روز دارم حتما استقبال فراوانی می‌شود.</p>
      <p>وی عنوان می‌کند: چندی پیش تماسی داشتم که ابتدا به من گفت "چند سالی است دنبال مورد هستیم و تا امروز هم کسی را که مد نظرمان بوده نتوانستیم پیدا کنیم، یکی از دوستانمان شماره شما را دادند که البته خیلی رک و رو راست بگویم اعتقادی به این نوع معرفی‌ها هم نداریم ولی حالا از روی ناچاری تماس گرفتیم که ببینیم اصلا چنین چیزی شدنی هست یا نه".</p>
      <p>این معرف ازدواج اضافه می‌کند: منظور خانم این بود که از طریق تلفن نمی‌شود گزینه ازدواج معرفی کرد از این رو دوباره از من پرسید که "اصلا تا حالا با روش شما کسی هم ازدواج کرده؟" وقتی من گفتم ظرف چند ماه گذشته ۵مورد معرفی منجر به ازدواج داشتم خیلی متعجب و در عین حال ذوق زده شده و گفت "یعنی می‌شود برای ما هم موردی معرفی کنید که منجر به ازدواج شود."</p>
      <p>طارمی‌لر ادامه می‌دهد: بعد از گرفتن اطلاعات لازم، خیلی راحت فقط یک مورد به آنها معرفی کردم که مطمئن بودم حتما موردپسندشان خواهد شد و جالب اینکه همین‌طور هم شد و بلافاصله و تنها با دوجلسه این مورد منجر به ازدواج شد.</p>
      <p>این واسطه ازدواج می‌گوید: خانواده مذکور پس از اینکه به خواسته خود رسیدند از خوشحالی تمام، چندین مرتبه فقط برای قدردانی با من تماس گرفته و دعایم می‌کردند و مدام تلاش می‌کردند که از من آدرس گرفته و حضوری برای تشکر بیایند.</p>
      <p> </p>
      <p>وی تصریح می‌کند: واقعا از صمیم قلب و با تمام وجودم از مشاهده شادی بندگان خدا شاد می‌شوم، هنوز نیز لذت شاد کردن خانواده‌هایی که معرفشان بودم را با تمام وجود حس می‌کنم و حاضر نیستم آن لحظه را با چیزی دیگر عوض کنم.</p>
      <figure>
        <img src="http://newsroom.dana.ir/content/upload/aaf0119f-3f9f-4aa0-8f32-7f6a7f1d5a27.jpg"/>
      </figure>
      <p>این بانوی قزوینی بیان می‌کند: به لطف خدا تاکنون از معرفی کسی به کسی دیگر پشیمان‌ نشدم اما وقتی برخی که البته تعدادشان معدود هم است، ساعت را رعایت نمی‌کنند و دیروقت تماس گرفته و موجب ناراحتی خانواده می‌شوند، در چنین مواقعی پیش آمده نسبت به درستی کاری که می‌کنم شک کنم.</p>
      <p>وی می‌گوید: به نظرم در مسئله ازدواج چه دختر و چه پسر، خانواده‌ها سخت گیرتر از جوان‌ها شدند و مهمترین مشکلی که امروزه ازدواج دخترها و پسرها را به تاخیر انداخته در درجه اول کم‌رنگ شدن اعتقاد به عنایات الهی و در درجه بعدی نیز عدم واقع بینی و رویایی شدن تفکرات خانواده‌ها و فرزندانشان است.</p>
      <p>این واسطه ازدواج در پایان با اشاره به آسیب‌های دیر ازدواج کردن جوان‌ها می‌گوید: بالا رفتن سن ازدواج دارای پیامدهای تلخ بسیاری است که از جمله آن کاهش جمعیت، کم‌‌رنگ شدن باورها، شیوع افسردگی، کاهش حس مسئولیت پذیری، افزایش توقعات، سخت‌پسندی و بدپسندی است.</p>
      <p>انتهای پیام/</p>
    </article>
  </body>
</html>