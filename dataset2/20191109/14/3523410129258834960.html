<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638978/%D8%AA%D8%B1%DA%A9%DB%8C%D9%87-%D8%A7%D8%B2-%D8%AF%D9%88%D8%B4%D9%86%D8%A8%D9%87-%D8%A7%D8%B9%D8%B6%D8%A7%DB%8C-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D8%AF%D8%A7%D8%B9%D8%B4-%D8%B1%D8%A7-%D8%B1%D9%88%D8%A7%D9%86%D9%87-%D8%A7%D8%B1%D9%88%D9%BE%D8%A7-%D9%85%DB%8C-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T14:00:00+00:00"/>
    <meta property="og:title" content="ترکیه از دوشنبه اعضای بازداشتی داعش را روانه اروپا می کند"/>
    <meta property="og:description" content="وزیر کشور ترکیه از تصمیم آنکارا برای انتقال زندانیان اروپایی داعش به قاره سبز خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638978/%D8%AA%D8%B1%DA%A9%DB%8C%D9%87-%D8%A7%D8%B2-%D8%AF%D9%88%D8%B4%D9%86%D8%A8%D9%87-%D8%A7%D8%B9%D8%B6%D8%A7%DB%8C-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D8%AF%D8%A7%D8%B9%D8%B4-%D8%B1%D8%A7-%D8%B1%D9%88%D8%A7%D9%86%D9%87-%D8%A7%D8%B1%D9%88%D9%BE%D8%A7-%D9%85%DB%8C-%DA%A9%D9%86%D8%AF">ترکیه از دوشنبه اعضای بازداشتی داعش را روانه اروپا می کند</a>
      </h1>
      <h2>وزیر کشور ترکیه از تصمیم آنکارا برای انتقال زندانیان اروپایی داعش به قاره سبز خبر داد.</h2>
      <address><time datetime="2019-11-09T14:00:00+00:00">09 Nov 2019, 14:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «سلیمان سویلو» وزیر کشور ترکیه اعلام کرد که آنکارا برای<b> انتقال زندانیان</b> اروپایی داعش به قاره سبز اقدام خواهد کرد. وی با بیان این مطلب افزود: از روز دوشنبه اعضای خارجی گروه داعش از جمله اتباع اروپایی این گروه را که در ترکیه زندانی هستند به کشورهایشان باز می گرداند.</p>
      <p>وزیر کشور ترکیه بدون نام بردن از کشورهایی که قرار است اعضای خارجی داعش به آنجا فرستاده شوند و در حالی که در نطق خود بیشتر اروپا را خطاب قرار می داد، تصریح کرد: نیازی نیست که بی جهت سر و صدا بکنید؛ ما اعضای داعش را برای شما می فرستیم، این افراد مال شما هستند و هر چه می خواهید با آنها بکنید.</p>
      <p>از سوی دیگر رجب طیب اردوغان رئیس جمهوری ترکیه نیز روز جمعه اعلام کرد که کشورش تاکنون بیش از ۷ هزار و ۶۰۰ تروریست خارجی را به کشورهایشان بازگردانده است.</p>
      <p>اردوغان همچنین تاکید کرد که بیش از یک هزار و دویست عضو داعش در حال حاضر در زندان های ترکیه محبوس هستند.</p>
      <p>آنکارا همواره از کشورهای اروپایی خواسته است آن دسته از اتباع خود را که در سوریه به صفوف داعش پیوسته بودند، پس بگیرد اما اغلب کشورهای اروپایی تمایلی برای این کار از خود نشان نمی دهند و تاکید دارند که به دلایل امنیتی این افراد باید در همان محلی که به اسارت گرفته شده اند، محاکمه شوند.</p>
    </article>
  </body>
</html>