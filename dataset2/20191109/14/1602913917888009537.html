<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/auto/cum-arata-masina-second-hand-cea-mai-dorita-de-cumparatori-cate-au-kilometrajul-dat-inapoi-18542491"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T14:45:00+00:00"/>
    <meta property="og:title" content="Cum arată maşina second hand cea mai dorită de cumpărători, câte au kilometrajul dat înapoi"/>
    <meta property="og:description" content="Maşina ideală de vândut pentru samsari şi cea mai dorită de cumpărătorii care caută maşini cu VIN la vedere este BMW, diesel, an 2013, puţin sub 150.000 km, preţ în jur de 15.000 euro, arată un studiu realizat de platforma InspectorAuto.ro."/>
  </head>
  <body>
    <article>
      <h1>Cum arată maşina second hand cea mai dorită de cumpărători, câte au kilometrajul dat înapoi</h1>
      <address>
        <time datetime="2019-11-09T14:45:00+00:00">09 Nov 2019, 14:45</time>
      </address>
      <p>Maşina ideală de vândut pentru samsari şi cea mai dorită de cumpărătorii care caută maşini cu VIN la vedere este BMW, diesel, an 2013, puţin sub 150.000 km, preţ în jur de 15.000 euro, arată un studiu realizat de platforma InspectorAuto.ro.</p>
      <p>Studiul arată că samsarii au studiat bine piaţa auto second-hand, iar acum au la vânzare cele mai căutate maşini la mâna a doua în România. În cadrul studiului au fost analizate cele mai recente 1.000 de anunţuri apărute pe Internet şi care aveau seria de şasiu trecută în anunţ.</p>
      <p>Cele mai căutate maşini second-hand sunt cele fabricate după 2013 şi care au motorizări diesel. Samsarii mai ţin cont de un criteriu foarte important şi anume preţul, astfel că majoritatea aduc maşini care se încadrează în jurul sumei de 15.000 euro. Estimările sunt că aceste maşini ar putea aduce un profit între 1.000 şi 1.500 de euro.</p>
      <p>“Un alt punct sensibil pentru cumpărătorii de maşini second-hand este, bineînţeles, kilometrajul, care trebuie să fie în jur de 150.000 km iar samsarii se conformează imediat, pe bune sau cu câteva sute de euro la “băieţi”. Astfel că, deloc surprinzător, din cele 1.000 de maşini analizate, cu VIN-ul la vedere, 30% aveau kilometri daţi înapoi, în total peste 3,2 milioane de km”, a declarat Mihai Cune, fondatorul InspectorAuto.ro.</p>
      <p>Brandurile de maşini prezente cel mai des în eşantionul din cadrul studiului au fost BMW 24,3%, Audi 16,7%, Volkswagen 16,6%, Volvo 9,3%, Opel 6,4%, Ford 5,5%, Mercedes 5,2%, alte mărci sub 5%.</p>
      <p>După tipul de combustibil, 82% sunt diesel, 15,6% sunt pe benzină, 2% sunt hibrid şi 0,4% sunt electrice.</p>
      <p>Ţările din care provin maşinile second-hand importate de samsarii români sunt Belgia, cu 20% dintre maşini, Franţa cu 7,4%, Germania cu 30%, Italia cu 12,3%, Luxemburg cu 2,4%, Olanda cu 27,5%.</p>
    </article>
  </body>
</html>