<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89095"/>
    <meta property="og:site_name" content="Denník politika"/>
    <meta property="article:published_time" content="2019-11-09T14:35:06+00:00"/>
    <meta property="og:title" content="Predĺžením moratória chce Smer-SD chrániť ľudí pred manipuláciou, ale hlasovanie bude už iné"/>
    <meta property="og:description" content="9.11.2019 (Webnoviny.sk) – Hlasovanie o prelomení veta prezidentky v prípade predĺženia moratória na zverejňovanie prieskumov verejnej mienky zo 14 na 50 dní pred voľbami bude mať inú podobu. V relácií RTVS Sobotné dialógy to uviedol podpredseda Smeru-SD Juraj Blanár. Argumentuje tým, že teraz vedia, že zaň hlasovala Ľudová strana Naše Slovensko (ĽSNS)."/>
  </head>
  <body>
    <article>
      <h1>Predĺžením moratória chce Smer-SD chrániť ľudí pred manipuláciou, ale hlasovanie bude už iné</h1>
      <address><time datetime="2019-11-09T14:35:06+00:00">09 Nov 2019, 14:35</time> by <a rel="author">Webnoviny</a></address>
      <p>9.11.2019 (Webnoviny.sk) – Hlasovanie o prelomení veta prezidentky v prípade predĺženia moratória na zverejňovanie prieskumov verejnej mienky zo 14 na 50 dní pred voľbami bude mať inú podobu. V relácií RTVS Sobotné dialógy to uviedol podpredseda Smeru-SD Juraj Blanár. Argumentuje tým, že teraz vedia, že zaň hlasovala Ľudová strana Naše Slovensko (ĽSNS).</p>
      <h3>Heger vidí zásah do ústavy</h3>
      <p><i>„Musíme to vyhodnotiť. Rokovať budeme s Mostom-Híd. Poznáme ich názor, budeme rokovať o našich argumentoch,“</i> uviedol s tým, že Smer s ĽSNS nespolupracuje.</p>
      <p>Predseda poslaneckého klubu hnutia Obyčajní ľudia a nezávislé osobnosti Eduard Heger kritizuje snahu predĺžiť moratórium.<i> „Už len čakám, kedy nám zakážete aj dýchať,“</i> adresoval Blanárovi. Ako dodal, proti predlžovaniu moratória je tiež premiér Peter Pellegrini (Smer-SD). <i>„Vidíme, že ani v strane nie je jednota,“</i> myslí si opozičný poslanec.</p>
      <p>Predĺžením moratória chcú podľa Blanára chrániť voliča pred manipuláciou. Heger v tom vidí zásah do Ústavy SR. <i>„Ústava hovorí, že máme právo na slobodu prejavu a právo na informácie je zaručené. Je to strata súdnosti, keď siahate občanom na ich základné práva,“</i> myslí si Heger.</p>
      <h3>Zákaz nie je cesta</h3>
      <p>Blanár tvrdí, že v okolitých krajinách robia prieskumy inštitúcie kontrolovateľné verejnosťou. Heger tvrdí, že u nás existujú agentúry, ktoré robia prieskumy poctivo, ale aj také, ktoré vzniknú mesiac alebo dva pred voľbami a nevieme, ako k číslam preferencií prišli.</p>
      <p><i>„Ak sa chceme baviť o zlých a dobrých agentúrach, poďme sa o tom rozprávať. Zákaz nie je cesta. Otvorme debatu, či zriadiť štátnu agentúru,“</i> uviedol Heger. Blanár reagoval, že v Smere sú <i>„za akékoľvek dobré riešenia, ktoré ľudí ochránia pred manipuláciou“.</i></p>
      <p>Viac k témam: <a href="https://www.webnoviny.sk/tag/moratorium/"><u>moratórium</u></a><br/>Zdroj: Webnoviny.sk – <a href="https://www.webnoviny.sk/predlzenim-moratoria-chce-smer-sd-chranit-ludi-pred-manipulaciou-ale-hlasovanie-bude-uz-ine/"><u>Predĺžením moratória chce Smer-SD chrániť ľudí pred manipuláciou, ale hlasovanie bude už iné</u></a> © SITA Všetky práva vyhradené.</p>
    </article>
  </body>
</html>