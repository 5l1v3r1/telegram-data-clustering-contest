<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/potanin-timsahlari-evinde-galip-214631h.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T14:34:43+00:00"/>
    <meta property="og:title" content="Potanın timsahları evinde galip"/>
    <meta property="og:description" content="ING Basketbol Süper Ligi’nde Frutti Extra Bursaspor, sahasında Arel Üniversitesi Büyükçekmece’yi 84-79 yenerek dördüncü galibiyetini aldı."/>
  </head>
  <body>
    <article>
      <h1>Potanın timsahları evinde galip</h1>
      <h2>ING Basketbol Süper Ligi’nde Frutti Extra Bursaspor, sahasında Arel Üniversitesi Büyükçekmece’yi 84-79 yenerek dördüncü galibiyetini aldı.</h2>
      <address>
        <time datetime="2019-11-09T14:34:43+00:00">09 Nov 2019, 14:34</time>
      </address>
      <p>ING Basketbol Süper Ligi’nde Frutti Extra Bursaspor, 7’nci hafta mücadelesinde Arel Üniversitesi Büyükçekmece Basketbol’u ağırladı. TOFAŞ Spor Salonu’nda oynanan mücadeleye taraftarının da desteğiyle etkili başlayan Bursa temsilcisi, 5’inci dakika içerisinde farkı çift hanelere taşıdı (17-6). İlk çeyrekte pota altını Gabriel Olaseni ile verimli kullanan Frutti Extra Bursaspor, rakibini de top kayıplarına zorladı ve bu bölümü 26-13 önde kapadı.</p>
      <p>İkinci çeyreğin başlarında konuk ekip hücumda daha toparlanmış bir görüntü çizerken, 15’inci dakika içerisinde Kenneth Hayes’ın turnikesi sonrası farkı 4’e indirdi (28-24). Akabinde Perry Jones’ın sayılarıyla nefes alan Bursa temsilcisi, savunmasını sertleştirmesiyle rakibine kolay atış şansı sunmadı ve devreye 35-26 üstün girdi.</p>
      <p>Dönüşte iki takım da skorer bir görüntü çizdi. İlk yarıya kıyasla hücumda daha etkin olan konuk ekip; üst üste bulduğu basketlerle skoru 37-34’e getirerek oyuna ortak oldu. Bu basketlere Ender Arslan’ın kritik süreçte attığı üst üste iki dış atış isabetiyle cevap veren Bursa ekibi, yeniden aradaki farkı açarak final çeyreğine 57-49’luk skor avantajıyla girdi.</p>
      <p>Son çeyrek nefes keserken Arel Üniversitesi Büyükçekmece, aradaki farkı eritti ve 35’inci dakika içerisinde Robert Upshaw’ın turnike basketiyle skoru eşitledi (68-68). Bu andan itibaren başa baş bir mücadele ortaya koyulurken, üç sayı çizgisinden üst üste isabetler bulan Bursa temsilcisi, bir ara 4 sayı geriye düşmesine karşın Allerik Freeman ve Ender Arslan’ın üçlükleriyle bitime bir buçuk dakika kala skoru 78-74’e çekti. Chris Jones’un üst üste sayıları Frutti Extra Bursaspor’u iyice rahatlatırken, Bursa temsilcisi parkeden 84-79'luk skorla galip ayrıldı.</p>
      <p>Bu sonucun ardından Frutti Extra Bursaspor ligdeki dördüncü galibiyetini elde ederken, Arel Üniversitesi Büyükçekmece ise altıncı yenilgisini aldı.</p>
    </article>
  </body>
</html>