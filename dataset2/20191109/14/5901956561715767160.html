<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/na-varnostnika-v-celju-streljala-s-kalasnikovkami-246422"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T14:55:00+00:00"/>
    <meta property="og:title" content="Dimna zavesa, nato pa nad dvojico v Celju s kalašnikovkami"/>
    <meta property="og:description" content="CELJE – Dva tedna in pol sta minila od filmskega ropa na severozahodu Celja, kjer sta dva roparja v ponedeljek zjutraj prestregla vozilo varnostne službe, to je v banko prevažalo denar, ki so ga ..."/>
  </head>
  <body>
    <article>
      <h1>Dimna zavesa, nato pa nad dvojico v Celju s kalašnikovkami</h1>
      <h2>Nove podrobnosti o ropu blindiranega vozila v Ljubečni. Sintalovca naj bi odprla vrata in pobegnila.</h2>
      <address><time datetime="2019-11-09T14:55:00+00:00">09 Nov 2019, 14:55</time> by <a rel="author">Tomica Šuljić</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1582552.jpg"/>
          <figcaption>Dimne zavese pri Sintalu uporabljajo za varovanje, a so bili oktobra z njo napadeni. FOTO: Tomi Lombar</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1451143.jpg"/>
          <figcaption>Izvoz na avtocesto v Ljubečni je bil po ropu zaprt. FOTO: Fb/Promet Za Štajersko</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582650.jpg"/>
          <figcaption>Roparja sta terensko vozilo BMW po begu na drugo stran Trojan zažgala. FOTO: Pgd Blagovica</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1581708.jpg"/>
          <figcaption>Po ropu so na avtocesto zapeljali v smeri proti Ljubljani. FOTO: Mojca Marot</figcaption>
        </figure>
      </slideshow>
      <p>CELJE – Dva tedna in pol sta minila od filmskega ropa na severozahodu Celja, kjer sta dva roparja v ponedeljek zjutraj prestregla vozilo varnostne službe, to je v banko prevažalo denar, ki so ga ljudje med vikendom porabili v celjskih trgovinah. Višina zneska, ki sta ga napadalca v večminutni borbeni akciji odnesla iz blindiranega vozila varnostne službe koncerna Sintal, je še po dobrih dveh tednih popolna skrivnost. Podobno je z ropom, o katerem uradno ni mogoče izvedeti kaj novega: »Preiskava še poteka,« je včeraj potrdila <b>Milena Trbulin</b> s celjske policijske uprave, drugih podrobnosti pa ni razkrila. A vendarle smo prišli do informacij, kako sta roparja sploh prišla v vozilo za prevoz denarja.</p>
      <h3>Odprla sta vrata</h3>
      <p>Dobro obveščena roparja sta vedela za transport denarja, ki je potekal pred šesto uro zjutraj; blindirano vozilo sta s svojim terenskim vozilom znamke BMW zaustavila pred avtocestnim izvozom Ljubečna in mu onemogočila vožnjo naprej ali nazaj. Ko sta zablokirala Sintalov kombi, naj bi (po naših informacijah) sprožila dimno bombo, ki je imela tudi precej glasen pok oziroma učinek eksplozije.</p>
      <figure>
        <img src="https://www.slovenskenovice.si/images/slike/2019/11/06/1451143.jpg"/>
        <figcaption>Izvoz na avtocesto v Ljubečni je bil po ropu zaprt. FOTO: Fb/Promet Za Štajersko</figcaption>
      </figure>
      <p>Takoj zatem sta roparja začela na vozilo streljati s kalašnikovkama – tako v gume kot tudi po ojačani avtomobilski karoseriji; po naših podatkih sta varnostnika sprva vztrajala v vozilu, nato pa naj bi blendo (kot pogovorno rečejo blindiranim vozilom) pod točo krogel zapustila oziroma odprla. Pri tem sta imela srečo, da jima roparja nista stregla po življenju, ampak ju je dejansko zanimal le plen. V primeru kakšnega pretiranega strahu roparjev ali amaterske izvedbe napada bi bil lahko končni seštevek povsem drugačen, predvsem pa krvav. Čeprav je bilo vozilo za prevoz denarja okrepljeno in bi zdržalo še naboje kakega drugega kalibra, policija pa je bila obveščena in je hitela na prizorišče, sta v igri minut na koncu zmagala roparja, ki sta prišla do denarja pred prihodom policije in jo nato jadrno popihala v smeri proti Trojanam.<br/><br/>Na podjetju Sintal niti tokrat niso bili pripravljeni odstreti tančice nad dogodkom v Ljubečni. »Tega ne morem razkrivati,« je na vprašanja glede okoliščin jutranje streljačine odvrnil <b>Grega Zakrajšek</b> s tamkajšnjih odnosov z javnostmi. Tako nam ni uspelo izvedeti niti, ali držijo neuradne informacije, da bodo v prihodnje z varnostniki več delali tako na teoretičnem kot tudi praktičnem usposabljanju, da se bo Ljubečna čim težje ponovila. A absolutne varnosti ni. »Z ustreznim preventivnim ravnanjem in opremo sta bila zagotovljena varnost in zdravje zaposlenih, kar je za nas najbolj pomembno,« pojasnjuje Zakrajšek. Denar se (po)vrne, življenje pač ne.</p>
      <h3>Niti milijona Aktive še niso našli</h3>
      <p>Na celjski policijski upravi so že decembra lani preiskovali nenavadno tatvino ogromne vrednosti, ko je iz parkiranega vozila varnostne službe Aktiva izginila večja vsota denarja, po naših informacijah okoli milijon evrov. Kljub varnostnim protokolom ter številnim nadzornim kameram drugih podjetij, ki si z Aktivo delijo parkirišče, storilca oziroma storilcev še do danes niso izsledili.<br/>Tudi v primeru roparjev iz Ljubečne se je sled za njima vsaj pošteno, če ne popolnoma zabrisala na lokalni cesti iz Lukovice proti Čepljam, na katero sta prišla s štajerske avtoceste. Vozilo BMW, s katerim sta izvedla rop ter zbežala, sta zažgala ob tej lokalni cesti, kako (še bolj pa v katero od številnih možnih smeri) sta nadaljevala pot, pa ostaja skrivnost. </p>
      <figure>
        <img src="https://www.slovenskenovice.si/images/slike/2019/11/06/1582650.jpg"/>
        <figcaption>Roparja sta terensko vozilo BMW po begu na drugo stran Trojan zažgala. FOTO: Pgd Blagovica</figcaption>
      </figure>
      <p>Z ustreznim preventivnim ravnanjem in opremo sta bila zagotovljena varnost in zdravje zaposlenih, kar je za nas najpomembneje.</p>
    </article>
  </body>
</html>