<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545865.html/-%D8%AC%D9%88%D8%A7%D9%86%D9%85%D8%B1%D8%AF%DB%8C--%D8%A8%D8%A7%D8%B1%D8%B2%D8%AA%D8%B1%DB%8C%D9%86-%D9%88%DB%8C%DA%98%DA%AF%DB%8C-%D8%B4%D9%87%DB%8C%D8%AF-%D8%B7%DB%8C%D8%A8-%D8%AD%D8%A7%D8%AC-%D8%B1%D8%B6%D8%A7%DB%8C%DB%8C-%D8%A8%D9%88%D8%AF--%D8%B7%DB%8C%D8%A8-%D8%AD%D8%A7%D8%AC-%D8%B1%D8%B6%D8%A7%DB%8C%DB%8C--%D8%AD%D8%B1--%D8%B2%D9%85%D8%A7%D9%86%D9%87-%D9%85%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:17:00+00:00"/>
    <meta property="og:title" content="«جوانمردی» بارزترین ویژگی شهید طیب حاج‌رضایی بود/ طیب حاج رضایی «حر» زمانه ماست"/>
    <meta property="og:description" content="نماینده ولی فقیه در استان قزوین در مراسم گرامیداشت شهید طیب حاج‌رضایی در تهران گفت: «جوانمردی» بارزترین ویژگی شهید طیب حاج‌رضایی بود."/>
  </head>
  <body>
    <article>
      <h1>«جوانمردی» بارزترین ویژگی شهید طیب حاج‌رضایی بود/ طیب حاج رضایی «حر» زمانه ماست</h1>
      <h2>نماینده ولی فقیه در استان قزوین:</h2>
      <address>
        <time datetime="2019-11-09T14:17:00+00:00">09 Nov 2019, 14:17</time>
      </address>
      <p>نماینده ولی فقیه در استان قزوین در مراسم گرامیداشت شهید طیب حاج‌رضایی در تهران گفت: «جوانمردی» بارزترین ویژگی شهید طیب حاج‌رضایی بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ آیت‌الله عبدالکریم عابدینی امروز(شنبه) در مراسم گرامیداشت شهید طیب حاج‌رضایی که در بنیاد فرهنگی شهدای انقلاب اسلامی در تهران برگزار شد، اظهار کرد: خدا را شاکریم که توفیق پیدا کردیم تا یاد و خاطره شهدا، جوانمردان و ایثارگرانی که در راه ارزش‌های متعالی گام برداشتند، حضور پیدا کنیم.</p>
      <p>امام جمعه قزوین در ادامه به بیان ویژگی های شهید طیب حاج‌رضایی پرداخت و بیان کرد: اعتقاد به خدای متعال یکی از ویژگی‌های این شهید والامقام بوده است و خاطراتشان گویای این مطلب است که ایشان با اعتقادات دینی زندگی می‌کرده است.</p>
      <p>نماینده ولی فقیه در استان قزوین عنوان کرد: شهید حاج‌رضایی وفاداری ویژه‌ای به اهل بیت عصمت و طهارت داشت و حضور فعال ایشان در عزاداری‌های ایام محرم و مجالس امام حسین(ع) گویای این مطلب است.</p>
      <p> </p>
      <figure>
        <img src="http://newsroom.dana.ir/content/upload/1b348e0b-de9e-4ce1-9cd7-44a9e71d4c05.jpg"/>
      </figure>
      <p>وی ارتباطات با عالمان دینی را یکی دیگر از ویژگی‌های شهید طیب حاج‌رضایی عنوان کرد و یادآور شد: ارتباط شهید حاج‌رضایی با علما به ویژه مرحوم آیت‌الله کاشانی بسیار عمیق بوده و ارتباط با علما یکی از ویژگی‌های برجسته این شهید بزرگوار بود.</p>
      <p>آیت‌الله عابدینی با بیان اینکه شهدا به قیامت و معاد اعتقاد قلبی داشتند، ابراز کرد: حضرت موسی(ع) می‌گوید من از هر متکبری که به قیامت اعتقادی ندارد، به خدا پناه می‌برم. شهدا با جانفشانی در راه آرمان‌های الهی نشان دادند که قلباً به قیامت اعتقاد دارند و پای حرف خود ایستاده‌اند.</p>
      <figure>
        <img src="http://newsroom.dana.ir/content/upload/abbe2daf-d54f-4f8d-b689-7cb8e82c1187.jpg"/>
      </figure>
      <p>امام جمعه قزوین «جوانمردی» را ویژگی مشهود شهید طیب حاج‌رضایی عنوان کرد و افزود: حضرت ابراهیم (ع) در مقابل بت‌پرستان ایستاد و به نماد جوانمردی تبدیل شد و شهید حاج‌رضایی نیز همان راه ابراهیم(ع) را دنبال کرد و با بت‌های زمانه مقابله کرد.</p>
      <p> </p>
      <p> </p>
      <p>وی اضافه کرد: جوانمردی از ویژگی‌های انبیاء و ائمه اطهار بود که توسط پیروان حقیقی آنها همانند طیب حاج‌رضایی دنبال شد.</p>
      <p>نماینده ولی فقیه در استان قزوین خاطرنشان کرد: اینکه طیب حاج‌رضایی در مقابل رژیم منحوس شاه ایستاد و تهمت‌هایی که نیروهای ستمشاهی انتظار داشتند تا شهید حاج رضایی به امام خمینی(ره) بزند را نپذیرفت، از روی جوانمردی بود.</p>
      <figure>
        <img src="http://newsroom.dana.ir/content/upload/8b1e0ebd-b303-493b-abb9-4904da4bb691.jpg"/>
      </figure>
      <p>آیت‌الله عابدینی با تأکید بر اینکه شهید طیب حاج‌رضایی حر زمانه ماست، یادآور شد: شهید حاج‌رضایی همانند حر، حریت و آزادگی را برای خود خرید و بنده دیگران نشد. امام حسین(ع) به حر گفت تو هم در دنیا حر و آزاده‌ای و هم در آخرت از آتش جهنم آزاده هستی.</p>
      <p>وی با تبریک ایام آغاز امامت منجی عالم بشریت(عج) اظهار کرد: موضوع انتظار ظهور هر روز پررنگ‌تر می‌شود. زمانی صحبت از قدرت آمریکا و شوروی بود اما امروز صحبت از اسلام و ایران اسلامی و در مقابلش استکبار جهانی است و در عصر حاضر شاهد این دو قطبی هستیم که بسیار شوق آفرین است.</p>
      <figure>
        <img src="http://newsroom.dana.ir/content/upload/79457dcc-a38d-4a73-b17a-86b2439a29d6.jpg"/>
      </figure>
      <p>امام جمعه قزوین با بیان اینکه خون‌های پاک و مظلوم شهدا ما را به این عزت و عظمت رساندند، افزود: خدا به صورت قطعی می‌گوید که آینده جهان آینده انسان‌های شایسته و صالح است و این وعده قطعی خدای متعال است.</p>
      <h3>انتهای پیام/</h3>
      <p> </p>
    </article>
  </body>
</html>