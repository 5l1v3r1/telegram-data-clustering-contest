<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/cattolica-ladro-tatuaggio-furto-1.4877194"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-09T14:30:02+00:00"/>
    <meta property="og:title" content="Ladro tradito da un tatuaggio fatto per amore"/>
    <meta property="og:description" content="Cattolica, i carabinieri hanno denunciato un 19enne"/>
  </head>
  <body>
    <article>
      <h1>Ladro tradito da un tatuaggio fatto per amore</h1>
      <h2>Cattolica, i carabinieri hanno denunciato un 19enne</h2>
      <address><time datetime="2019-11-09T14:30:02+00:00">09 Nov 2019, 14:30</time> by <a rel="author">il Resto del Carlino</a></address>
      <p>Cattolica (Rimini), 9 novembre 2019 - I <b>carabinieri </b>della tenenza Carabinieri di<b> Cattolica </b>hanno denunciato un 19enne ritenuto responsabile del furto commesso il 7 novembre scorso in un bar pasticceria situato nel centro di <b>Cattolica.</b><br/><br/>Con il volto coperto da un passamontagna, il giovane si era introdotto all’interno dell’esercizio commerciale e aveva asportato il <b>denaro </b>custodito nel registratore di cassa nonché un telefono cellulare ed un tablet. Tutta la scena veniva immortalata dalle <b>telecamere </b>dell’impianto di videosorveglianza, le cui immagini sono state subito acquisite ed analizzate dai militari della Tenenza.<br/><br/>E proprio la minuziosa attività di analisi ha consentito agli uomini dell’Arma di individuare un piccolissimo particolare che ha poi consentito di individuare l’autore del reato. Un tatuaggio sulla mano sinistra, una lettera “G” che il giovane aveva realizzato qualche anno prima per la donna di cui era stato un tempo innamorato .<br/><br/>A seguito della sua individuazione, <b>è scattata immediatamente una perquisizion</b>e nei suoi confronti che, ad eccezione del denaro contante, ha consentito di recuperare tutta la restante parte della refurtiva nonché il passamontagna utilizzato durante l’azione criminosa.<br/><br/>Una serata particolarmente movimentata per il diciannovenne, che poche ore prima della commissione del furto, era stato allontanato dai Carabinieri di Riccione perché, ubriaco, stava disturbando la clientela di un noto bar del centro.<br/><br/>Gli elementi raccolti sono così stati forniti all’Autorità Giudiziaria per le valutazioni di rito</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>