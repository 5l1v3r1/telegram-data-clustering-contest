<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/roccalumera-illuminazione-votiva-obsoleta-al-cimitero-la-minoranza-chiede-interventi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T14:57:11+00:00"/>
    <meta property="og:title" content="Roccalumera. Illuminazione votiva obsoleta al cimitero, la minoranza chiede interventi"/>
    <meta property="og:description" content="La minoranza consiliare ha presentato una mozione per chiedere la riqualificazione dell'impianto di illuminazione del cimitero"/>
  </head>
  <body>
    <article>
      <h1>Roccalumera. Illuminazione votiva obsoleta al cimitero, la minoranza chiede interventi</h1>
      <address><time datetime="2019-11-09T14:57:11+00:00">09 Nov 2019, 14:57</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Disagi e lamentele dei cittadini durante la commemorazione dei Defunti</i>
      </p>
      <p>ROCCALUMERA – <b>Il malfunzionamento dell’impianto di illuminazione votiva al cimitero comunale</b> è finito al centro di una mozione del gruppo di minoranza. L’opposizione ha chiesto al sindaco Gaetano Argiroffi che venga effettuata la manutenzione straordinaria dell’illuminazione votiva provvisoria. <br/><br/>La mozione è stata trasmessa anche all’assessore ai Servizi cimiteriali e al presidente del Consiglio, Antonio Garufi. A quest’ultimo è stato l’inserimento all’ordine del giorno del prossimo Consiglio, <b>affinché la problematica venga discussa con urgenza</b>.</p>
      <p>L’intervento della minoranza prende le mosse dalla recente ricorrenza della commemorazione dei defunti. “Il flusso dei visitatori presso il cimitero comunale è stato abbastanza consistente già da martedì 29 ottobre in quanto i  congiunti si sono premurati a svolgere  tutti quegli adempimenti atti a mantenere e rendere decoroso il luogo di sepoltura dei propri cari”, hanno spiegato i consiglieri <b>Rita Corrini, Ivan Crementi, Antonino Scarci e Tiziana Maggio</b>.</p>
      <p>“Purtroppo – hanno aggiunto i consiglieri – sin da subito, <b>si sono registrati notevoli disagi e continue lamentele da parte dei cittadini </b>riguardo il malfunzionamento delle lampadine e dei supporti presso i loculi. Il persistere di tali problematiche sollevate dai cittadini ha generato situazioni caotiche e, in alcuni casi, abbastanza critiche con ricadute negative sull’atmosfera che inevitabilmente si viene a creare”.</p>
      <h3>“Un impianto fatiscente”</h3>
      <p>L’opposizione sottolinea che ormai “<b>l’impianto risulta obsoleto, fatiscente, con fili elettrici  da sostituire </b>a causa della carenza di manutenzione ordinaria e straordinaria”. Una situazione che ha generato “notevoli  disagi per la ditta che ha preso in gestione l’illuminazione votiva provvisoria, la quale si è trovata ad affrontare situazioni contingenti senza  essere messa nelle condizioni di condurre il servizio in maniera adeguata”.</p>
      <p>Con la mozione, la minoranza impegna il sindaco Argiroffi a “porre in essere tutti gli interventi necessari di manutenzione straordinaria, di ripristino o, eventualmente, di sostituzione dell’impianto di illuminazione votiva provvisoria, previa acquisizione di una relazione congiunta dell’Ufficio tecnico comunale, di concerto con  la ditta erogatrice del servizio”.</p>
    </article>
  </body>
</html>