<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/srbskiyat-prezident-progovori-blgarski-406280.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T14:48:08+00:00"/>
    <meta property="og:title" content="Сръбският президент проговори български"/>
    <meta property="og:description" content="&quot;Сега можем да преценим чии кебапчета са по-добри - българските или сръбските&quot;, каза държавният глава на Сърбия на български език"/>
  </head>
  <body>
    <article>
      <h1>Сръбският президент проговори български</h1>
      <address><time datetime="2019-11-09T14:48:08+00:00">09 Nov 2019, 14:48</time> by <a rel="author">Редактори</a></address>
      <p>"Благодаря ви, приятели, без вашата помощ това не можеше да стане" – така, на български, сръбският президент Александър Вучич се обърна в края на речта си към гостите на откриването на магистралата от Ниш до българската граница, сред които бе и премиерът Бойко Борисов.</p>
      <p>Вучич добави: "Сега можем да преценим чии кебапчета са по-добри - българските или сръбските", а Борисов похвали българския език на Вучич на сръбски с думите "върло лепо".</p>
      <p>Можем да кажем като германците, че от днес Берлинската стена между България и Сърбия падна, каза по-рано министър-председателят по време на официалното откриване на магистралата.</p>
      <p>„От днес Сърбия има пристанищата Бургас и Варна, а оттук до Истанбул няма светофар“, каза Борисов и допълни, че за България новият участък от магистралата също е важен, тъй като така ще може по-лесно да изнася своите стоки към Западна Европа“, каза Бойко Борисов.</p>
      <p>"Честитя на гражданите новите почти 87 километра. Пристига и нашият български брат Бойко Борисов, а аз ще се обърна към него и на български", каза по-рано Вучич, цитиран от Танюг. С пускането утре на отсечката Сърбия завърши изграждането на Коридор номер 10.</p>
      <p>Президентът Вучич заяви, че пътят от българската граница до Хърватия ще е около 4 часа, малко повече ще е до Унгария.</p>
      <p>Той изтъкна, че магистралата е шанс за инвестиции за целия регион около Ниш и специално отбеляза приноса на българите в Сърбия за развитието на страната.</p>
      <p>Във Фейсбук Борисов написа, че догодина по това време и участъкът от Драгоман до Сливница ще е готов. Според премиера по тези платна движението ще е със 120-130 км/ч.</p>
      <p>В Инстаграм сръбският президент Александър Вучич сподели, че за Сърбия тази автомагистрала означава и нови инвестиции, нови работни места.</p>
      <p>Вчера той обяви, че до 1 декември пътуването по източното разклонение на Коридор 10 ще бъде безплатно. Изграждането му започна през 2010 г.</p>
    </article>
  </body>
</html>