<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/nalJ4x/smaabrukarlaget-pelsdyrboender-maa-faa-full-kompensasjon"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T14:51:07+00:00"/>
    <meta property="og:title" content="Småbrukarlaget: Pelsdyrbønder må få full kompensasjon"/>
    <meta property="og:description" content="Leder Kjersti Hoff i Norsk Bonde- og Småbrukarlag hamrer løs mot avviklingen av pelsdyrnæringa og sier at noe annet enn full kompensasjon er skammelig."/>
  </head>
  <body>
    <article>
      <h1>Småbrukarlaget: Pelsdyrbønder må få full kompensasjon</h1>
      <h2>Leder Kjersti Hoff i Norsk Bonde- og Småbrukarlag hamrer løs mot avviklingen av pelsdyrnæringa og sier at noe annet enn full kompensasjon er skammelig.</h2>
      <address><time datetime="2019-11-09T14:51:07+00:00">09 Nov 2019, 14:51</time> by <a rel="author">NTB</a></address>
      <p>– Regjeringen, med sitt flertall på Stortinget, har vedtatt å avvikle pelsdyrnæringa. Det etter en politisk prosess hvor tre av partiene i utgangspunktet var mot, og bare Venstre var for, sa Hoff i sin <a href="http://www.smabrukarlaget.no/norsk-bonde-og-smabrukarlag/tema/landsmotetalen-/">tale</a> til Småbrukarlagets landsmøte lørdag.</p>
      <p>– En politisk hestehandel ble gjennomført etter at næringen selv var godt i gang med et velferdsprogram, som hadde fått bred politisk støtte året før. Det er 200 familiedrevne pelsdyrgårder som nå får yrkesforbud. Ja, da forventer vi full erstatning. Noe annet er bare skammelig, og det vil ikke stå seg i historiebøkene, sa hun.</p>
      <p>Også flere partier på Stortinget har uttrykt misnøye med regjeringens forslag til forskrift, hvor kompensasjonsordningen er beskrevet.</p>
      <p>Småbrukarlagets leder benyttet også muligheten til å kritisere frihandelsavtalen Norge i høst inngikk med Mercosur-landene Argentina, Brasil, Paraguay og Uruguay.</p>
      <p>– Norge kan ikke ratifisere en frihandelsavtale som fører til mer branner og avskoging i Amazonas. Norge må slutte å importere mat vi kan produsere selv i Norge, sa hun.</p>
      <p>Talen handlet for øvrig mest om årets jordbruksoppgjør og hvordan klimaendringene påvirker landbruket.</p>
      <h3>HER KAN DU LESE MER OM PELSDYRSAKEN:</h3>
      <aside>
        <a href="https://www.aftenbladet.no/article/sa-JoGBPb.html">Pelsdyr: – Folk er kjørt på legevakten fordi de ikke klarer mer</a>
      </aside>
      <aside>
        <a href="https://www.aftenbladet.no/article/sa-P9m6ge.html">Pelsoppgjøret havner i Jæren tingrett</a>
      </aside>
    </article>
  </body>
</html>