<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2028109/mitera-adamantiou-manti-opios-chtipisi-se-ticho-o-gios-mou-tha-ine-eki-na-ton-sosi.html"/>
    <meta property="og:site_name" content="News.gr"/>
    <meta property="article:published_time" content="2019-11-09T14:43:55+00:00"/>
    <meta property="og:title" content="Μητέρα Αδαμάντιου Μαντή: Όποιος χτυπήσει σε τοίχο, ο γιος μου θα είναι εκεί να τον σώσει"/>
    <meta property="og:description" content="Κατάθεση ψυχής από τη μάνα του αδικοχαμένου πολίστα που σκοτώθηκε σε τροχαίο δυστύχημα"/>
  </head>
  <body>
    <article>
      <h1>Μητέρα Αδαμάντιου Μαντή: Όποιος χτυπήσει σε τοίχο, ο γιος μου θα είναι εκεί να τον σώσει</h1>
      <address>
        <time datetime="2019-11-09T14:43:55+00:00">09 Nov 2019, 14:43</time>
      </address>
      <h3>Κατάθεση ψυχής από τη μάνα του αδικοχαμένου πολίστα που σκοτώθηκε σε τροχαίο δυστύχημα</h3>
      <p>Λίγες ημέρες μετά τον τραγικό θάνατο του <a href="https://www.news.gr/tag/adamantios-mantis"><b>Αδαμάντιου Μαντή</b></a> σε<a href="https://www.news.gr/ellada/article/2017256/nekros-se-trocheo-o-polistas-adamantios-mantis.html"><b> τροχαίο δυστύχημα στη Λεωφόρο Ποσειδώνος</b></a>, η μητέρα του αδικοχαμένου <a href="https://www.news.gr/tag/polo"><b>πολίστα</b></a> μίλησε στην εκπομπή «Μαζί σου σαββατοκύριακο» στον ΣΚΑΪ για τη στιγμή που ειδοποιήθηκε για το φρικτό <a href="https://www.news.gr/tag/trocheo-distichima"><b>δυστύχημα</b></a> αλλά και για το τι είναι αυτό που την κρατά αυτές τις δύσκολες στιγμές που βιώνει:</p>
      <p>«Ήμουν έξω με τον άντρα μου σε μια κοινωνική υποχρέωση. Τον πήρα τηλέφωνο 01:15 και δεν το σήκωνε. Του έστειλα μήνυμα και δεν μου απάντησε. Πήρα 7-8 τηλέφωνο, στο 8ο τηλεφώνημα το σηκώνει μια κυρία και μου λέει “είστε η μαμά του Αδαμάντιου;” λέω μάλιστα. Μου λέει “είμαι νοσηλεύτρια στο Τζάνειο, ελάτε”. Μου κόπηκαν τα πόδια, τη ρώτησα “το παιδί μου ζει;” μου λέει “ελάτε εδώ”.</p>
      <p>Με φώναξαν μέσα δύο νευρολόγοι και μου είπαν ότι ο Αδαμάντιος έχει πάρα πολύ σοβαρές κρανιοεγκεφαλικές κακώσεις, ελάχιστα χτυπήματα στο θώρακα και ότι τον σώζει μόνο ένα θαύμα. Τον ανέβασα στην εντατική και μετά μας κάλεσε πάλι η νευροχειρούργος και μας είπε ότι η μόνη ελπίδα που δίνει στο παιδί μου είναι μία ώρα, μια μέρα, μια εβδομάδα, ο Θεός.</p>
      <p>Με παρηγορεί ότι ο Αδαμάντιος εκεί που είναι, είναι ήλιος, θα τους βοηθήσει όλους, ότι όποιος πάει να χτυπήσει σε τοίχο, θα είναι εκεί και θα το τραβάει πίσω και ότι δεν θα αφήσει κανέναν φίλο του να στεναχωρήσει τη μαμά του, όπως για πρώτη φορά στη μικρή του ζωή, στεναχώρησε αυτός εμένα. Δεν ξέρω πώς θα το διαχειριστώ, πραγματικά δεν ξέρω», κατέληξε εμφανώς συγκινημένη η μητέρα του αδικοχαμένου Αδαμάντιου.</p>
      <figure>
        <iframe src="https://www.youtube.com/embed/6aS5Vnb9btU" width="780" height="520" data-service="Youtube" scrolling="no"/>
      </figure>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2027696/nekros-andras-se-trocheo-stin-ethniki-chanion-kissamou.html"/>
        <a href="https://www.news.gr/ellada/article/2027677/doro-zois-apo-thima-trocheou-distichimatos-stin-kriti.html"/>
        <a href="https://www.news.gr/ellada/article/2023591/adamantios-mantis-to-porisma-tou-iatrodikasti-gia-tin-etia-thanatou-tou.html"/>
      </related>
    </article>
  </body>
</html>