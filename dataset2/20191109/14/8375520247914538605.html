<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/avstrijskogo-polkovnika-zvinuvachujut-u-25-richnomu-shpigunstvi-na-korist-rf-638871.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T14:15:18+00:00"/>
    <meta property="og:title" content="Австрійського полковника звинувачують у 25-річному шпигунстві на користь РФ"/>
    <meta property="og:description" content="Полковник надавав російській розвідці детальну інформацію щодо систем озброєння Австрії"/>
  </head>
  <body>
    <article>
      <h1>Австрійського полковника звинувачують у 25-річному шпигунстві на користь РФ</h1>
      <address>
        <time datetime="2019-11-09T14:15:18+00:00">09 Nov 2019, 14:15</time>
      </address>
      <h4>Полковник надавав російській розвідці детальну інформацію щодо систем озброєння Австрії</h4>
      <p>Полковника армії Австрії звинувачують у шпигунстві на користь Росії, яке тривало протягом щонайменше 25 років.</p>
      <p>Як повідомляє <a href="https://www.eurointegration.com.ua/ed/main-frame/news/objlist_newslist/bookmark_newobj/%20https:/www.radiosvoboda.org/a/news-avstria-oficer-shpyhunstvo/30260440.html">Радіо Свобода</a>, йому загрожує до 10 років ув’язнення.</p>
      <p>Прокурори міста Зальцбург 8 листопада повідомили, що 71-річний чоловік, якого ідентифікували як Мартіна М., за версією слідства, працював на Державне розвідувальне управління Росії з 1993 року.</p>
      <p>Він, за даними прокуратури, надавав російській розвідці детальну інформацію щодо систем озброєння Австрії, а також військові дані.</p>
      <p>«Розслідування викрило інтеграцію відповідача у структуровану, керовану державою мережу агентів», – йдеться в заяві офісу прокурора.</p>
      <p>Встановлено, що офіцер отримав близько 300 тис. євро в обмін на свої послуги. Здобуті відомості він передавав за допомогою зашифрованих листів або за допомогою супутникового зв’язку.</p>
      <p>Австрійські правоохоронці затримали чоловіка в 2018 році в той момент, коли він отримав завдання від, як припускають у прокуратурі, свого куратора.</p>
      <p>Нагадаємо, <a href="https://glavcom.ua/news/bolgariya-dala-rosiyskomu-shpigunu-24-godini-shchob-vin-pokinuv-krajinu-636332.html">міністерство закордонних справ Болгарії дало підозрюваному в шпигунстві російському дипломату 24 години</a>, щоб покинути країну. Це відбулося після того, як Москва не задовольнила запит відкликати дипломата до 28 жовтня.</p>
      <p>Як повідомлялося, <a href="https://glavcom.ua/news/u-polshchi-zatrimali-rosiyskogo-shpiguna--635822.html">Агенція внутрішньої безпеки Польщі затримала чоловіка, якого підозрюють у шпигунстві на користь Росії. </a></p>
      <related>
        <a href="https://glavcom.ua/country/incidents/u-rajoni-bogdanivki-rozpochalos-rozvedennja-vijsk-638855.html"/>
        <a href="https://glavcom.ua/world/observe/vsesvitnovidomogo-rezhisera-zvinuvatili-v-zvaltuvanni-638849.html"/>
        <a href="https://glavcom.ua/world/observe/demokrati-gotujut-trampu-nespodivanij-podarunok-na-rizdvo-the-hill-638842.html"/>
      </related>
    </article>
  </body>
</html>