<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545753.html/%D8%A7%D9%86%D8%AD%D8%B1%D8%A7%D9%81-%D8%A8%D9%88%D8%AF%D8%AC%D9%87-75-%D8%AF%D8%B1%D8%B5%D8%AF%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D8%B3%D9%85%D9%86%D8%A7%D9%86-%D8%AF%D8%B1-%D8%B4%D8%B4-%D9%85%D8%A7%D9%87-%D9%86%D8%AE%D8%B3%D8%AA-%D8%B3%D8%A7%D9%84-%D8%AC%D8%A7%D8%B1%DB%8C---%D8%AA%D9%86%D9%87%D8%A7-12-%D8%AF%D8%B1%D8%B5%D8%AF-%D8%A7%D8%B2-%DA%A9%D9%84-%D8%A8%D9%88%D8%AF%D8%AC%D9%87-%D8%B3%D8%A7%D9%84-98-%D9%85%D8%AD%D9%82%D9%82-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:48:00+00:00"/>
    <meta property="og:title" content="انحراف بودجه 75 درصدی شهرداری سمنان در شش‌ماه نخست سال جاری!/ تنها 12 درصد از کل بودجه سال 98 محقق شده است"/>
    <meta property="og:description" content="با گذشت 8 ماه از اجرای بودجه 98 شهرداری، روشن شده است که منتقدان در تبلیغاتی خواندن بودجه محق بوده‌اند."/>
  </head>
  <body>
    <article>
      <h1>انحراف بودجه 75 درصدی شهرداری سمنان در شش‌ماه نخست سال جاری!/ تنها 12 درصد از کل بودجه سال 98 محقق شده است</h1>
      <h2>حق با منتقدان بود؛</h2>
      <address>
        <time datetime="2019-11-09T14:48:00+00:00">09 Nov 2019, 14:48</time>
      </address>
      <p>با گذشت 8 ماه از اجرای بودجه 98 شهرداری، روشن شده است که منتقدان در تبلیغاتی خواندن بودجه محق بوده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، در نیمه اسفندماه سال گذشته وقتی جزئیات بودجه 98 شهرداری سمنان روشن شد؛ یکی از اعضای شورای شهر در گفتگو با خبرنگار مرآت به انتقاد شدید از آن پرداخت و رشد بودجه را بادکنکی و تبلیغاتی توصیف کرد. مهدی خراسانیان معتقد بود که این بودجه می‌تواند آسیب‌های فراوانی را برای شهر و شهرداری به دنبال داشته باشد. پس از انتشار این گفتگو و در حالی که انتظار می‌رفت رئیس شورای شهر پاسخی درخور به انتقادات بدهد، سیدمسعود سیادتی با انتشار فیلم‌هایی از طریق روابط عمومی شورا، «ظاهرا» به دفاع از بودجه پرداخت. قید ظاهرا به این خاطر آمده است که آن فیلم‌ها هرگز توسط خبرنگاران دیده نشدند؛ چراکه رئیس شورای شهر به جای برگزاری یک نشست خبری و گفتگو با اصحاب رسانه به مونولوگ‌گویی پشت تریبون یک‌طرفه پرداخته بود و خبرنگاران ترجیح دادند به سخنان نامعتقدان به «گفتگو» وقعی ننهند. اکنون و با گذشت حدود 8 ماه از آن روزها، روشن شده است که حق با منتقدان بوده و بودجه 98 شهرداری انحرافِ بی‌سابقه 75 درصدی را در شش‌ماهه نخست سال جاری تجربه کرده است! این‌ها مسائلی است که در گفتگوی تفصیلی با خراسانیان، عضو شورای اسلامی شهر سمنان به آن می‌پردازیم. متن این گفتگو را در ادامه از نظر می‌گذرانید.</p>
      <p>
        <b>مرآت: در ابتدا توضیحات شما را درباره مفهوم «انحراف بودجه» می‌شنویم.</b>
      </p>
      <p>شهرداری همانند بسیاری از دستگاه‌های دولتی تابع برخی از قوانین بودجه‌ای ویژه است. بودجه در واقع شامل پیش‌بینی میزان اعتبارات موردنیاز برای فعالیت‌های برنامه‌ریزی‌شده برای یکسال و نیز پیش‌بینی واقع‌بینانه درآمدهاست. افزون بر این، برای شهرداری‌ها ضروری است که نسبت به تدوین برنامه‌های بلندمدت 20 ساله و میان‌مدت 5 ساله برای شهر –و نه صرفا شهرداری- اقدام کنند.</p>
      <p>در سمنان هنوز عملا سند چشم‌انداز 20 ساله برنامه توسعه پایدار شهر تدوین نشده است. در حال حاضر شهرداری‌های کلانشهرها و مراکز استان‌ها مکلف شده‌اند که نسبت به تدوین سند چشم‌انداز توسعه شهری اقدام کنند. وقتی مطالعات و سند چشم‌انداز  توسعه پایدار 20 ساله انجام‌ نشده، بالتبع برنامه میان مدت پنج‌ساله نیز نداریم. شهرداری‌های کلانشهرها و مرکز استان‌ها مکلف به تهیه این اسناد شده‌اند. اساس بودجه شهرداری هر شهر باید برش یک ساله(برنامه کوتاه‌مدت) از برش 5 ساله( برنامه میان‌مدت) باشد.  اکنون که این اسناد در دست نیست، برای تهیه و تنظیم بودجه یکساله، باید طرح‌ها بر مبنای مطالعات دقیق  ارائه شود تا اعضای شورا و مردم بدانند که شهرداری طی یکسال دقیقا چه مبالغی را در چه مواضعی هزینه می‌کند. قانون بخشنامه بودجه می‌گوید درآمد بودجه باید به گونه‌ای تدوین شود که تا حدود 90 درصد تحقق‌یافتنی باشد.</p>
      <p>شهرداری پیشنهاددهنده بودجه است اما بودجه با تأیید و تصویب شورا به اجرا می‌رسد و در واقع مسئولیت اصلی بودجه متوجه شوراست. انحراف مثبت یا منفی بودجه نیز به معنای آن است که بخش هزینه بودجه در سرفصل‌های تعیین‌شده هزینه نشود؛ یا بخش درآمد بودجه تحقق پیدا نکند یا بیشتر تحقق داشته باشد . یکی از علل انحراف منفی بودجه، عدم تحقق درآمدهای پیش‌بینی‌شده است؛ طبعا با عدم تحقق درآمدها، امکان هزینه‌کرد در سرفصل‌های هزینه ای  بودجه وجود نخواهد داشت و این سبب انحراف منفی می‌شود.</p>
      <p>انحراف منفی بودجه، برنامه‌ریزی مدیریت شهری را زیر سوال می‌برد؛ چراکه طبق قانون پیش‌بینی در خصوص درآمدها و هزینه‌ها باید قریب به یقین باشد. حتی در بخشنامه بودجه که سالیانه از وزارت کشور به شهرداری‌ها ابلاغ می‌شود، به صراحت در قسمت‌های مختلف قید شده است که اولویت با تهیه بخش درآمد بودجه است یعنی ابتدا باید درآمدهای قابل تحقق را پیش‌بینی کنیم و سپس برای این درآمد هزینه تعریف شود. شورای شهر با تصویب بودجه به مردم وعده می‌دهد که در سال جدید چه  خدماتی را به آن‌ها ارائه می کند. انحراف بودجه سبب می‌شود که مدیریت شهری نتواند به وعده‌هایی که در بودجه به مردم داده، عمل کند.</p>
      <p>
        <b>گزارش مالی شهرداری پس از یک ماه هنوز در دستور جلسه شورا قرار نگرفته است!</b>
      </p>
      <p>
        <b>مرآت: در شش‌ماهه نخست سال جاری، بودجه شهرداری چقدر انحراف منفی داشته است؟</b>
      </p>
      <p>شهرداری‌ طبق قانون و آیین‌نامه مالی  موظف است که در پایان هر ماه گزارش درآمد-هزینه خود را به شورا ارائه کند. مطابق قانون، شهرداری باید صورت جامع درآمد و هزینه شش ماه خود را تا منتهی پانزدهم ماه بعد به شورا ارسال کند تا پس از تایید شورا انتشار عموم شود. شهرداری گزارش شش‌ ماه را فرستاده و این گزارش می‌بایست تا 15 مهرماه در شورا مورد بررسی قرار می‌گرفت و به طور عمومی منتشر می‌شد اما به رغم گذشت یک ماه از ارسال گزارش، بررسی آن چندبار در دستور جلسات شورا اعلان شده اما  هنوز در صحن علنی مطرح نشده است! در سنوات کذشته این گزارشات انشار عمومی نداشت. با پیگیری‌های زیاد و طرح در صحن علنی بعد از گذشت دو سال و اندی از عمر شورا این اولین گزارش شش ماهه است که ارائه می‌شود؛ حال آن که باید در هر شش‌ماه این گزارش ارائه می‌شد.</p>
      <p>برابر درآمد گزارش شده برای شش ماهه اول سال، برای نیمه اول سال  70 تا 75 درصد انحراف منفی در بودجه 500 میلیارد تومانی شهرداری مشاهده می‌شود.</p>
      <p>
        <b>تنها 12 درصد از بودجه محقق شده است</b>
      </p>
      <p>
        <b>مرآت: شهرداری در شش‌ماهه نخست سال چقدر درآمد داشته است؟</b>
      </p>
      <p>شهرداری مستنداتی برای تعیین میزان درآمدها به شورا ارائه نکرده است اما برآوردها و گزارشات نشان می‌دهد که در شش‌ماهه نخست، تنها کمتر از 60 میلیارد تومان از بودجه به صورت نقدی محقق شده است؛ یعنی حدود 12 درصد از کل بودجه. پیش‌تر وعده کرده بودند که امسال نسبت بودجه جاری به عمرانی، 40 به 60 خواهد بود اما این درصدها دقیقا معکوس شده است!</p>
      <p>گزارش شهرداری می‌گوید 10 میلیارد از بودجه هم به صورت غیرنقدی تحقق یافته است اما هنوز اسناد آن را به ما ارائه نکرده‌اند و تا پیش از ارائه اسناد نمی‌توان درباره آن اظهارنظر کرد.</p>
      <p>
        <b>60 درصد از درآمدهای شهرداری صرف هزینه‌های جاری شد!</b>
      </p>
      <p>
        <b>مرآت: هزینه‌های جاری شهرداری در شش‌ماه «دقیقا» چقدر بوده است؟</b>
      </p>
      <p>شهرداری هرگز هزینه‌های جاری را به طور کامل به شورا ارائه نکرده است اما حداقل 60 درصد از درآمدها صرف هزینه‌های جاری شده است. من پیش‌تر هم هشدار داده بودم که این بودجه، محقق نخواهد شد. تفریغ بودجه سال 97 نشان می‌دهد که از 220 میلیارد بودجه مصوب شهرداری، 134 میلیارد تومان محقق شده است؛ این کمترین میزان تحقق بودجه طی 8 سال گذشته است.</p>
      <p>در سال 97، 39 درصد انحراف منفی داشتیم و بودجه 61 درصد محقق شد. وقتی میزان تحقق بودجه 97 را دیده‌ایم، چگونه بودجه 98 را 2.5 برابر افزایش داده‌ایم؟ تکرار می‌کنم که بودجه باید به گونه‌ای تدوین می‌شد که قابل تحقق باشد تا وعده‌های مندرج در بودجه عملیاتی می‌شد. اگر بودجه را 180 تا 200 میلیارد تومان تعیین می‌کردیم؛ آن‌گاه می‌توانستیم در طول سال تلاش کنیم تا درآمد بیشتری کسب شود و پروژه‌های بیشتری خارج از بودجه تعریف شود.(انحراف مثبت)</p>
      <p>از طرفی اگر بودجه 180 تا 200 میلیارد تعیین می‌شد، اکنون به جای 12 درصد، 35 درصد از بودجه محقق شده بود؛ یعنی حدودا سه برابر تحقق بیش‌تر! جالب است که به خطا بودجه را حدود سه برابر نسبت به سال قبل، افزایش دادند. این ارقام البته نشان می‌دهد که نیروهای شهرداری تلاش خود را کرده‌اند و به میزان انتظار واقعی، بودجه را محقق کرده‌اند؛ اشکال از مسئولان شهرداری و شوراست که بودجه را غیرواقعی تدوین کردند.</p>
      <p>
        <b>درآمد شهرداری از مجموعه 52 هکتاری: صفر!</b>
      </p>
      <p>
        <b>مرآت: با اوضاع اسف‌بار موجود، پیش‌بینی بودجه‌ای شما تا پایان سال چگونه است؟</b>
      </p>
      <p>ما نمی‌توانیم بیش از سال گذشته درآمد داشته باشیم. این نتیجه تصویب یک بودجه غیرکارشناسی‌شده است. بودجه 98 در کمیسیون تخصصی بررسی نشد! و درست مانند برجام به تصویب رسید! در بودجه سال جاری 270 میلیارد تومان درآمد از محل فروش اموال پیش‌بینی شده است! شهرداری در گزارشات بودجه خود  تنها از محل فروش اموال در  52 هکتاری، 60 میلیارد تومان درآمد تا پایان شهریور پیش‌بینی کرده  بود؛ اما درآمد شهرداری از این محل تا کنون «صفر» بوده است!</p>
      <p>تا پایان سال هم رقم 270 میلیاردی مذکور محقق نخواهد شد. در سال‌های پیشین، شهرداری توانسته بود تا 70 درصد بودجه را محقق کند اما امسال اوضاع بسیار نامطلوب خواهد بود. وزارت کشور از 6 تا 8 ماه پیش از موعد تدوین بودجه شهرداری‌ها، بخشنامه بودجه را ابلاغ می‌کند تا شهرداری‌ها بتوانند بر مبنای مشخصی بودجه خود را تعریف و بتوانند آن را محقق کنند اما در سمنان سرسری از کنار این بخشنامه گذشتند.</p>
      <p>
        <b>مرآت: آیا آماری درباره میزان افزایش دیون شهرداری در 6 ماهه نخست سال موجود است؟</b>
      </p>
      <p>متأسفانه شهرداری این آمار را نیز به طور شفاف به شورا ارائه نکرده است.</p>
      <p>
        <b>مرآت: اشاره کردید که از ابتدای این دوره از مدیریت شهری، این نخستین‌بار است که شهرداری نسبت به ارائه گزارش‌ شش‌ماهه –البته با وضعی اسف‌بار- اقدام کرده است. چه کسی باید در برابر این قانون‌شکنی آشکار بایستد؟</b>
      </p>
      <p>نظارت بر این امر، بر عهده شوراست. شهردار و ذی‌حساب نیز مسئول مستقیم اجرای بودجه هستند.</p>
      <p>
        <b>مردم باید مطالبه‌گر باشند</b>
      </p>
      <p>
        <b>مرآت: اگر شورا و شهرداری توامان به وظیفه خود در این خصوص عمل نکردند، چه کسی مسئول پیگیری قانونی است؟</b>
      </p>
      <p>مردم باید مطالبه کنند.</p>
      <p>
        <b>مرآت: هیچ‌یک از نهادهای قانونی نمی‌تواند پیگیر این موضوع باشد؟</b>
      </p>
      <p>نهادهای قانونی نظیر دفتر امور شهری و شوراهای استانداری گهگاه ورود می‌کنند اما برخوردی نمی‌کنند! البته در سال جاری به نسبت سال‌های گذشته بیشتر به کنترل و گزارشات بودجه ، ورود کرده‌اند.</p>
      <p>
        <b>مرآت: با توجه به بالا بودن رقم انحراف بودجه، آیا به گمان شما تخلفی در هزینه‌کرد اموال شهروندان در شهرداری صورت گرفته است؟</b>
      </p>
      <p>این مشکل البته بیشتر به شورا مربوط می‌شود اما در این که در تصویب بودجه سال 98 کوتاهی صورت گرفته، تردیدی نیست. شاید شهرداری بخواهد 700 میلیارد تومان بودجه پیشنهاد بدهد! این شوراست که باید پیشنهاد شهرداری را پالایش کند. باید پیشنهادات بر مبنای پیوست‌های مطالعاتی باشد</p>
      <p>
        <b>به مردم بگوییم پولشان را چگونه خرج می‌کنیم!</b>
      </p>
      <p>
        <b>مرآت: و سخن آخر.</b>
      </p>
      <p>مشکل ما این است که با مردم صادق نیستیم و نمی‌خواهیم به آن‌ها بگوییم که پولشان را چگونه خرج می‌کنیم. واهمه داریم که مردم بدانند! تا آن‌جا که من اطلاع دارم انتشار عمومی صورت‌های جامع درآمد-هزینه را قانونگذار فقط برای شهرداری‌ها و شورا الزامی کرده است. زیرا درآمد شهرداری‌ها مصداق کامل و عینی پول مردم آن شهر است و شورا و شهرداری وکیل‌های مردم و خادمان آن‌ها در هزینه‌کرد این مبالغ برای مردم هستند.</p>
      <p>
        <b>مرآت: ما همچنان امیدواریم که شورا به شفافیت تن بدهد و با پخش زنده جلسات شورا، همه مردم در جریان نحوه بررسی مسائلی از قبیل انحراف بودجه 75 درصدی قرار بگیرند.</b>
      </p>
      <p>انتهای پیام/س</p>
      <p> </p>
    </article>
  </body>
</html>