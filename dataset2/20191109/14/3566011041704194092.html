<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545845.html/%D9%85%D8%B1%D8%A7%D8%AA%D8%B9-%D9%88-%D9%BE%D9%88%D8%B4%D8%B4--%DA%AF%DB%8C%D8%A7%D9%87%DB%8C-%D8%AF%D9%84%D9%81%D8%A7%D9%86-%D8%A8%D9%87-%D8%AF%D9%84%DB%8C%D9%84-%D8%AF%D9%81%D8%B9-%D8%BA%DB%8C%D8%B1%D8%A7%D8%B5%D9%88%D9%84%DB%8C-%D9%BE%D8%B3%D9%85%D8%A7%D9%86%D8%AF%D9%87%D8%A7-%D8%A7%D8%B2-%D8%A8%DB%8C%D9%86-%D8%B1%D9%81%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:20:00+00:00"/>
    <meta property="og:title" content="مراتع و پوشش‌ گیاهی دلفان به دلیل دفع غیراصولی پسماندها از بین رفته است"/>
    <meta property="og:description" content="رئیس اداره محیط زیست دلفان با بیان اینکه مراتع و پوشش‌ گیاهی دلفان به دلیل دفع غیر اصولی پسماندها از بین رفته است گفت: شیرآبه زباله‌ها موجود در منطقه چغاسلمان شهرستان دلفان تقریباً بدون هیچ فیلتراسیون طبیعی وارد سفره‌های آب زیرزمینی و آب‌های سطحی(رودخانه) موجود در منطقه می‌شود."/>
  </head>
  <body>
    <article>
      <h1>مراتع و پوشش‌ گیاهی دلفان به دلیل دفع غیراصولی پسماندها از بین رفته است</h1>
      <h2>رئیس اداره محیط زیست دلفان:</h2>
      <address>
        <time datetime="2019-11-09T14:20:00+00:00">09 Nov 2019, 14:20</time>
      </address>
      <p>رئیس اداره محیط زیست دلفان با بیان اینکه مراتع و پوشش‌ گیاهی دلفان به دلیل دفع غیر اصولی پسماندها از بین رفته است گفت: شیرآبه زباله‌ها موجود در منطقه چغاسلمان شهرستان دلفان تقریباً بدون هیچ فیلتراسیون طبیعی وارد سفره‌های آب زیرزمینی و آب‌های سطحی(رودخانه) موجود در منطقه می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رامین رحتمی در گفت‌وگو با خبرنگار <a href="http://safiraflak.ir/?p=1359">سفیرافلاک</a> در رابطه با زباله و پسماندهای شهرستان دلفان اظهار داشت: زباله طلای کثیف و منبع درآمد و اشتغال است که با سوزاندن زباله این فرصت ازبین می‌رود در حالی که تفکیک زباله‌ها می‌تواند درآمدزایی کند.</p>
      <p>وی افزود: زمانی که پلاستیک، کاغذ، شیشه و … از یکدیگر جدا شوند سبب برگشت آن‌ به چرخه تولید و استفاده مجدد از آن می‌شود همچنین می‌توان بخش تر زباله‌ها را بعد از تفکیک، تبدیل به کود کمپوست کرد تا در اختیار بخش کشاورزی قرار گیرد.</p>
      <p>رئیس اداره محیط زیست دلفان با بیان اینکه اقتصادی‌ترین و امکان پذیرترین روش در مورد دفع اصولی پسماندها تولید کود کمپوست است عنوان کرد: در صورت دفع غیر اصولی زباله مطمئناً سبب آلودگی خاک، هوا و آب‌های سطحی و زیرزمینی می‌شود.</p>
      <p>وی بیان کرد: متاسفانه مکان فعلی دفن و سوزاندن زباله‌های شهرستان دلفان به گونه‌ای است که رودخانه و زمین‌های زراعی در پایین دست محل قرار دارند، طبیعت زیبای منطقه و نتایج حاصل از ترکیب خطی وزنی، عملگر گاما و عملگر جمع نشان می‌دهد که منطقه دارای شرایط مناسب دفن زباله نیست.</p>
      <p>رحتمی تصریح کرد: باتوجه به اینکه روش اصلی دفن زباله‌ها در حال حاضر در شهرستان دلفان سوزاندن آن‌هاست خاکستر باقیمانده از سوزاندن زباله‌ها، پسماندها و پلاستیک‌ها حاوی مقادیر قابل توجهی از مواد سرطان‌زای شناخته شده است که از جمله آن‌ها می‌توان به تولید ترکیبات (دی اکسین)و(فوران)که به علت سوختن ناقص است اشاره کرد که حتی برخورد یک پیکوگرم (واحد وزنی در حدود یک میلیونیم میلی گرم)از آن ترکیب با پوست سبب سرطان می‌شود.</p>
      <p>رئیس اداره محیط زیست دلفان در رابطه با پوشش گیاهی و دفع غیر اصولی گفت: بسیاری از مراتع و پوشش‌های گیاهی به دلیل دفع غیر اصولی و نادرست پسماندها از بین رفته است، شیرآبه زباله‌ها موجود در منطقه چغاسلمان(دره دیمه) تقریباً بدون هیچ فیلتراسیون طبیعی وارد سفره‌های آب زیرزمینی و آبهای سطحی(رودخانه) موجود در منطقه می‌شوند بخش اعظم آب این رودخانه برای مصارف کشاورزی و باغبانی استفاده می‌شود و این در طولانی مدت  برای سلامتی مردم ساکن منطقه خطرناک است.</p>
      <p>وی با اشاره به باز بودن فضای دپوی و معدوم سازی زباله‌های شهرستان دلفان و پخش شدن آن‌ها در محیط که طبیعتاً مورد تغذیه جانداران موجود در منطقه قطعاً باعث مخاطرات زیست محیطی و ایجاد بیماری در گونه‌های جانوری موجود می‌شود.</p>
      <p>انتهای پیام/</p>
    </article>
  </body>
</html>