<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/lyubopitno/nauka-i-tekhnologii/ucheni-s-novo-20-rakt-trgva-oshche-s-prvata-tsigara_news708313.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T14:02:00+00:00"/>
    <meta property="og:title" content="Учени с ново 20: Ракът тръгва още с първата цигара"/>
    <meta property="og:description" content="В експеримента целият този процес е отнел от 15 до 30 минути"/>
  </head>
  <body>
    <article>
      <h1>Учени с ново 20: Ракът тръгва още с първата цигара</h1>
      <h2>В експеримента целият този процес е отнел от 15 до 30 минути</h2>
      <address>
        <time datetime="2019-11-09T14:02:00+00:00">09 Nov 2019, 14:02</time>
      </address>
      <p>https://blitz.bg/lyubopitno/nauka-i-tekhnologii/ucheni-s-novo-20-rakt-trgva-oshche-s-prvata-tsigara_news708313.html Blitz.bg</p>
      <figure>
        <img src="https://static.blitz.bg/documents/thumbnails/730/201706/1497087701-shutterstock-140859748.jpg"/>
        <figcaption>Снимка: Shutterstock</figcaption>
      </figure>
      <p>
        <b>Тютюнопушенето нанася вреди на организма само няколко минути след първата цигара, а не след години, твърдят американски учени. Според доклад, публикуван в сп. Chemical Research in Toxicology, почти веднага след първите дръпвания от цигарата се образуват вещества, предизвикващи ракови заболявания, предаде Би Би Си.</b>
      </p>
      <p>Резултатите от малкото по мащабите си изследване представляват недвусмислено предупреждение за пушачите. Благотворителното дружество Ash, което се занимава с борбата с тютюнопушенето, заяви, че изследванията доказват: никога не е рано да се откажем от цигарите.</p>
      <p>Дълготрайните вреди, нанесени от пушенето – от сърдечносъдови болести до различни видове рак – са добре известни. Новото изследване доказва, че вредите върху организма се нанасят още с първата цигара.</p>
      <p>Изследователите са проверили съдържанието в кръвта на 12 пациенти на химически вещества, свързани с рака – на полицикличните ароматни въглеводороди.</p>
      <p>Полицикличните ароматни въглеводороди, добавени в цигарите, са били преработени от организма и са се превърнали в друго вещество, което уврежда ДНК и води до развиване на рак.</p>
      <p>В експеримента целият този процес е отнел от 15 до 30 минути. Проф. Стивън Хехт от Университета на Минесота предполага, чеекспериментът на учените е уникален, тъй като за първи път е изследван метаболизмът на полицикличните ароматни въглеводороди, вдишвани с цигарения дим, без влиянието на други фактори като замърсяване на околната среда или храна.</p>
      <p>"Резултатите от изследването трябва да послужат като сериозно предупреждение за всеки, които иска да започне да пуши", казва ученият.</p>
      <p>"Всеки знае, че тютюнопушенето може да доведе до рак на белите дробове – напомня Мартин Докрел от благотворителната организация Ash. – Най-страшният извод от този доклад е, че показва колко бързо започва пътят към рака – той не отнема 30 години, а само половин час след първата цигара".</p>
      <p>
        <i>Изследването е финансирано от Националния институт по изследване на раковите болести на САЩ.</i>
      </p>
    </article>
  </body>
</html>