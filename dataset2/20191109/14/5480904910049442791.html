<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pocasi-v-dalsich-ctyrech-tydnech-nejspis-nevyboci-z-normalu/1819087?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T14:49:00+00:00"/>
    <meta property="og:title" content="Počasí v dalších čtyřech týdnech nejspíš nevybočí z normálu"/>
    <meta property="og:description" content="Praha - Počasí v následujících čtyřech týdnech zřejmě nevybočí z normálu. Ochlazovat se bude postupně, relativně největší zima tak bude v prvním prosincovém týdnu, kdy bude přes den v průměru kolem tří stupňů nad nulou a v noci v průměru kolem minus jednoho stupně. Nejvíce srážek meteorologové čekají příští týden, na většině území se má objevovat déšť a ve vyšších polohách i sníh. Vyplynulo to z měsíčního výhledu počasí, který dnes zveřejnil Český hydrometeorologický ústav (ČHMÚ)."/>
  </head>
  <body>
    <article>
      <h1>Počasí v dalších čtyřech týdnech nejspíš nevybočí z normálu</h1>
      <address><time datetime="2019-11-09T14:49:00+00:00">09 Nov 2019, 14:49</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Počasí v následujících čtyřech týdnech zřejmě nevybočí z normálu. Ochlazovat se bude postupně, relativně největší zima tak bude v prvním prosincovém týdnu, kdy bude přes den v průměru kolem tří stupňů nad nulou a v noci v průměru kolem minus jednoho stupně. Nejvíce srážek meteorologové čekají příští týden, na většině území se má objevovat déšť a ve vyšších polohách i sníh. Vyplynulo to z měsíčního výhledu počasí, který dnes zveřejnil Český hydrometeorologický <a href="http://portal.chmi.cz/predpovedi/predpovedi-pocasi/ceska-republika/dlouhodoby-vyhled-pocasi">ústav</a> (ČHMÚ).</p>
      <p>"Předpokládáme, že období od 11. listopadu do 8. prosince bude teplotně průměrné až slabě nadprůměrné," uvedli meteorologové.</p>
      <p>Příští týden bude podle nich teplotně průměrný, nejvyšší denní teploty budou většinou mezi šesti až 11 stupni, ve čtvrtek pak spadnou na zhruba čtyři stupně. V noci se minimální teploty většinou udrží nad nulou, v noci na pondělí a na pátek bude ale mrznout. V souvislosti s tím meteorologové dnes upozornili, že v noci na neděli a na pondělí se v západní části ČR a na Vysočině může ojediněle na silnicích při mrznoucí mlze tvořit námraza.</p>
      <p>Také z hlediska srážek mají být týdny do 8. prosince průměrné až nadprůměrné. "Nejvíce srážek by mělo spadnout pravděpodobně v prvním týdnu období s týdenním úhrnem kolem 20 milimetrů," uvedli meteorologové.</p>
      <p>Průměrný úhrn srážek pro celé sledované období je 41 milimetrů. Zatím nejvíc napršelo a nasněžilo v roce 1974, kdy meteorologové naměřili 79 litrů na metr čtvereční. Nejméně srážek spadlo v roce 1953 s úhrnem pět milimetrů, tedy pět litrů na metr čtvereční.</p>
      <p>Dlouhodobá průměrná teplota pro období od 11. listopadu do 8. prosince je 1,7 stupně Celsia. Nejtepleji bylo podle záznamů vedených od roku 1951 v roce 2006 s průměrem 6,9 stupně, nejnižší průměr minus 2,6 stupně je z roku 1998.</p>
      <p>Měsíční výhled ale vyjadřuje celkový charakter počasí, nepostihuje tedy všechny možné výkyvy, upozornil ČHMÚ. Úspěšnost výhledu je podle něj u teplot kolem 75 procent, u srážek kolem 65 procent. Předpověď na třetí a čtvrtý týden se často blíží dlouhodobým klimatickým hodnotám pro příslušná období.</p>
    </article>
  </body>
</html>