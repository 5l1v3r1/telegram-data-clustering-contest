<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/chelseas-imponerende-seiersrekke-fortsatte/71801132"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T14:34:02+00:00"/>
    <meta property="og:title" content="Chelseas imponerende seiersrekke fortsatte"/>
    <meta property="og:description" content="Med 2-0 over Crystal Palace kunne Chelsea innkassere sin sjette strake ligaseier. Tammy Abraham og Christian Pulisic sikret blåtrøyene tre nye poeng."/>
  </head>
  <body>
    <article>
      <h1>Chelseas imponerende seiersrekke fortsatte</h1>
      <h2>Med 2-0 over Crystal Palace kunne Chelsea innkassere sin sjette strake ligaseier. Tammy Abraham og Christian Pulisic sikret blåtrøyene tre nye poeng.</h2>
      <address><time datetime="2019-11-09T14:34:02+00:00">09 Nov 2019, 14:34</time> by <a rel="author">NTB I</a></address>
      <p>Frank Lampards menn er virkelig i flyten for tiden og kunne juble for tre nye poeng på eget gress.</p>
      <p>
        <b>2-0-seieren over byrival Crystal Palace er lagets åttende i årets Premier League. Seks av dem har kommet på rekke og rad. Det er godt nytt før den vanskelige bortekampen mot Manchester City etter landslagspausen.</b>
      </p>
      <p>Etter en målløs 1.-omgang sendte Abraham vertene i føringen da han ble spilt flott gjennom av Willian like etter pause. Alene mot Palace-keeper Vicente Guaita var 22-åringen iskald.</p>
      <p>Ti minutter før slutt satte Pulisic inn sitt femte ligamål på tre kamper. Amerikaneren var våken og stanget inn kampens siste scoring fra kort hold.</p>
      <figure>
        <iframe src="https://www.youtube.com/embed/SPoGY61SGYg" width="640" height="360" data-service="Youtube" scrolling="no"/>
        <figcaption><b>BOMMER TOTALT:</b> Keeper Espen Vasby på Notodden fikk store problemer på tilbakespillet fra lagkamerat Martin Solheim Holmen. Video: Eurosport Vis mer</figcaption>
      </figure>
      <h3>Cahill tilbake på Stamford Bridge</h3>
      <p>Tross en sjansefattig 1.-omgang var det Chelsea som var nærmest nettsus før sideskifte. Etter elleve minutter vartet Pulisic opp med et flott dribleraid, men 21-åringen klarte ikke å overliste gjestenes sisteskanse.</p>
      <p>
        <b>Like før pausesignalet gikk hadde blåtrøyene en stor dobbeltsjanse. Reece James fikk lagt inn foran første stolpe, men Abraham nådde akkurat ikke fram. Ballen endte til slutt hos Willian, men Gary Cahill sørget for at 0-0 sto seg til pause.</b>
      </p>
      <p>Kampen var for øvrig den første til Cahill på Stamford Bridge etter at han forlot Chelsea etter 290 kamper for blåtrøyene.</p>
      <h3>Rekordungt lag</h3>
      <p>Med Lampard som manager har Chelseas unggutter virkelig fått sjansen. Lørdagens startoppstilling hadde en gjennomsnittsalder på 24 år og 88 dager. Det er den yngste startelleveren London-laget noensinne har brukt i Premier League.</p>
      <p>
        <b>Palace-manager Roy Hodgson er på sin side den eldste i Premier League-historien. 72-åringen fikk sin 300. Premier League-kamp som manager lørdag, men resultatet ga den tidligere Viking-treneren ingen grunn til å juble.</b>
      </p>
      <p>Crystal Palace får besøk av Liverpool etter landslagspausen.</p>
    </article>
  </body>
</html>