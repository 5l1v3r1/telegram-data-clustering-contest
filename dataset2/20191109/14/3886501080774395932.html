<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119101-bilcik-pre-ulaska-u-eu-srbija-mora-izaci-iz-evroazijske-unije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T14:40:03+00:00"/>
    <meta property="og:title" content="Bilčik: Pre ulaska u EU Srbija mora izaći iz Evroazijske unije"/>
    <meta property="og:description" content="Pre nego što Srbija bude spremna za ulazak u Evropsku uniju (EU) sporazum koji je nedavno potpisala sa Evroazijskom unijom (EAEU) mora prestati da postoji, izjavio je izvestilac Evropskog parlamenta za Srbiju Vladimir Bilčik, preneo je Radio slobodna Evropa (RSE).Sporazum o slobodnoj trgovini sa zemljama EAEU premijerka Srbija Ana Brnabić potpisala je 25. oktobara, u Moskvi.Njime je, izmedju ostalog, proširena lista proizvoda iz Srbije koji mogu da se izvoze na teritoriji EAEU bez carine, a pored Rusije, u savezu su Kazahstan, Belorusija, Jermenija i Kirgistan.Bilčik, koji je na funkciju izvestioca Evropskog parlamenta za Srbiju stupio četiri dana pre potpisivanja sporazuma, naveo je da taj dogovor mora prestati da postoji pre nego što proces učlanjenja Srbije u EU bude okončan.&quot;Mora postojati u sporazumu klauzula o izlasku. I pre nego što Srbija bude spremna za ulazak u EU, taj trgovinski sporazum mora prestati da postoji. Dakle, to će biti jedan od uslova za puno članstvo Srbije u EU. Usaglašenost po pitanju…"/>
  </head>
  <body>
    <article>
      <h1>Bilčik: Pre ulaska u EU Srbija mora izaći iz Evroazijske unije</h1>
      <address>
        <time datetime="2019-11-09T14:40:03+00:00">09 Nov 2019, 14:40</time>
      </address>
      <p><b>Pre nego što Srbija bude spremna za ulazak u Evropsku uniju (EU) sporazum koji je nedavno potpisala sa Evroazijskom unijom (EAEU) mora prestati da postoji, izjavio je izvestilac Evropskog parlamenta za Srbiju Vladimir Bilčik, preneo je Radio slobodna Evropa (RSE).</b><br/><br/>Sporazum o slobodnoj trgovini sa zemljama EAEU premijerka Srbija Ana Brnabić potpisala je 25. oktobara, u Moskvi.<br/><br/>Njime je, izmedju ostalog, proširena lista proizvoda iz Srbije koji mogu da se izvoze na teritoriji EAEU bez carine, a pored Rusije, u savezu su Kazahstan, Belorusija, Jermenija i Kirgistan.<br/><br/>Bilčik, koji je na funkciju izvestioca Evropskog parlamenta za Srbiju stupio četiri dana pre potpisivanja sporazuma, naveo je da taj dogovor mora prestati da postoji pre nego što proces učlanjenja Srbije u EU bude okončan.<br/><br/>"Mora postojati u sporazumu klauzula o izlasku. I pre nego što Srbija bude spremna za ulazak u EU, taj trgovinski sporazum mora prestati da postoji. Dakle, to će biti jedan od uslova za puno članstvo Srbije u EU. Usaglašenost po pitanju carinske unije i sa EU politikom izvoza je osnovni preduslov članstva. Tako da Srbija mora uskladiti svoju spoljnotrgovinsku politiku", rekao je Bilčik za RSE.<br/><br/>On je dodao da je sloboda medija uvek bila vrlo važan deo kriterijuma Evropske unije koje treba ispuniti u pristupnom procesu.<br/><br/>"Medijske slobode su integralni deo političkih kriterijuma koji su odredjeni u Kopenhagenu 1993. godine i oduvek su važan deo uslova za članstvo u Uniji, za svaku državu", dodao je izvestilac Evropskog parlamenta.<br/><br/>Bilčik i predsedavajuća Delegacije Evropskog parlamenta za Srbiju Tanja Fajon pridružiće se Eduardu Kukanu i Knutu Flekenštajnu na drugoj rundi dijaloga vlasti i opozicije o izbornim uslovima 14. i 15. novembra.</p>
    </article>
  </body>
</html>