<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T14:59:00+00:00"/>
    <meta property="og:title" content="روایت واعظی از فشار به دولت بخاطر گسترش فضای مجازی"/>
    <meta property="og:description" content="به گزارش تسنیم، محمود واعظی ظهر امروز در دیدار با شرکت‌های دانش‌بنیان یزد اظهار داشت: به‌جای اینکه دستمان به دولت دراز باشد، دانشگاه با توجه به فضای فناوری‌های نوینی که امروز با آن روبه‌رو هستیم به مرکز تولید و خلق ثروت تبدیل شود."/>
  </head>
  <body>
    <article>
      <h1>روایت واعظی از فشار به دولت بخاطر گسترش فضای مجازی</h1>
      <address>
        <time datetime="2019-11-09T14:59:00+00:00">09 Nov 2019, 14:59</time>
      </address>
      <p>رئیس دفتر رئیس جمهور با تاکید بر اینکه چاره‌ای جز حرکت به سمت اقتصاد دانش‌بنیان نداریم گفت: اگر دولت این همه فشار تحمل کرد که فضای مجازی و اپلیکیشن‌‌های مختلف گسترش یابد، به دلیل مشاهده فیلم توسط افراد نبود بلکه اساس کار بر همین هدف بود و اعتقادمان این بود که آی سی تی می‌تواند پیشران توسعه کشور باشد.</p>
      <p>به گزارش تسنیم، محمود واعظی ظهر امروز در دیدار با شرکت‌های دانش‌بنیان یزد اظهار داشت: به‌جای اینکه دستمان به دولت دراز باشد، دانشگاه با توجه به فضای فناوری‌های نوینی که امروز با آن روبه‌رو هستیم به مرکز تولید و خلق ثروت تبدیل شود.</p>
      <p>وی تصریح کرد: بسیاری از دانشگاه‌ها به ویژه آنهایی که کار فنی دارند و با صنعت مرتبط هستند، در بسیاری از کشورهای دنیا به خودکفایی رسیدند و دانشگاه صنعتی خودمان هم در حاشیه فعالیت‌های صنعتی مختلف پروژه‌های بزرگی انجام می‌دهد.</p>
      <p>رئیس دفتر رئیس جمهور ادامه داد: با وجودی که مطالب مطرح شده در این نشست را قبول داریم ولی حتما دانشگاه‌های ما باید به این سمت بروند و به گونه‌ای باشد که هر صنعت و بخش و حتی سیاسی‌ها، وقتی با یک مشکل و معضلی روبه‌رو می‌شویم، بدانیم هیچ راه دیگری جز ورود به این عرصه و قرارداد و تفاهم‌نامه با دانشگاه نداریم.</p>
      <p>واعظی با تاکید بر اینکه دولت قانون شرکت‌های دانش‌بنیان را احیا و به بهترین نحو ممکن از آن استفاده کرد گفت: دولت این قانون را درست در راستای شعارهای رئیس جمهور در سال 92 می‌دانست و به همین دلیل به آن توجه ویژه داشت.</p>
      <p>وی ادامه داد: اگر می‌گوییم حتما باید اقتصاد ایران از سنتی به اقتصاد دانش‌بنیان تبدیل شود، یک شعار نیست بلکه به عنوان یک الزام و ضرورت مطرح می‌شود و اگر قرار است بمانیم و به مردم سرویس خوب بدهیم و در بازارهای مختلف، کالاهای ایرانی قابل رقابت باشد باید این موضوع را محقق کنیم.</p>
      <p>رئیس دفتر رئیس جمهور با تاکید بر اینکه چاره‌ای جز حرکت به سمت اقتصاد دانش‌بنیان نداریم خاطرنشان کرد: اگر دولت این همه فشار تحمل کرد که فضای مجازی و اپلیکیشن‌‌های مختلف گسترش یابد، به دلیل مشاهده فیلم توسط افراد نبود بلکه اساس کار بر همین هدف بود و اعتقادمان این بود که آی سی تی می‌تواند پیشران توسعه کشور باشد.</p>
      <p>واعظی با بیان اینکه آی تی باید در خدمت خدمات، کشاورزی، صنعت و در کل در خدمت تمام بخش‌های کشور باشد گفت: آنهایی که یک مقدار زودتر از این عرصه استقبال کردند الان موفق‌تر هستند.</p>
    </article>
  </body>
</html>