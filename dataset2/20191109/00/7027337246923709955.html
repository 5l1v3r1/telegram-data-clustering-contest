<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697537/%D9%85%D9%86%D8%A7%D8%A8%D8%B9-%D8%AE%D8%A8%D8%B1%DB%8C-%D9%82%D8%AA%D9%84-%DB%8C%DA%A9-%D8%B1%D9%88%D8%B2%D9%86%D8%A7%D9%85%D9%87%E2%80%8C%D9%86%DA%AF%D8%A7%D8%B1-%D8%AF%DB%8C%DA%AF%D8%B1-%D8%AF%D8%B1-%D8%B9%D8%B1%D8%A8%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="منابع خبری: قتل یک روزنامه‌نگار دیگر در عربستان"/>
    <meta property="og:description" content="منابع خبری فاش کردند با اطلاعاتی که جاسوسان محمد بن سلمان ولیعهد سعودی در دفتر توییتر در دبی به او دادند، یک روزنامه‌نگار دیگر عربستانی به سرنوشت جمال خاشقجی دچار شد."/>
  </head>
  <body>
    <article>
      <h1>منابع خبری: قتل یک روزنامه‌نگار دیگر در عربستان</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035115_340.jpg"/>
      </figure>
      <p>منابع خبری فاش کردند با اطلاعاتی که جاسوسان محمد بن سلمان ولیعهد سعودی در دفتر توییتر در دبی به او دادند، یک روزنامه‌نگار دیگر عربستانی به سرنوشت جمال خاشقجی دچار شد.</p>
      <p>به گزارش تسنیم، دو کارمند سابق توییتر در آمریکا به جاسوسی برای عربستان سعودی متهم شده‌اند. براساس این اتهامات، آنها برای به دست آوردن اطلاعات شخصی کاربران توییتر از جمله منتقدان آل سعود به ماموران سعودی کمک کردند.</p>
      <p>در اسناد دادگاه از این دو به عنوان "احمد ابوعمو" شهروند آمریکا و "علی الزباره" شهروند عربستان نام برده شده است. شخص سومی به نام "احمد المطیری" هم متهم به جاسوسی برای عربستان است. ادعا شده است که المطیری نقش واسط را میان این دو کارمند توییتر و دولت عربستان ایفا کرده است.</p>
      <p>گفته می شود که احمد ابوعمو در سال 2015 به توییتر پیوسته بود. گمان می رود علی الزباره و احمد المطیری هر دو در عربستان باشند.</p>
      <p>زباره مهندس سابق توییتر، به دسترسی به داده های شخصی بیش از شش هزار کاربر توییتر در سال 2015 بعد از اجیر شدن از سوی ماموران سعودی متهم است.</p>
      <p>حال بعد از گذشت چند روز از این ماجرا، روزنامه انگلیسی "مترو" نوشت که بعد از اقدام دفتر توییتر در دبی در افشای هویت ترکی الجاسر روزنامه نگار سعودی، وی زیر شکنجه در زندان های سعودی به قتل رسیده است.</p>
      <p>الجاسر مدیریت صحفه ای به نام "کشکول" را در توییتر برعهده داشت. این صفحه اطلاعات مربوط به نقض حقوق بشر از سوی خاندان حاکم سعودی و مسئولان این کشور را منتشر می کرد.</p>
      <p>الجاسر در 15 ماه مارس سال 2018 میلادی بازداشت و همه تجهیزات الکترونی او توقیف شد.</p>
      <p>منبعی که روزنامه مترو خبر را نقل کرده است، گفت: توییتر محلی نامن برای مخالفان یا منتقدان رژیم سعودی شده است و از آنها جاسوسی می شود.</p>
      <p>وی افزود: سعود القحطانی مشاور سابق دفتر سلطنتی سعودی هدایت "حلقه جاسوسی الکترونی" را برعهده دارد و تماس هایی در داخل دفتر توییتر در دبی دارد و منبعی از داخل دفتر اطلاعاتی درباره الجاسر داده است که به دستگیری او منجر شده است.</p>
      <p>روزنامه مترو به توییت سابق القحطانی اشاره کرد که در آن به طور تلویحی به راههای دسترسی به هویت هریک از کاربران در توییتر اشاره کرده بود. او گفته بود که کشورها ابزاری برای شناسایی صاحب صفحه ها در توییتر دارند و می توان با راههای فنی مختلف "IP " را شناسایی کرد. القحطانی آن زمان به یک "راز" اشاره کرد و گفت که آن را برملا نمی کند. حال با بازداشت دو کارمند توییتر به اتهام جاسوسی معلوم می شود که آن راز چه بوده است.</p>
    </article>
  </body>
</html>