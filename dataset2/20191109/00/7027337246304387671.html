<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697408/%D8%B9%D8%AF%D9%87%E2%80%8C%D8%A7%DB%8C-%D9%86%D9%85%DB%8C%E2%80%8C%D8%AE%D9%88%D8%A7%D9%87%D9%86%D8%AF-%D9%82%DB%8C%D9%85%D8%AA-%D9%85%D8%B3%DA%A9%D9%86-%D9%BE%D8%A7%DB%8C%DB%8C%D9%86-%D8%A8%DB%8C%D8%A7%DB%8C%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="عده‌ای نمی‌خواهند قیمت مسکن پایین بیاید"/>
    <meta property="og:description" content="طی ماه‌های اخیر شاهد یک کاهش قیمت 30 درصدی قیمت مسکن در مناطق جنوبی شهر تهران و شهر‌های اطراف پایتخت و 40 درصدی در واحد‌های بزرگ متراژ هستیم. آپارتمانی که در مناطق جنوب تهران 700 میلیون تومان بود امروز به حدود 550 میلیون تومان کاهش یافته است."/>
  </head>
  <body>
    <article>
      <h1>عده‌ای نمی‌خواهند قیمت مسکن پایین بیاید</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>طی ماه‌های اخیر شاهد یک کاهش قیمت 30 درصدی قیمت مسکن در مناطق جنوبی شهر تهران و شهر‌های اطراف پایتخت و 40 درصدی در واحد‌های بزرگ متراژ هستیم. آپارتمانی که در مناطق جنوب تهران 700 میلیون تومان بود امروز به حدود 550 میلیون تومان کاهش یافته است.</b>
      </p>
      <figure>
        <img src="https://cdn.asriran.com/files/fa/news/1398/8/18/1034849_171.jpg"/>
      </figure>
      <p>نایب رئیس اتحادیه املاک با انتقاد از اظهارنظر‌های غیرواقعی درباره عدم کاهش قیمت مسکن گفت:برخی انبوه‌سازان و دست‌اندرکاران بازار در زمین سوداگران بازی می‌کنند.</p>
      <p>حسام عقبایی در پاسخ به این پرسش که دلیل این‌که اخیرا برخی دست اندرکاران بازار مسکن و عده‌ای از انبوه‌سازان مدعی شده‌اند قیمت مسکن کاهش نیافته چه چیزی است، اظهار کرد: طی ماه‌های اخیر شاهد یک کاهش قیمت 30 درصدی قیمت مسکن در مناطق جنوبی شهر تهران و شهر‌های اطراف پایتخت و 40 درصدی در واحد‌های بزرگ متراژ هستیم.<br/><br/>وی با تاکید بر این‌که این امر در آمار‌های مسکن کاملا روشن و بدیهی است، افزود: به عنوان مثال واحد مسکونی در مناطق شمالی تهران که مترمربعی 45 تا 50 میلیون تومان معامله می‌شد، امروز به حدود 35 میلیون تومان کاهش یافته است. یعنی رشد منفی حدود 40 درصدی.<br/><br/>وی ادامه داد: همچنین آپارتمانی که در مناطق جنوب تهران 700 میلیون تومان بود امروز به حدود 550 میلیون تومان کاهش یافته است.<br/><br/>نایب رئیس اتحادیه مشاروان املاک با تاکید بر این‌که علی‌رغم کاهش 30 تا 40 درصدی قیمت‌ها همچنان در بازار مشتیری وجود ندارد، گفت: در حال حاضر یک رکود عمیق غیرتورمی بر بازار مسکن حاکم شده است.<br/><br/>عقبایی با بیان این‌که طی روز‌های اخیر متاسفانه شنیده‌ایم عده‌ای مدعی شده‌اند کاهش قیمت مسکن در کشور محقق نشده است، افزود: این‌گونه به نظر می‌رسد برخی از انبوه‌سازان و دست‌اندرکاران بازار مسکن در زمین سوداگران بازی می‌کنند. این دوستان باید دقت کنند که بر اساس آمار و ارقام قیمت مسکن در کشور به خصوص شهر‌های بزرگ کاهش قابل ملاحظه‌ای داشته است.<br/><br/>وی با بیان این‌که کاهش قیمت در سراسر کشور ملموس است، اظهار کرد: در حال حاضر با عدم تناسب عرضه و تقاضا در بازار مسکن روبرو هستیم که به تعلل برخی انبوه‌سازان برمی‌گردد.<br/><br/>وی با یادآوری این‌که بخشی از بازار مسکن تحت تاثیر فضای روانی نشات گرفته از اظهارات مسئولان و دست اندرکاران این حوزه قرار دارد، افزود: وقتی قیمت مسکن در جنوب تهران و جنوب شهر‌های بزرگ 30 درصد و 40 درصد در مناطق شمالی تهران و شهر‌های بزرگ کاهش یافته، بازی برخی انبوه سازان و عده‌ای دیگر که اطلاعات علمی، تخصصی و تکنیکال در حوزه قیمت و بازار املاک ندارند، بازی کردن در زمین سوداگران است.<br/><br/>وی تاکید کرد: این‌گونه به نظر می‌رسد که این افراد نمی‌خواهند قیمت در بازار مسکن شکسته شود و نمی‌خواهند قیمت مسکن به نرخ‌های واقعی و حقیقی نزدیک شود.<br/><br/>نایب رئیس اتحادیه مشاوران املاک با تاکید مجدد بر این‌که ریزش قیمت مسکن در بازار امری مشهود و بدیهی است، گفت: آمار مربوط به کاهش 30 و 40 درصدی قیمت مسکن بر اساس رصد اتفاقات کف بازار اعلام شده، است، برخی انبوه‌سازان با آن‌که تخصص آن‌ها "تولید" است و عده‌ای دیگر نیز که در بازار مسکن حضور دارند متاسفانه بدون اشراف به اتفاقات بازار مسکن اظهارنظر کرده که به سوداگری کمک می‌کند.<br/><br/>عقبایی بیان کرد: در وضعیتی که قیمت در بازار مسکن کاهش یافته است، انبوه‌سازان و سازندگان مسکن را باید ترغیب کنیم تا قیمت مسکن را بیشتر کاهش دهند. در واقع آن‌ها باید به سود کمتر قانع باشند.</p>
    </article>
  </body>
</html>