<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459673/%e0%a6%96%e0%a6%be%e0%a6%b2%e0%a7%87%e0%a6%a6%e0%a6%be%e0%a6%95%e0%a7%87-%e0%a6%ae%e0%a7%81%e0%a6%95%e0%a7%8d%e0%a6%a4-%e0%a6%95%e0%a6%b0%e0%a6%a4%e0%a7%87-%e0%a6%97%e0%a6%a3%e0%a6%a4%e0%a6%a8%e0%a7%8d%e0%a6%a4%e0%a7%8d%e0%a6%b0-%e0%a6%ae%e0%a7%81%e0%a6%95%e0%a7%8d%e0%a6%a4-%e0%a6%95%e0%a6%b0%e0%a6%a4%e0%a7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="খালেদাকে মুক্ত করতে গণতন্ত্র মুক্ত করতে হবে ॥ ফখরুল"/>
    <meta property="og:description" content="স্টাফ রিপোর্টার ॥ বিএনপি চেয়ারপার্সন খালেদা জিয়াকে কারাগার থেকে মুক্ত করতে হলে আগে গণতন্ত্রকে মুক্ত করতে হবে বলে মন্তব্য করেছেন বিএনপি মহাসচিব মির্জা ফখরুল ইসলাম আলমগীর। সরকারকে উদ্দেশ করে তিনি বলেন, দেশ দুর্নীতিতে ছেয়ে গেছে। তাই ক্যাসিনো গল্প সাজিয়ে দুর্নীতি আড়াল করা যাবে না। শুক্রবার ..."/>
  </head>
  <body>
    <article>
      <h1>খালেদাকে মুক্ত করতে গণতন্ত্র মুক্ত করতে হবে ॥ ফখরুল</h1>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>স্টাফ রিপোর্টার ॥ বিএনপি চেয়ারপার্সন খালেদা জিয়াকে কারাগার থেকে মুক্ত করতে হলে আগে গণতন্ত্রকে মুক্ত করতে হবে বলে মন্তব্য করেছেন বিএনপি মহাসচিব মির্জা ফখরুল ইসলাম আলমগীর। সরকারকে উদ্দেশ করে তিনি বলেন, দেশ দুর্নীতিতে ছেয়ে গেছে। তাই ক্যাসিনো গল্প সাজিয়ে দুর্নীতি আড়াল করা যাবে না। শুক্রবার বিকেলে রাজধানীর মহানগর নাট্যমঞ্চে ৭ নবেম্বর ‘জাতীয় বিপ্লব ও সংহতি দিবস’ উপলক্ষে বিএনপি আয়োজিত আলোচনা সভায় সভাপতির বক্তব্যে তিনি এ কথা বলেন।</p>
      <p>ফখরুল বলেন, চুনোপুঁটি ধরে আর ক্যাসিনো গল্প সাজিয়ে মূল দুর্নীতি থেকে জনগণের দৃষ্টি আড়াল করা যাবে না। সরকারকে উদ্দেশ করে তিনি বলেন, ব্যাংক থেকে হাজার হাজার কোটি টাকা লুট হয়েছে এর হিসাব কোথায়? শেয়ার বাজার থেকে হাজার হাজার কোটি টাকা লুট করা হয়েছে তার হিসাব কোথায়? এর হিসাব থাকবে না এ কারণেই যে তারা কেউ আপনাদের মন্ত্রী, কেউ আপনাদের দলের নেতা, আবার কেউ আপনাদের আপনজন।</p>
      <p>ফখরুল বলেন, আমাদের অধিকারগুলো ছিনিয়ে আনতে হলে সকলকে ঐক্যবদ্ধ হতে হবে, রাস্তায় নামতে হবে। এর কোন বিকল্প নেই। কোন ফ্যাসিস্ট শক্তিকে এককভাবে পরাজিত করা যায় না। আন্দোলনে সফল হতে হলে দেশপ্রেমিক শক্তিকে ঐক্যবদ্ধ করতে হয়, আমরা সেই পথেই যাচ্ছি। এই সরকার একটি একনায়তান্ত্রিক সরকার, ফ্যাসিস্ট সরকার। এ সরকার থেকে আমাদের মুক্তি পেতে হবেই।</p>
      <p>ফখরুল বলেন, সরকারে যারা আছেন তারা ৭ নবেম্বরকে স্বীকার করে না। যারা গণতন্ত্রে বিশ্বাস করে, দেশের স্বাধীনতা ও সার্বভৌমত্বে বিশ্বাস করে, দেশকে সারা পৃথিবীর বুকে মাথা উঁচু করে দাঁড়াতে দেখতে চায় তারা অবশ্যই ৭ নবেম্বরকে বিশ্বাস করে এবং ধারণ করে। তিনি বলেন, এ সরকার রাষ্ট্রের সকল প্রতিষ্ঠানগুলোকে ভেঙ্গে দিচ্ছে, তারা মানুষের ভোটের অধিকার কেড়ে নিয়েছে, তারা মানুষকে সুশাসন থেকে বঞ্চিত করছে। ৭ নবেম্বর দেশপ্রেমিক সিপাহী-জনতা বিপ্লবের মধ্য দিয়ে জিয়াউর রহমানকে বের করে নিয়ে এসে রাষ্ট্রপতির দায়িত্ব দিয়েছিলেন বলেই দেশ সেদিন অকার্যকর রাষ্ট্রে পরিণত হয়নি। তিনি বলেন, এ সরকার মানুষকে সুশাসন থেকে বঞ্চিত করছে।</p>
      <p>বিএনপির স্থায়ী কমিটির সদস্য ড. খন্দকার মোশাররফ হোসেন বলেন, ৭ নবেম্বর দেশে যে অবস্থা হয়েছিল আজকেও আওয়ামী লীগের একদলীয় শাসন ও গায়ের জোরের শাসনের কারণে একই অবস্থা বিরাজ করছে। আজকে দেশ দুর্নীতির রোল মডেল হয়েছে, অনাচার-চাঁদাবাজির রোল মডেল হয়েছে, ক্যাসিনোর রোল মডেল হয়েছে। এই দেশে সমাজের সর্বস্তরে পচন লেগেছে। আমাদের এ সরকারে হাত থেকে দেশকে রক্ষা করতে হবে। রাজপথে আন্দোলনের মাধ্যমে এই সরকারকে হটাতে হবে। খালেদা জিয়াকে মুক্ত করতে হবে।</p>
    </article>
  </body>
</html>