<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/macvin-plan-je-nula-protiv-vose-ali-pita-se-i-stara-dama/342031"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Mačvin plan je nula protiv Voše, ali pita se i Stara dama"/>
    <meta property="og:description" content="Fenjeraš iz Šapca dočekuje favorita iz Novog Sada (18.00)"/>
  </head>
  <body>
    <article>
      <h1>Mačvin plan je nula protiv Voše, ali pita se i Stara dama</h1>
      <h2>Fenjeraš iz Šapca dočekuje favorita iz Novog Sada (18.00)</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>Polovina ligaškog dela Superlige je gotova, a Mačva još ne zna kako je to kad se pobedi. Fenjeraš iz Šapca sakupio je svega četiri boda iz 15 mečeva, ujedno izvukao remi u protekloj rundi kada je ugostio drugoplasirani Čukarički. <b>Dušan Puletić </b>bio je veoma raspoložen među stativama tima <b>Dragana Aničića</b>, pa se Provincijski Urugvaj nada da će takav biti i protiv Vojvodine u okviru 16. kola šampionata Srbije (<b>18.00</b>).</p>
      <p>Novosađani su posle beogradskih večitih rivala najefikasniji tim u ligi i sigurno žele da se usprave nakon teškog poraza u sudaru sa Partizanom. Dva prethodna gostovanja u Šapcu završena su neefikasnim remijima, a možemo samo da pretpostavimo da je i sada takav epilog <b>Aničićev</b> plan.<br/>"<b>Kao što sam rekao u najavi prošle utakmice kada smo dočekivali Čukarički, pred nama je još jedan veliki izazaov jer dočekujemo Vojvodinu koja je među četiri najbolje ekipe u Srbiji. Prva stvar zbog koje se radujem ovoj utakmici je da ćemo imati sigurno još jedan veliki izazov da pokažemo da možemo da se nosimo sa svima, a druga stvar je što ćemo naspram sebe imati neke igrače koji su ovde ostavili dubok trag u klubu, koji su pre svega jako dobri momci, a zatim i dobri igrači – Bojan Matić, Miodrag Gemović, a mislim da Marko Đurišić koji je jedno vreme bio u Mačvi neće igrati zbog kartona. Drago mi je što ću videti još jednog mog bivšeg igrača iz Borče, Aranđela Stojkovića izvanrednog desnog beka. Izmerićemo snage sa ekipom koja gaji stil igre koji ja volim, brz i agresivan fudbal, fajterski i to primenjuju protiv svake ekipe. Pozivam navijače da nas i u ovom meču podrže u što većem broju, jer realno Vojvodina je u ovom trenutku favorit</b>", rekao je <b>Aničić </b>za klupski sajt.</p>
      <p>Pored termina i tradicionalnog višedecenijskog rivalstva između Mačve i Vojvodine, dodatni razlog za gledaoce da dođu na stadion predstavlja i važnost predstojeće utakmice, s obzirom na to da su obema ekipama bodovi izuzetno bitni kako bi ostvarili svoje ciljeve – Mačvi da obezbedi opstanak, a Vojvodini da izbori plasman u kvalifikacije za Ligu Evrope.</p>
      <p>Jedan od igrača za kojeg se navijači Vojvodine nadaju da bi mogao da proradi na Gradskom stadionu u Šapcu i svojim učinkom donese pobedu Staroj dami jeste <b>Ognjen Đuričin</b>.<br/>"<b>Ako se pogleda tabela i vidi da je Mačva u dosadašnjem toku sezone osvojila samo četiri boda, jasno je da su kvalitet i uloga favorita apsolutno na našoj strani. Međutim, bez obzira na to, vara se svako ko misli da će nam biti lako da dođemo do pobede u Šapcu. Bez obzira na trenutni plasman, Mačva uopšte nije tako loša ekipa, a na pojedinim utakmicama zaista nije imala ni sreće. Ipak, naš cilj se zna, a to je pobeda. Mi smo trenutno treći, a to je mesto koje donosi plasman u kvalifikacije za Ligu Evrope, što nam je glavni cilj koji smo zacrtali pred početak sezone. Bilo bi dobro kada bismo u najmanju ruku zadržali ovu poziciju do kraja prvenstva, ali da bi se to dogodilo, kod nas ni u jednom momentu ne sme doći do bilo kakvog opuštanja. To posebno ističem zbog toga što smatram da ove sezone imamo najzanimljivije prvenstvo u poslednje tri-četiri godine, jer osim Crvene zvezde, sve ostale ekipe koje su pri vrhu su na pet-šest bodova razlike. Bukvalno jedna utakmica može da odluči da li ćeš biti treći ili peti i zato je jako važno da svakom meču pristupimo maksimalno ozbiljno</b>", istakao je <b>Đuričin</b>.</p>
      <p>
        <b>SRBIJA 1 - 16. KOLO</b>
      </p>
      <p>
        <b>Subota<br/><a href="https://www.mozzartbet.com/sr#/match/4506267">16.00: (1,67) Radnik (3,60) Mladost Lučani (5,60)</a><br/><a href="https://www.mozzartbet.com/sr#/match/4506266">16.00: (1,87) Rad (3,45) Spartak (4,40)</a><br/><a href="https://www.mozzartbet.com/sr#/match/4506288">16.00: (3,15) Napredak (3,30) Čukarički (2,30)</a><br/><a href="https://www.mozzartbet.com/sr#/match/4506125">18.00: (6,00) Mačva (3,60) Vojvodina (1,65)</a></b>
      </p>
      <p>
        <b>Nedelja<br/><a href="https://www.mozzartbet.com/sr#/match/4506273">14.30: (14,0) Javor (6,75) Crvena zvezda (1,20)</a><br/><a href="https://www.mozzartbet.com/sr#/match/4506265">14.30: (2,40) TSC (3,30) Voždovac (3,00)</a><br/><a href="https://www.mozzartbet.com/sr#/match/4506264">16.30: (1,12) Partizan (10,0) Inđija (17,0)</a><br/>Proleter NS - Radnički **odloženo</b>
      </p>
      <p>*** kvote su podložne promenama</p>
      <figure>
        <img src="https://mozzartsport.com/upload/CKEditor/09.11.2019/Srbenzi1.JPG"/>
      </figure>
      <p><b>Foto</b>: <i>Star sport</i></p>
      <hr/>
      <figure>
        <iframe src="https://www.youtube.com/embed/8-o4PlN4LcU" width="425" height="349" data-service="Youtube" scrolling="no"/>
      </figure>
      <p> </p>
    </article>
  </body>
</html>