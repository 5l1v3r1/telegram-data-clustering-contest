<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773344,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="אישום על סיוע להעלמת מס נגד העוזר לשעבר של מנהל רשות המסים"/>
    <meta property="og:description" content="רו&quot;ח קובי קרטה מואשם שעשה שימוש באישור של רשות המסים שאינו בתוקף, על מנת לסייע ללקוחה שלו לחמוק מתשלום מס בישראל בעסקה שבה תיווכה מול היהלומן אלון ארבוב"/>
  </head>
  <body>
    <article>
      <h1>אישום על סיוע להעלמת מס נגד העוזר לשעבר של מנהל רשות המסים</h1>
      <h2>רו"ח קובי קרטה מואשם שעשה שימוש באישור של רשות המסים שאינו בתוקף, על מנת לסייע ללקוחה שלו לחמוק מתשלום מס בישראל בעסקה שבה תיווכה מול היהלומן אלון ארבוב</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">תומר גנון</a></address>
      <p>הפרקליטות הגישה בסוף השבוע כתב אישום נגד רו"ח קובי קרטה, עוזרו של מנהל רשות המסים לשעבר משה אשר, בגין ביצוע עבירה של עורמה ותחבולה בכוונה לעזור לאחר להתחמק ממס, ועבירת קבלת דבר בתחבולה. <a href="https://www.calcalist.co.il/local/articles/0,7340,L-3702312,00.html">הפרשה נחשפה לראשונה ב"כלכליסט"</a>.</p>
      <p>על פי כתב האישום, שהוגש על ידי עו"ד הדר ויינשטיין מפרקליטות מיסוי וכלכלה, קרטה, שעבד בעבר ברשות המיסים כעוזר למנהל רשות המסים, החל לעסוק בשנת 2014 כעצמאי במתן שירותי ייעוץ בתחום המיסוי. במסגרת עבודתו כעצמאי, הנאשם טיפל עבור לקוחה שלו, אשת העסקים בטי גרינשטיין, בקבלת אישור מרשות המסים להעברת תשלום בגובה 880,000 דולר (כ-3,379,200 שקל) מישראל לארה"ב, בגין עסקה שבה תיווכה גרינשטיין עבור היהלומן אלון ארבוב. אישור זה נדרש נוכח חובת ניכוי במקור מתשלום הכנסה חייבת לתושב חוץ.</p>
      <p>במסגרת טיפולו בקבלת האישור, הובהר לקרטה על ידי עובדי רשות המסים כי מאחר שישנה אפשרות שגרינשטיין תימצא חייבת במס בישראל בגין חלקה בעסקה, לא יינתן אישור להעברת סכום התשלום במלואו, מבלי שתועמד בטוחה בישראל המקובלת על פקיד השומה.</p>
      <figure>
        <img src="https://images1.calcalist.co.il/PicServer3/2019/11/09/946048/man_l.jpg"/>
        <figcaption>קובי קרטה <br/>צילום: אתר kartax</figcaption>
      </figure>
      <p>באפריל 2016 קרטה הגיע למשרדי פקיד השומה וקיבל לידו אישור להעברת התשלום לגרינשטיין, שהותנה בהפקדת סך של 835,000 שקל ברשות המסים, לצורך הבטחת האפשרות לגבות מס מגרינשטיין בגין הכנסתה מעסקת התיווך. באותו מועד, קרטה קיבל לידיו בשגגה אישור נוסף להעברת מלוא התשלום, שלא כלל את ההתניה האמורה. קרטה, נטען, ידע כי אישור זה אינו תקף.</p>
      <p>אף שקרטה ידע כי האישור הבלתי מותנה אינו האישור התקף, והוא קיבל אותו בשגגה, הוא עשה באישור הבלתי תקף שימוש והעביר אותו לרואה החשבון של ארבוב, והסתיר את קיומו של התנאי שהציבה רשות המסים להעברת התשלום לגרינשטיין. ארבוב הסתמך על האישור שמסר לו קרטה ובעקבות זאת העביר לגרינשטיין את מלוא התשלום לארה"ב, ללא הותרת סכום בישראל שיבטיח את האפשרות לגבות מס מגרינשטיין בגין העסקה.</p>
      <p>כמתואר בכתב האישום, קרטה ניצל במעשיו במכוון את טעותו של הרכז בפקיד השומה שמסר לידיו בשגגה את העתק האישור ללא תנאי התוקף, ועשה בו שימוש מול רואה החשבון של ארבוב, וכן ניצל במכוון את היעדר ידיעתו של רואה החשבון של ארבוב על כך שהאישור שנמסר לידיו אינו תקף. בכך הביא קרטה בתחבולה ובניצול מכוון של טעות לקבלת הכספים אצל גרינשטיין. כמו כן, במעשים אלה נקט בעורמה ובתחבולה מתוך כוונה לעזור לגרינשטיין להתחמק מתשלום מס.</p>
    </article>
  </body>
</html>