<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773341,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="חוזרת לבסיס: WeWork הודיעה שתתמקד בחללי עבודה"/>
    <meta property="og:description" content="החברה פרסמה תוכנית ארגון מחדש שבמסגרתה תתמקד בעסקי ליבה בלבד, תוותר על עסקים צדדיים - ותמשיך בפיטורי העובדים"/>
  </head>
  <body>
    <article>
      <h1>חוזרת לבסיס: WeWork הודיעה שתתמקד בחללי עבודה</h1>
      <h2>החברה פרסמה תוכנית ארגון מחדש שבמסגרתה תתמקד בעסקי ליבה בלבד, תוותר על עסקים צדדיים - ותמשיך בפיטורי העובדים</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">שירות כלכליסט</a></address>
      <p>חברת חללי העבודה המשותפים WeWork פירסמה בסוף השבוע "תוכנית אסטרטגית ל-90 יום" המפרטת שינויים מהירים וקיצוניים בעסקיה, וכוללת בין היתר ויתור על כל העסקים הלא קשורים בליבת עבודתה וקיצוץ בכוח אדם. כך מפרסם CNBC.  שיעורי התפוסה של WeWork במחצית הראשונה של השנה נפלו מעט מאז 2018 לפי התוכנית. שיעור התפוסה הממוצע בשנה עומד על 81%, בהשוואה לממוצע של 84% ב-2018.</p>
      <p>השינויים מפורטים במסמך בן 50 עמודים, שנכתב לראשונה באוקטובר כחלק ממצגת למשקיעים, אך פורסם לציבור אתמול (ו'). WeWork אמרה כי היא מתכוונת לוותר על כמה מהמיזמים הצדדיים שלה, בין היתר פלטפורמת שיווק התוכן - Conductor, The Wing - סטארט-אפ עבודה משותפת הממוקד בנשים, פלטפורמת ניהול המשרדים managed by Q, חברת תוכנות מקומות העבודה, Teem ו-Wave Garden - יצרנית ברכות גלים. החברה מצפה כי הקיצוץ במשרות יהיה לרוחב כל השקעותיה - בהוצאות הכלליות והמנהליות ובפונקציות הקשורות בצמיחה - אך מסרה שצוותי הקהילה המפקחים על המיקום הפיזי של החברה לא יושפעו כתוצאה מהמהלך.</p>
      <p>החברה המתמודדת עם קשיים מתכננת להתמקד בעסקי שיתוף חללי העבודה כמו גם "ארגון מחדש של עובדים" ו"עריכה מחדש של תמריצים לביצועים". בעיקר מתכננת החברה להתמקד יותר בלקוחות עסקיים מאשר בעסקים קטנים ובינוניים כמו סטארט-אפים שלהם הציעו חוזי שכירות בעבר. בהתייחסות <a href="https://www.calcalist.co.il/markets/articles/0,7340,L-3772231,00.html">למנכ"ל הקודם, אדם נוימן</a>, הצהירה WeWork שהחברה תנוהל על ידי "מנהלים שהוכיחו הצלחה בעסקים המבוססים על מנויים וחברות" ותשאף להתקדם קדימה במקום להיות "מובלים על ידי המייסדים".</p>
      <figure>
        <img src="https://images1.calcalist.co.il/PicServer3/2019/09/09/933088/3_l.jpg"/>
        <figcaption>WeWork <br/>צילום: AFP</figcaption>
      </figure>
      <p>המסמך הגיע אחרי כמה חודשים סוערים שעברו על WeWork. בספטמבר החברה <a href="https://www.calcalist.co.il/markets/articles/0,7340,L-3770515,00.html">ביטלה את ההנפקה הראשונית</a> שלה בבורסה אחרי שהמשקיעים חששו מההפסדים העולים והמבנה התאגידי החריג שלה. החברה ניצבה מול מחסור במזומנים עד שניצלה על ידי סופטבנק (SoftBank).</p>
      <p>זמן קצר אחרי שהוצב כיושב הראש החדש של החברה מרסלו קלאוור, מנהל בסופטבנק, הזהיר כי גל פיטורים נמצא בדרך כאשר החברה מנסה לקצץ בהוצאות. במזכר שהוציא לעובדים ושהגיע לידי CNBC מנסה קלאוור להבטיח לעובדי WeWork שעובדים שנפגעו יטופלו "בכבוד ובהגינות".</p>
      <p>"אלו הן החלטות קשות שאנחנו צריכים לעשות, אך המציאות הכואבת היא שנאלץ להמשיך בפיטורים במהלך השבועות הקרובים", הוסיף קלאוור במזכר. "העדיפות העליונה שלנו היא לדאוג שאלו שיעזבו אותנו יעשו את זה בכבוד והגינות, זה אומר פיצויי פיטורים הוגנים והמשך ההטבות שיאפשרו להם את המעבר לשלב הבא של המסע שלהם".</p>
    </article>
  </body>
</html>