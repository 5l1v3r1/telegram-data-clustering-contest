<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740735"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T00:15:00+00:00"/>
    <meta property="og:title" content="'บีอาร์เอ็น'แถลงการณ์เสียใจ เหตุยิงชรบ.ดับ15ศพที่ยะลา"/>
    <meta property="og:description" content="บีอาร์เอ็น ออกแถลงการณ์แสดงความเสียใจต่อการสูญเสียชรบ. 15 ศพ ที่จ.ยะลา ยืนยันยึดมั่นในแนวทางสันติภาพ ที่มีความจริงใจในการปฏิบัติการทั้งหมด ซัดรัฐบาลไทยหน้าอย่าง ใจอย่าง"/>
  </head>
  <body>
    <article>
      <h1>'บีอาร์เอ็น'แถลงการณ์เสียใจ เหตุยิงชรบ.ดับ15ศพที่ยะลา</h1>
      <address>
        <time datetime="2019-11-09T00:15:00+00:00">09 Nov 2019, 00:15</time>
      </address>
      <p>
        <b>บีอาร์เอ็น ออกแถลงการณ์แสดงความเสียใจต่อการสูญเสียชรบ. 15 ศพ ที่จ.ยะลา ยืนยันยึดมั่นในแนวทางสันติภาพ ที่มีความจริงใจในการปฏิบัติการทั้งหมด ซัดรัฐบาลไทยหน้าอย่าง ใจอย่าง</b>
      </p>
      <p>จากกรณีกลุ่มคนร้ายบุกยิงถล่มป้อมชรบ.บ้านทุ่งสะเดา ต.ลำพยา อ.เมือง จ.ยะลา เมื่อกลางดึกของวันที่ 6 พ.ย.จนทำให้มีผู้เสียชีวิตถึง 15 ศพ บาดเจ็บสาหัสอีก 5 ราย  ตามที่ได้เสนอข่าวไปแล้วนั้น<br/>เมื่อวันที่ 9 พ.ย.เพจเฟซบุ๊ก BRN Barisan Revolusi National ได้โพสต์ข้อความระบุว่า ขอความสันติสุขจงมีแด่ทุกท่าน  ขอแสดงความเสียใจอย่างสุดซึ้งต่อการสูญเสียชีวิตของประชาชนชาวสยามพุทธ และประชาชนชาวมลายูในเหตุการณ์ที่ถูกซุ่มโจมตีโดยกองกำลังนักรบปาตานี<br/><br/>BRN ยังคงยึดมั่นในแนวทางสันติภาพ ที่มีความจริงใจในการปฏิบัติการทั้งหมด ไม่ใช่อย่างที่รัฐบาลสยามไทย กำลังดำเนินการ ฉากหน้าคือความพยายามพูดคุยอย่างสันติ แต่ฉากหลังได้สั่งกำลังพลทุกระดับชั้น ดำเนินการทุกรูปแบบต่อประชาชนปาตานี ทั้งการอุ้มฆ่า,สังหารอย่างถูกกฏหมาย(พรก.และกฏอัยการศึก),เก็บตัวอย่างสารพันธุกรรมโดยที่ไม่มีการยินยอมและอื่นๆที่รัฐสยามไทยกำลังปฏิบัติการอยู่<br/><br/>สิ่งเหล่านี้เป็นตัวกระตุ้นสำคัญ ที่รัฐสยามได้วางเดิมพันสูงต่อกองกำลังนักรบของเรา ที่ล้วนแล้วมีศักยภาพพร้อม และพร้อมปฏิบัติการโดยทันทีตามการตัดสินใจของหัวหน้าชุดและสภาที่ปรึกษาในพื้นที่ ที่นี่...ดินแดนปาตานี แผ่นดินที่ถูกปล้นชิงและยึดครองตามรูปแบบในอดีตและการแสวงหาอาณานิคม และไม่มีการคืนดินแดนแก่เจ้าของดินแดนตามพันธสัญญาแองโกลสยามแต่อย่างใด<br/><br/>เราได้มีการปฏิบัติตามพันธสัญญการต่อสู้ ตามหลักอัลกุรอ่านและหลักสากลไปแล้ว ว่าด้วยการต่อสู้ในรูปแบบรัฐสภาโดยส.ส.อดุลย์ ณ สายบุรี และยื่นข้อเรียกร้อง 7 ข้อของท่านหะยีสุหลง อับดุลกอเดร์ ซึ่งเป็นการต่อสู้อหิงสาโดยพยายามหลีกหนีการกระทบกระทั่งให้น้อยที่สุด เป็นการต่อสู้ของประชาชนอย่างแท้จริง แต่สองท่านที่กล่าวถึงรวมทั้งทีมงานกลับถูกรัฐบาลสยามไทยสังหารและต้องหลบหนีไปยังประเทศเพื่อนบ้าน ถือเป็นเหตุการณ์ที่เป็นที่รู้จักของสังคมโลก</p>
      <figure>
        <img src="https://www.dailynews.co.th/admin/upload/20191109/news_tMnOzYUSDJ070852_533.jpg?v=201911091710?v=3157"/>
      </figure>
      <p>การสังหารหมู่ประชาชนและโยนศพทิ้ง ณ สะพานกอตอ โดยนาวิกโยธินของรัฐบาลสยามไทยและนำไปสู่การเดินขบวนที่มีประชาชนเข้าร่วมกว่า 100,000 คน #ด้วยสันติวิธี แต่ก็ลงท้ายด้วยการสังหารหมู่ของเจ้าหน้าที่สยามไทย การเรียกร้องให้ปล่อยตัวชรบ.ที่ไม่มีศักยภาพในการป้องกันตนเองและรัฐสยามไทยกล่าวหาว่า มอบปืนให้กับนักรบปาตานี #เพื่อหาคนรับผิดชอบโดยที่เจ้าหน้าที่ต้องการหนีความผิด ก็ลงท้ายด้วยการสังหารประชาชนเสียชีวิต 85 ศพ สูญหายกว่า 36 ราย<br/><br/>การก่อตั้งขบวนการต่อสู้ ตั้งอยู่บนพื้นฐานของการต่อสู้ตามหลักอัลกุรอ่าน เมื่อถึงขีดสุดของการต่อสู้ด้วยสันติวิธีจนน้ำตาหลั่งรดผืนแผ่นดิน การต่อสู้ด้วยวิธีการที่สูงที่สุดจึงสามารถกระทำได้บนผืนแผ่นดินของตนเองและยุทธศาสตร์การรบ<br/><br/>แผ่นดินปาตานี คือ ผืนแผ่นดินอิสลามที่ถูกยึดครอง(ดารุลฮัรบี) เป็นแผ่นดินที่มีศึกสงครามนับแต่การเข้าปล้นชิงและยึดครองของสยามไทยจากอดีตจนปัจจุบัน ซึ่งการรบอาจไร้รูปแบบแต่มียุทธศาสตร์ที่มั่นคง<br/><br/>สำหรับประชาชนชาวมลายูปาตานี ท่านจงปฏิบัติตามอัลกุรอ่านและฮาดิษอย่างเคร่งครัด จงแยกให้ออกว่ามิตรและศัตรู ซึ่งในตำราการต่อสู้กับกาเฟรได้จำแนกแยกแยะในเรื่องต่างไว้ชัดเจน จงเรียนรู้ให้ถ่องแท้ก่อนที่จะตัดสินใจ<br/><br/>สำหรับประชาชนชาวมลายูพุทธ ท่านจงศึกษาการวิวัฒนาการและศึกษารากเหง้าของท่านให้ถ่องแท้ว่าท่านคือใคร สำหรับประชาชนชาวสยามพุทธ ที่ถูกรัฐบาลสยามไทยนำเข้ามาเพื่อปฏิบัติตามนโยบายสลายและกลมกลืนทางชาติพันธุ์ของคนมลายูปาตานีในพื้นที่ ท่านจงศึกษาถึงประวัติศาสตร์การย้ายถิ่นฐานของท่านให้กระจ่างแจ้ง ก่อนที่จะตัดสินใจอะไรลงไป<br/><br/>เราไม่ต้องการขับไล่ประชาชนชาวสยามพุทธ ที่เกิดบนผืนแผ่นดินปาตานี แต่อยากให้ทุกท่านจงเรียนรู้ว่าควรจะปฏิบัติตนเช่นไรในผืนแผ่นดินปาตานี ซึ่งมีชาวมลายูมุสลิมและพุทธเป็นเจ้าของดินแดน จงเรียนรู้ให้กระจ่างไม่ใช่เรียนรู้ด้วยใจที่อคติ และถูกล้างสมองพร้องถูกปลูกฝังหรือหลอกลวงจากรัฐสยามไทยของท่านเพื่อรักษาอำนาจของตนเอง การต่อสู้ของเราไม่มีวันจบสิ้น<br/><br/>BRN</p>
    </article>
  </body>
</html>