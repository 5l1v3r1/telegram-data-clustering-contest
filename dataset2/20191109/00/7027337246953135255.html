<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697564/%D8%AF%D8%B3%D8%AA%DA%AF%DB%8C%D8%B1%DB%8C-%D9%85%D8%AF%DB%8C%D8%B1%D8%A7%D9%86-%DB%8C%DA%A9-%DA%A9%D8%A7%D9%86%D8%A7%D9%84-%D8%AA%D9%84%DA%AF%D8%B1%D8%A7%D9%85%DB%8C-%D8%AF%D8%B1-%D8%A7%DB%8C%D9%84%D8%A7%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="دستگیری مدیران یک کانال تلگرامی در ایلام"/>
    <meta property="og:description" content="رئیس پلیس فضای تولید و تبادل اطلاعات فرماندهی انتظامی استان ایلام(فتا) گفت: مدیران و گردانندگان کانال تلگرامی که اقدام به انتشار تصاویر خصوصی تعدادی از شهروندان در استان کرده بودند با هوشیاری پلیس فتا بازداشت شدند."/>
  </head>
  <body>
    <article>
      <h1>دستگیری مدیران یک کانال تلگرامی در ایلام</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035176_243.jpg"/>
      </figure>
      <p>رئیس پلیس فضای تولید و تبادل اطلاعات فرماندهی انتظامی استان ایلام(فتا) گفت: مدیران و گردانندگان کانال تلگرامی که اقدام به انتشار تصاویر خصوصی تعدادی از شهروندان در استان کرده بودند با هوشیاری پلیس فتا بازداشت شدند.</p>
      <p>به گزارش ایرنا؛ بر اساس اعلام پایگاه اطلاع رسانی پلیس،‌ سرهنگ علی جمالی شامگاه شنبه اظهار داشت: با تلاش کارآگاهان پلیس فتا فرماندهی انتظامی استان ایلام، مدیران و گردانندگان کانال تلگرامی که در سطح استان ایلام با عنوان شاخ شکن اقدام به تهیه و انتشار تصاویر خصوصی برخی از شهروندان می کردند، شناسایی و دستگیر شدند.</p>
      <p>وی افزود: مدیران و گردانندگان کانال تلگرامی معروف به شاخ شکن اقدام به انتشار تصاویر جوانان و نوجوانان دختر و پسر ایلامی می کردند و با الفاظ رکیک و مستهجن آنها را مورد هتک حرمت کلامی و ناسزا قرار می دادند که امروز با دستگیری آنها توسط پلیس فتا این کانال مسدود شد.</p>
      <p>جمالی یادآور شد: کسانی که علیه گردانندگان کانال های ضد اجتماعی شاخ شکن شکایت دارند به پلیس فتا ایلام به آدرس بلوار آیت الله شهید بهشتی (ره) - جنب ستاد فرماندهی انتظامی استان مراجعه کنند.</p>
      <p>وی تاکید کرد: پلیس فتا به صورت شبانه روزی و با به کارگیری کارشناسان فنی و متخصص و تعامل مطلوب با مقامات قضائی برابر قانون با افرادی که امنیت کاربران را در فضای مجازی به مخاطره انداخته و یا هتک حیثیت می کنند، برخورد قاطع خواهد کرد.</p>
      <p>
        <b>کشف ۷۲ طاقه پارچه قاچاق در ایلام</b>
      </p>
      <p>رئیس پلیس راه استان ایلام با اشاره به اقدام به موقع ماموران گشت پلیس راه استان در متوقف کردن یکدستگاه خودرو پژو ۴۰۵ گفت: در این راستا ۷۲ طاقه پارچه قاچاق کشف شد.</p>
      <p>سرهنگ رضا همتی زاده اظهار داشت: ارزش ریالی کالای کشف شده توسط کارشناسان بیش از ۶۰۰ میلیون ریال برآورد شده است و متهم پس از تشکیل پرونده جهت سیر مراحل قانونی به مرجع قضائی معرفی شد.</p>
      <p>وی قاچاق کالا را موجب بیماری اقتصاد جامعه دانست و از مردم خواست در این راه با نیروی انتظامی همکاری کنند و در صورت مشاهده موارد مشکوک از طریق تلفن ۱۱۰ به پلیس اطلاع دهند.</p>
    </article>
  </body>
</html>