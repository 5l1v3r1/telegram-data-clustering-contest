<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697428/%D9%81%D8%B1%D8%A7%D9%86%D8%B3%D9%87-%D8%A8%D9%87-%D8%A7%DB%8C%D9%86-%D8%B2%D9%88%D8%AF%DB%8C%E2%80%8C%D9%87%D8%A7-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="فرانسه: به این زودی‌ها ارز دیجیتالی اروپایی نداریم"/>
    <meta property="og:description" content="وزیر دارایی فرانسه به صورت تلویحی اعلام کرد که زمان زیادی تا عرضه نهایی ارز دیجیتالی منطقه یورو باقی مانده است."/>
  </head>
  <body>
    <article>
      <h1>فرانسه: به این زودی‌ها ارز دیجیتالی اروپایی نداریم</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1034898_263.jpg"/>
      </figure>
      <p>وزیر دارایی فرانسه به صورت تلویحی اعلام کرد که زمان زیادی تا عرضه نهایی ارز دیجیتالی منطقه یورو باقی مانده است.</p>
      <p>به گزارش ایسنا به نقل از رویترز، انتظار می‌رود که در ماه های پیش رو پیشرفت‌هایی سر پروژه عرضه ارز دیجیتالی واحد اروپایی صورت بگیرد اما به نظر می رسد چالش هایی که از مدت ها پیش مانع اصلی راه اندازی این ارز بوده اند هنوز به قوت خود باقی مانده اند.</p>
      <p>به دنبال اعلام فیس بوک مبنی بر برنامه‌یزی برای عرضه ارز دیجیتالی این شرکت موسوم به لیبرا، طرف‌های اروپایی به تلاش های خود برای به دست گرفتن رهبری جریان ارزهای دیجیتالی شدت بخشیده اند.</p>
      <p>برونو لو مر، وزیر دارایی فرانسه که پیش‌تر با لیبرا مخالفت کرده و خواهان معرفی ارز دیجیتالی اروپایی به جای آن شده بود در کنفرانس خبری خود در شهر بروکسل ضمن اشاره به تلاش‌های اروپا برای راه اندازی ارز جدید گفت که با وجود طولانی بودن مسیر پیش‌رو، کار کردن بر روی این پروژه متوقف نخواهد شد.</p>
      <p>یک منبع آگاه در بانک مرکزی اروپا ضمن تایید سخنان لو مر به رویترز گفته است که تلاش‌ها روی راه‌اندازی ارز دیجیتالی واحد اروپایی در مراحل مقدماتی خود قرار دارد و پس از به نتیجه رسیدن مباحث فنی، نسخه اولیه به دولت های عضو منطقه یورو معرفی خواهد شد.</p>
      <p>قرار است در نشست ماه دسامبر وزرای دارایی منطقه یورو، بیانیه‌ای در خصوص چارچوب‌های مد نظر ارز دیجیتالی واحد اروپا منتشر شود. به گفته این منبع، در صورتی که این ارز راه‌اندازی شود امکان افتتاح مستقیم حساب اشخاص نزد بانک مرکزی اروپا میسر خواهد شد که به نوبه خود باعث کاهش هزینه‌های تراکنش و افزایش نظارت پذیری تراکنش ها می‌شود.</p>
      <p>والدیس دومبروسکیس، کمیسر مالی اتحادیه اروپا ارز لیبرا را یک پیغام هشدار دهنده خوانده است که ضرورت پر کردن خلأ یک سیستم پرداخت سریع و فرامرزی در سطح اروپا را بیش از پیش نمایان ساخته است.</p>
      <p>از طرف دیگر به نظر می‌رسد که اختلافات بین فرانسه و آلمان سر نظام رتبه بندی بانکی به قوت خود باقی است. یک دیپلمات فرانسوی به رویترز گفت که فرانسه نگرانی‌های جدی در خصوص ایده آلمان برای رتبه بندی نظام بدهی های ملی دارد چرا که این امر در صورت تحقق باعث خواهد شد تا هزینه نگهداری از اوراق بدهی کشورهایی نظیر فرانسه و ایتالیا در ترازنامه های بانکی، بیشتر از هزینه اوراق مشابه آلمانی باشد.</p>
    </article>
  </body>
</html>