<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/halo-the-master-chief-collection-pc-343-industries-sulla-data-di-uscita-del-gioco.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Halo: The Master Chief Collection per PC, 343 Industries sulla data di uscita del gioco"/>
    <meta property="og:description" content="343 Industries sostiene di non aver mai fatto riferimenti precisi al lancio di Halo: The Master Chief Collection entro il 2019, il gioco arriverà solo quando sarà pronto.. Continua il mistero sull..."/>
  </head>
  <body>
    <article>
      <h1>Halo: The Master Chief Collection per PC, 343 Industries sulla data di uscita del gioco</h1>
      <h2>343 Industries sostiene di non aver mai fatto riferimenti precisi al lancio di Halo: The Master Chief Collection entro il 2019, il gioco arriverà solo quando sarà pronto.</h2>
      <address><time datetime="2019-11-09T00:00:00+00:00">09 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>Continua il mistero sulla <b>data di uscita</b> di <b>Halo: The Master Chief Collection per PC</b>, con 343 Industries a chiarire, in un messaggio su Twitter, di non avere mai dato per certo il lancio entro il <b>2019</b> e che il gioco e che questo semplicemente arriverà "quando sarà pronto".<br/><br/>È un'affermazione che coglie alquanto di sorpresa questa di <b>343 Industries</b>, considerando che in effetti non c'è mai stato un annuncio ufficiale ma l'intenzione di far uscire tutti i vari capitoli della collezione all'interno del 2019 sembrava manifesta. L'affermazione risale infatti a una newsletter distribuita da Splash Damage, team che si sta occupando della conversione di <a href="https://multiplayer.it/notizie/halo-the-master-chief-collection-pc-video-gameplay-halo-reach-4k-e-60-frame-al-secondo.html">Halo: The Master Chief Collection su PC</a>, nella quale si leggeva che Halo: Reach sarebbe arrivato per primo e che tutti gli altri capitoli erano <a href="https://multiplayer.it/notizie/halo-the-master-chief-collection-pc-2019.html">previsti nel corso dell'anno 2019</a>.<br/><br/>Forse non era un'informazione condivisa da 343 Industries o quantomeno non in maniera ufficiale, visto che il messaggio su Twitter di <b>Brian Jarrard</b> sostiene altro: "Non abbiamo mai detto nulla sul fatto che i giochi sarebbero arrivati su PC entro il 2019", ha risposto Jarrard a un utente che chiedeva lumi sulla possibilità effettiva che Halo: The Master Chief Collection per PC potesse arrivare entro la fine del 2019. "Abbiamo detto a più riprese che il gioco sarebbe arrivato <b>quando pronto</b>".<br/><br/>Sembra tuttavia che ci siano speranze almeno per <b>Halo Reach</b>: "Certamente speriamo che Reach possa arrivare <b>entro la fine dell'anno</b> ma molto dipende dai risultati che emergono dai test flight che stiamo effettuando - quando sarà pronto lo lanceremo".<br/><br/>Dunque si torna nella totale incertezza sulla data di uscita di Halo: The Master Chief Collection per PC, che evidentemente non arriverà entro la fine del 2019 in maniera completa, ma potrebbe riuscirci il solo <a href="https://multiplayer.it/notizie/halo-reach-pc-test-flight-contenuti.html">Halo: Reach</a>. È comunque probabile che qualche informazione ufficiale al riguardo arrivi nel corso dell'evento <b>X019</b> giovedì 14 novembre 2019 e al quale Multiplayer.it sarà presente per fornire tutte le informazioni in diretta.</p>
      <figure>
        <iframe data-src="https://twitter.com/ske7ch/status/1189972589449400320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://gamingbolt.com/halo-the-master-chief-collection-will-release-for-pc-when-its-ready-343-industries">Fonte</a>
        </li>
      </ul>
    </article>
  </body>
</html>