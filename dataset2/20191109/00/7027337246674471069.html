<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697460/%D8%B9%D8%B1%D8%A7%D9%82%DA%86%DB%8C-%D8%A8%D8%A7-%D8%B1%D9%81%D8%B9-%D8%AA%D8%AD%D8%B1%DB%8C%D9%85%E2%80%8C%D9%87%D8%A7%DB%8C-%D8%A8%D8%A7%D9%86%DA%A9%DB%8C-%D9%88-%D9%86%D9%81%D8%AA%DB%8C-%D8%A7%D9%85%DA%A9%D8%A7%D9%86-%D8%A7%D8%AC%D8%B1%D8%A7%DB%8C-%DA%A9%D8%A7%D9%85%D9%84-%D8%A8%D8%B1%D8%AC%D8%A7%D9%85-%D9%81%D8%B1%D8%A7%D9%87%D9%85-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="عراقچی: با رفع تحریم‌های بانکی و نفتی امکان اجرای کامل برجام فراهم می‌شود"/>
    <meta property="og:description" content="برداشته شدن تحریم‌های بانکی و نفتی از اولویت‌های ماست و اگر برداشته شوند امکان بازگشت ایران به اجرای کامل برجام و گفت‌وگو درخصوص نحوه اجرای کامل و بهینه برجام و بهرمندی کامل ایران از این توافق فراهم می‌شود."/>
  </head>
  <body>
    <article>
      <h1>عراقچی: با رفع تحریم‌های بانکی و نفتی امکان اجرای کامل برجام فراهم می‌شود</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>برداشته شدن تحریم‌های بانکی و نفتی از اولویت‌های ماست و اگر برداشته شوند امکان بازگشت ایران به اجرای کامل برجام و گفت‌وگو درخصوص نحوه اجرای کامل و بهینه برجام و بهرمندی کامل ایران از این توافق فراهم می‌شود.</b>
      </p>
      <figure>
        <img src="https://cdn.asriran.com/files/fa/news/1398/8/18/1034972_864.jpg"/>
      </figure>
      <p>معاون وزیر امور خارجه جمهوری اسلامی ایران اعلام کرد: ایران آمادگی دارد به اجرای کامل برجام برگردد در صورتی که تحریم‌هایی که در این مدت وضع شده برداشته شوند و اکنون اولویت تحریم‌های بانکی و نفتی است.</p>
      <p>به گزارش عصرایران، «سیدعباس عراقچی» که برای شرکت در کنفرانس عدم اشاعه، خلع سلاح و انرژی هسته‌ای به مسکو سفر کرده است امروز شنبه در هتل لوته به ایرنا گفت: شرایط ایران کاملا روشن است و توسط دکتر حسن روحانی رئیس جمهوری اسلامی ایران بیان شده است، ما آمادگی داریم به اجرای کامل برجام برگردیم اگر تحریم‌هایی که در این مدت وضع شده، برداشته شوند.</p>
      <p>وی ادامه داد: برداشته شدن تحریم‌های بانکی و نفتی از اولویت‌های ماست و اگر برداشته شوند امکان بازگشت ایران به اجرای کامل برجام و گفت‌وگو درخصوص نحوه اجرای کامل و بهینه برجام و بهرمندی کامل ایران از این توافق فراهم می‌شود.</p>
      <p>معاون وزیر امور خارجه جمهوری اسلامی ایران تاکید کرد: مواضع ما کاملا روشن و مشخص گفته شده و اراده ما نیز کاملا روشن بیان شده است، تا زمانی که خواسته‌های ایران تامین نشود کاهش تعهدات ادامه خواهد داشت.</p>
      <p>رایزنی‌های فشرده ایران و روسیه ادامه می‌یابد</p>
      <p>وی در بخش دیگری از این گفت‌وگو به مذاکرات فشرده خود با مقامات روس در مسکو اشاره کرد و اظهار داشت: رایزنی‌های ما با روس‌ها جدی و فشرده است، ما با آنها درخصوص برجام که از ابتدای توافق هسته‌ای دقیق و فشرده ادامه داشته و هم سایر مسائل بین‌المللی، به صورت مستمر تبادل نظر و گفت‌وگو می‌کنیم.</p>
      <p>عراقچی گفت: دیروز در وزارت خارجه روسیه با «میخائیل بوگدانف» (نماینده ویژه رئیس جمهوری روسیه در امور خاورمیانه و آفریقا و معاون وزیر امور خارجه روسیه) دیدار داشتم و با وی در خصوص تحولات در عراق، لبنان، خلیج فارس، طرح صلح امید، ایده‌ روس‌ها (طرح امنیت گروهی در خلیج فارس)، موضوعات منطقه‌ای و سوریه رایزنی‌های فشرده‌ای صورت گرفت و قطعا در آینده ادامه پیدا خواهد کرد.</p>
      <p>وی ادامه داد: صبح امروز شنبه نیز با «سرگئی ریابکوف» معاون وزیر امور خارجه روسیه (مذاکره کننده ارشد هسته‌ای این کشور در برجام) گفت‌وگوی خوبی درباره برجام داشتم و تا ساعاتی دیگر با «ایگور مارگولوف» دیگر معاون وزیر امور خارجه روسیه (نماینده ویژه روسیه در مذاکرات کره شمالی و افغانستان) در خصوص روابط دو جانبه، موضوعات مهم در آسیای میانه و وضعیت افغانستان تبادل نظر خواهم کرد.</p>
      <p>عراقچی اظهار داشت: ایران و روسیه در همه موضوعات مشورت‌های نزدیک و موثری دارند که به پیشرفت صلح و ثبات در منطقه کمک کرده است و باعث آرامش بیشتر در منطقه و مقابله با سیاست‌هایی شده است که آمریکا و رژیم صهیونیستی در منطقه دنبال می‌کنند.</p>
    </article>
  </body>
</html>