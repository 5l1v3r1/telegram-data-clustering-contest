<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697561/%D8%AF%D8%B3%D8%AA%DB%8C%D8%A7%D8%B1-%D9%88%DB%8C%DA%98%D9%87-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A2%D9%86%D9%87%D8%A7%DB%8C%DB%8C-%DA%A9%D9%87-%D9%86%D9%81%D8%B1%D8%AA-%D9%82%D9%88%D9%85%DB%8C-%D8%A7%DB%8C%D8%AC%D8%A7%D8%AF-%D9%85%DB%8C-%DA%A9%D9%86%D9%86%D8%AF-%D8%AF%D8%B4%D9%85%D9%86-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="دستیار ویژه رئیس جمهور: آنهایی که نفرت قومی ایجاد می کنند دشمن هستند"/>
    <meta property="og:description" content="دستیار ویژه رئیس جمهوری در امور اقوام و اقلیت‌های دینی و مذهبی گفت: فرهنگ ایرانی، فرهنگ استقامت، نجابت، صلح، آشتی و انسان دوستی است و ایرانیان همواره یزدان پرست بودند."/>
  </head>
  <body>
    <article>
      <h1>دستیار ویژه رئیس جمهور: آنهایی که نفرت قومی ایجاد می کنند دشمن هستند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035173_766.jpg"/>
      </figure>
      <p>دستیار ویژه رئیس جمهوری در امور اقوام و اقلیت‌های دینی و مذهبی گفت: فرهنگ ایرانی، فرهنگ استقامت، نجابت، صلح، آشتی و انسان دوستی است و ایرانیان همواره یزدان پرست بودند.</p>
      <p>حجت الاسلام والمسلمین علی یونسی عصر شنبه در نشست با اقلیت های دینی استان یزد افزود: آنچه مردم ایران را به هم پیوند می دهد و انسجام و وحدت می بخشد خداپرستی و عشق به ایران است.</p>
      <p>وی ادامه داد: قرآن کریم می گوید دین مداران یک هدف مشترک دارند و آن خداپرستی و انسان مداری است و بقیه موارد جزو فرعیات محسوب می شود.</p>
      <p>نماینده ویژه رئیس جمهوری با بیان اینکه تعصب از فرعیات است، گفت: اصول مذهب به دور از تعصب است و هیچ یک از ادیان، افراط طلبی و خشونت طلبی را نمی‌پذیرند.</p>
      <p>وی تصریح کرد: امروز جامعه ایران به رفاه، اشتغال و توسعه نیازمند است و توسعه و امنیت کشور در سایه همبستگی ادیان است.</p>
      <p>حجت الاسلام یونسی با بیان اینکه یزد به دارالعباده معروف است، گفت: مردم یزد، مردمی مومن و مذهبی هستند ولی کسی را برای شورای شهر انتخاب می کنند که یک ایرانی غیرمسلمان است و این نشان از آن است که فرهنگ زیبای مردم ایران به دور از خشونت طلبی و تنگ نظری است.</p>
      <p>نماینده ویژه رئیس جمهور با اشاره به برخی تفرقه افکنی‌ها در کشور، گفت: فارس یعنی ایران و چه کسی از آذری‌ها ایرانی‌تر است.</p>
      <p>وی ادامه داد: آنهایی که نفرت قومی ایجاد می کنند دشمن هستند و نباید به آنها اجازه اختلاف افکنی داد.</p>
      <p>حجت الاسلام یونسی تاکید کرد: نباید مردم را نسبت به هم بدبین کرد و هرگونه ادبیات اختلاف افکنانه، ادبیات دشمن است.</p>
      <p>وی با بیان اینکه ما هم اکنون در سخت ترین تحریم ها به سر می بریم، گفت: ما همچنان مقاومت می کنیم و راه خودمان را ادامه می دهیم و روسیاهی آن برای دشمنان می ماند.</p>
      <p>نماینده ویژه رئیس جمهوری در امور اقوام و اقلیت‌های دینی و مذهبی ضمن ابلاغ سلام رئیس جمهوری به اقلیت های دینی یزد، ابراز امیدواری کرد مشکلات مطرح شده در این نشست حل و انتظارات برآورده شود.</p>
    </article>
  </body>
</html>