<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-pf-scam-uppcl-chairman-and-principal-secretary-alok-kumar-removed-2839712.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T00:55:29+00:00"/>
    <meta property="og:title" content="PF Scam: UPPCL के चेयरमैन व प्रमुख सचिव आलोक कुमार हटाए गए"/>
    <meta property="og:description" content="उत्तर प्रदेश सरकार ने यूपी पावर कॉरपोरेशन में हुए पीएफ और सीपीएफ घोटाले में एमडी के बाद शुक्रवार की देर शाम कॉरपोरेशन के चेयरमैन और प्रमुख सचिव ऊर्जा आलोक कुमार को भी हटा दिया है। इसके समेत पांच..."/>
  </head>
  <body>
    <article>
      <h1>PF Scam: UPPCL के चेयरमैन व प्रमुख सचिव आलोक कुमार हटाए गए</h1>
      <address><time datetime="2019-11-09T00:55:29+00:00">09 Nov 2019, 00:55</time> by <a rel="author">विशेष संवाददाता,लखनऊ।</a></address>
      <p>उत्तर प्रदेश सरकार ने यूपी पावर कॉरपोरेशन में हुए पीएफ और सीपीएफ घोटाले में एमडी के बाद शुक्रवार की देर शाम कॉरपोरेशन के चेयरमैन और प्रमुख सचिव ऊर्जा आलोक कुमार को भी हटा दिया है। इसके समेत पांच आईएएस व एक पीसीएस अधिकारी का तबादला किया गया है।</p>
      <p>आलोक कुमार को हटाने के लिए खुद ऊर्जा मंत्री श्रीकांत शर्मा व कर्मचारी, अभियंता मोर्चा खोले हुए थे। लगातार उनके खिलाफ प्रदर्शन किया जा रहा था। उन्हें हटाने के बाद प्रदेश सरकार ने उन्हें औद्योगिक विकास जैसे महत्वपूर्ण विभाग का प्रमुख सचिव बनाया है। प्रमुख सचिव परिवहन अरविंद कुमार को पावर कॉरपोरेशन का नया चेयरमैन और प्रमुख सचिव ऊर्जा बनाया गया है। आलोक कुमार को प्रमुख सचिव अवस्थापना एवं औद्योगिक विकास के साथ प्रमुख सचिव एनआरआई व सार्वजनिक उद्योग बनाया गया है। उन्हें सार्वजनिक उद्योग ब्यूरो के महानिदेशक पद का भी चार्ज दिया गया है।</p>
      <p>इसी तरह प्रमुख सचिव अवस्थापना एवं औद्योगिक विकास राजेश कुमार सिंह को प्रमुख सचिव परिवहन बनाया गया है। यही नहीं, अयोध्या फैसले के मद्देनजर सचिव औद्योगिक विकास एमपी अग्रवाल को अयोध्या का ओएसडी तैनात किया गया है। जबकि 30 नवंबर के बाद अग्रवाल अयोध्या मंडल के कमिश्नर होंगे। इनके अलावा सचिव रेरा, लखनऊ अबरार अहमद को विशेष सचिव नमामि गंगे तथा ग्रामीण जलापूर्ति विभाग तथा निदेशक नमामि गंगे योजना यूपी के पद पर तैनात किया गया है। अबरार अहमद के स्थान पर अपर आयुक्त वाराणसी मंडल के पद पर तैनात पीसीएस अधिकारी अजय कुमार अवस्थी को तैनात किया गया है।</p>
    </article>
  </body>
</html>