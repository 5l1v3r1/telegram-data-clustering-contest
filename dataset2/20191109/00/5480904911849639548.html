<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemecko-slavi-30-vyroci-padu-berlinske-zdi-za-ucasti-zemana/1818981?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T00:26:00+00:00"/>
    <meta property="og:title" content="Německo slaví 30. výročí pádu berlínské zdi, za účasti Zemana"/>
    <meta property="og:description" content="Berlín - Německo dnes slaví 30. výročí pádu berlínské zdi. Přelomovou historickou událost z 9. listopadu 1989 si připomenou lidé po celé zemi, hlavní akce se pak uskuteční v německé metropoli, kterou betonová stavba dělila přes 28 let. Oslav se zúčastní i český prezident Miloš Zeman a ministr zahraničí Tomáš Petříček."/>
  </head>
  <body>
    <article>
      <h1>Německo slaví 30. výročí pádu berlínské zdi, za účasti Zemana</h1>
      <address><time datetime="2019-11-09T00:26:00+00:00">09 Nov 2019, 00:26</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Německo dnes slaví 30. výročí pádu berlínské zdi. Přelomovou historickou událost z 9. listopadu 1989 si připomenou lidé po celé zemi, hlavní akce se pak uskuteční v německé metropoli, kterou betonová stavba dělila přes 28 let. Oslav se zúčastní i český prezident Miloš Zeman a ministr zahraničí Tomáš Petříček.</p>
      <slideshow>
        <figure>
          <img src="https://i3.cn.cz/6/1573136491_P201911070802001.jpg"/>
        </figure>
        <figure>
          <img src="https://i3.cn.cz/6/1573136429_P201911070800501.jpg"/>
        </figure>
        <figure>
          <img src="https://i3.cn.cz/6/1573134635_P201911070763201.jpg"/>
        </figure>
        <figure>
          <img src="https://i3.cn.cz/6/1573134574_P201911070762601.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3372">Fotogalerie: Výročí pádu železné opony</a>
        </figcaption>
      </slideshow>
      <p>Sváteční den odstartuje v 9:30, kdy českého prezidenta a jeho kolegy ze Slovenska, Polska a Maďarska, tedy visegrádských zemí, na zámku Bellevue přijme německý prezident Frank-Walter Steinmeier. Společně se pak o hodinu později už i s německou kancléřkou Angelou Merkelovou zúčastní hlavního vzpomínkového aktu u památníku berlínské zdi v ulici Bernauer Strasse, která je jedním z hlavním symbolů někdejšího rozdělení Berlína v době studené války.</p>
      <p>Pětice prezidentů se poté přesune k památníku, jenž připomíná příspěvek zemí Visegrádu k pádu berlínské zdi, za který jim Steinmeier poděkuje. V poledne hlavy států čeká pracovní oběd na zámku Bellevue, během něhož budou jednat o zahraničně politických tématech. Po jeho skončení Zeman odletí zpět do Česka, a na večerní oslavě tak už zemi bude reprezentovat Petříček.</p>
      <p>Český ministr zahraničí se spolu s řadou dalších politiků zúčastní vyvrcholení oslav, které u Braniborské brány odstartuje v 18:00. Multimediální akce zde desetitisícům návštěvníků, s nimiž se počítá, během dvou hodin nabídne proslov prezidenta Steinmeiera, ale třeba také vystoupení punkové kapely z bývalé Německé demokratické republiky (NDR) nebo klasických hudebníků pod taktovkou světoznámého dirigenta Daniela Barenboima.</p>
      <p>Pád berlínské zdi a železné opony mezi komunismem a svobodným světem si lidé budou připomínat i podél celé hranice mezi někdejším východním a západním Německem.</p>
      <p>Berlínský symbol studené války si vyžádal 140 životů, vnitroněmecká hranice dalších kolem 330. Nejméně 180 lidí přišlo o život, když se z NDR pokusili utéct přes Baltské moře.</p>
    </article>
  </body>
</html>