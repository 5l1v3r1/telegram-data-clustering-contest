<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/vece-pobednickih-suteva-i-balkanske-magije-prvo-jokic-u-filmskom-preokretu-pa-bojan-bogdan-se-raspucao-lukin-rekord-karijere-i-novi-tripl-dabl-video/342022"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Veče pobedničkih šuteva i balkanske magije: Prvo Jokić u filmskom preokretu, pa Bojan! Bogdan se raspucao, Lukin rekord karijere i novi tripl-dabl... (VIDEO)"/>
    <meta property="og:description" content="Nikola Vučević vodio Orlando do ubedljive pobede nad Memfisom s dabl-dablom, Nemanja Bjelica dobar, Marko Gudurić skroman, Goran Dragić među najboljima u Majamiju..."/>
  </head>
  <body>
    <article>
      <h1>Veče pobedničkih šuteva i balkanske magije: Prvo Jokić u filmskom preokretu, pa Bojan! Bogdan se raspucao, Lukin rekord karijere i novi tripl-dabl... (VIDEO)</h1>
      <h2>Nikola Vučević vodio Orlando do ubedljive pobede nad Memfisom s dabl-dablom, Nemanja Bjelica dobar, Marko Gudurić skroman, Goran Dragić među najboljima u Majamiju...</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p><b>Svaka čast Demijanu Lilardu na 60, D'Anđelu Raselu na 52 i Paskalu Sjakamu na 44 ubačenih poena, ali prethodne noći američkim košarkaškim parketima dominirali su momci iz nekadašnje Jugoslavije! Veče balkanske magije, revija pobedničkih šuteva, surove dominacije, istaknutih uloga, nekoliko velikih pobeda i jedan nesrećan poraz. Takav je bilans koji su najveći asovi ovog regiona napravili i ostavili košarkaškim sladokuscima dosta materijala za uživanje...</b> </p>
      <p>
        <b>
          <a href="https://mozzartsport.com/ostali-sportovi/vesti/teske-haubice-izrovale-nba-lilard-brojao-do-60-rasel-do-52-sjakam-do-44-a-pobedio-je-samo-jedan/342026">Teške haubice izrovale NBA: Lilard brojao do 60, Rasel do 52, Sjakam do 44, a pobedio je samo jedan</a>
        </b>
      </p>
      <p>Dok će se u Hrvatskoj najglasnije pričati i pisati o podvigu <b>Bojana Bogdanovića</b>, za nas je najveća zvezda <b>Nikola Jokić</b>! Čarobnjak iz Sombora bio je ključna figura Denverove veličanstvene pobede nad Filadelfijom u kojoj je pogodio šut za pobedu i rezulatat 100:97! Nagetsi su izrežirali gotovo filmski povratak iz dubioze sa starta poslednje četvrtine, kada su gosti došli do čak 21 poena viška (86:65) posle koša <b>Majka Skota!</b> Denver je u narednim minutima kroz nekoliko furioznih serija lomio Seventisikserse i topio njihovu mukotrpno stečenu razliku, da bi se posle realizacije <b>Džoela Embida</b> za 97:94 na 53 sekunde pre kraja osetio strah na tribinama. Ali, taj negativni osećaj ubrzo je zamenila euforija! Prvo je <b>Džamal Mari</b> rešio jednu tešku situaciju, posle čega je <b>Al Horford</b> promašio šut za tri poena, a <b>Majkl Meloun</b> uzeo tajm-aut. Na semaforu je ostalo još 13 sekundi i lopta je išla u <b>Jokićeve</b> ruke. Nije išlo podmazano, <b>Jokić</b> je imao ideju da uposli <b>Pola Milsapa</b> i njemu nameni herojsku ulogu, ali je Srbin ipak bio taj koji je pogodio neverovatno težak šut izvan balansa za 98:97 i erupciju oduševljenja na tribinama! Denver je do trijumfa pogurao <b>Embid</b> pošto je u pokušaju da napravi nešto konkretno skrivio šesti faul i poklonio <b>Vilu Bartonu</b> dva bacanja iz kojih se overila velika recka...</p>
      <figure>
        <iframe src="https://www.youtube.com/embed/mzEilNDSh-c" width="425" height="349" data-service="Youtube" scrolling="no"/>
      </figure>
      <p><b>Jokić</b> je odigrao nešto manje od 38 minuta i skupio 26 poena (10/22 iz igre, 2/9 za tri), uz 10 skokova, šest asistencija i po dve ukradene i blokirane lopte. Ispratili su ga <b>Mari </b>s 22 poena, 11 asistencija i šest skokova, odnosno <b>Barton </b>s još 20 poena. Najbolji u redovima Filadelfije bio je <b>Embid </b>s 19 poena i 15 skokova, dok je <b>Tobijas Heris</b> imao 13 poena i 10 uhvaćenih lopti.</p>
      <figure>
        <iframe src="https://www.youtube.com/embed/f8j5taFFF9s" width="425" height="349" data-service="Youtube" scrolling="no"/>
      </figure>
      <p>Kingsi su nastavili svoju mini-turneju po Istočnoj obali, a posle Njujorka i Toronta gostovali su u Atlanti gde su slavili rezultatom 121:109!</p>
      <p>U fokusu je bio <b>Bogdan Bogdanović</b> koji je u poslednje dve utakmice definitivno pronašao svoj prepoznatljivi ritam i na parketu delovao gotovo nezaustavljivo! Posle odlične role u porazu od Toronta, <b>Bogdan</b> je Atlanti ubacio 20 poena (6/9 iz igre, 5/6 za tri), uz pet asistencija i četiri skoka! <b>Bogdanović</b> je bio jedan od ključnih ljudi za Sakramentovo uzdizanje u poslednjoj četvrtini, kada je razlika otišla na maksimalnih 18 poena (116:98), pošto su upravo dve njegove trojke pogurale Kingse u momentima kada se domaćin približio na samo poen zaostatka. Usledila je ubrzo serija 22:5 iz koje Atlanta nije mogla da se oporavi...</p>
      <figure>
        <iframe src="https://www.youtube.com/embed/hIgF8NuV-TE" width="425" height="349" data-service="Youtube" scrolling="no"/>
      </figure>
      <p>Dobru rolu imao je i <b>Nemanja Bjelica</b> koji je skupio 13 poena (5/7 iz igre, 3/4 za tri) i tri asistencije za 19 minuta. Najefikasniji kod Kingsa bio je <b>Badi Hild</b> s 22 poena, dok je Atlantu predvodio <b>Tre Jang</b> s 30 poena i 12 asistencija, uz 25 poena i osam skokova <b>Džabarija Parkera</b>.</p>
      <figure>
        <iframe src="https://www.youtube.com/embed/V0sDmvhhoJY" width="425" height="349" data-service="Youtube" scrolling="no"/>
      </figure>
      <p>Noć za pamćenje imao je i Bojan Bogdanović koji je srušio Milvoki trojkom uz zvuk sirene za 103:100! Akcija je bila više nego jednostavna – <b>Bogdanović</b> je dobio loptu od <b>Džoa Inglsa</b> iz auta, a hrvatski šuter je za tačno 1,3 sekunde raspalio trojku iz okreta koja je overila Milvoki!</p>
      <figure>
        <iframe src="https://www.youtube.com/embed/66bCtdptcdA" width="425" height="349" data-service="Youtube" scrolling="no"/>
      </figure>
      <p><b>Bogdanović</b> je predvodio listu strelaca u oba tima sa 33 poena (9/19 iz igre, 5/10 za tri), dok su mu podršku pružili <b>Majk Konli</b> s 20 i <b>Donovan Mičel</b> s 19 poena. <b>Rudi Gober</b> je ponovo imao više skokova nego poena – sedamnaest, naspram osam! Kod gostiju <b>Janis Adetokunbo</b> je upisao dabl-dabl sa 30 poena i 13 skokova, dok je <b>Kris Midlton</b> imao 26 poena i 11 uhvaćenih lopti.</p>
      <figure>
        <iframe src="https://www.youtube.com/embed/zAYa4Hva168" width="425" height="349" data-service="Youtube" scrolling="no"/>
      </figure>
      <p><b>Luka Dončić</b> je i prethodne noći pravio čuda, ali je na kraju ostao razočaran što nije uspeo da donese pobedu Dalasu nad Njujorkom. Gosti iz Velike jabuke častili su se pobedom rezultatom 106:102, ali je <b>Luka Dončić</b> i dalje bio ime o kojem su svi pričali.</p>
      <figure>
        <img src="https://mozzartsport.com/upload/CKEditor/01.05.2019/Milos%CC%8C-Teodosic%CC%81-u-akciji-Humanitarni--tiket-u-podne.jpg"/>
      </figure>
      <p>Kako i ne bi, kada je upisao novi tripl-dabl i postavio nove visine po broju ubačenih koševa s 38 poena (13/26 iz igre, 3/11 za tri), na šta je uvezao 14 skokova i 10 asistencija. <b>Luka</b> je tako ponovo ušao u istorijske knjige pošto je probio rekord s najviše tripl-dablova uz minimum 30 poena za igrače ispod 21 godine, koji je dosad držao <b>Lebron Džejms</b>! <b>Dončić</b> je pretekao i <b>Džejsona Kida</b> na klupskoj listi košarkaša s najviše tripl-dablova uz bar 20 poena i trenutno ih ima deset!</p>
      <figure>
        <iframe src="https://www.youtube.com/embed/BAaGOazzeqw" width="425" height="349" data-service="Youtube" scrolling="no"/>
      </figure>
      <p>Osim poraza, razlog zašto je <b>Luka</b> bio nezadovoljan posle utakmice je taj što je u momentima kada je Dalas imao šansu da se vrati u život i okrene utakmicu povukao pogrešan potez i tako uprskao šanse tima. U izjavi posle meča rekao je da je izneverio saigrače, koji su probali da ga uteše, ali bezuspešno...</p>
      <p>Nikse je do pobede vodio <b>Markus Moris</b> s 29 poena i devet skokova, dok je <b>Džulijus Rendl</b> imao 21 poen i osam uhvaćenih lopti. Kod Mavsa <b>Boban Marjanović</b> nije dobio šansu.</p>
      <figure>
        <iframe src="https://www.youtube.com/embed/tdIRKsX2u00" width="425" height="349" data-service="Youtube" scrolling="no"/>
      </figure>
      <p><b>Nikola Vučević</b> je vodio Orlando do izuzetno ubedljive pobede nad Memfisom (118:86) uz novi dabl-dabl sa 23 poena (9/16 iz igre, 1/3 za tri) i 16 skokova, uz šest asistencija, dve ukradene i jednom blokiranom loptom. <b>Marko Gudurić</b> je dobio skoro 25 minuta na terenu, ali je meč završio sa svega šest poena (2/4 iz igre, 2/3 za tri), tri skoka i po jednom asistencijom i blokadom.</p>
      <figure>
        <iframe src="https://www.youtube.com/embed/cu3NmDzOu40" width="425" height="349" data-service="Youtube" scrolling="no"/>
      </figure>
      <p><b>Goran Dragić</b> bio je jedan od najboljih igrača u redovima Majamija sa 19 poena, sedam asistencija i šest skokova, ali su Lejkersi ipak slavili rezultatom 95:80, uz 26 poena <b>Entonija Dejvisa</b> i 25 poena <b>Lebrona Džejmsa</b>.</p>
      <figure>
        <iframe src="https://www.youtube.com/embed/Oz6RFp-jNmU" width="425" height="349" data-service="Youtube" scrolling="no"/>
      </figure>
      <p>
        <b>NBA – rezultati</b>
      </p>
      <p>Indijana – Detroit 112:106<br/>/Voren 17 – Kenard 29/</p>
      <p>Orlando – Memfis 118:86<br/>/Vučević 23 – Valančijunas 15/</p>
      <p>Vašington – Klivlend 100:113<br/>/Brajant 23 – Tompson 21/</p>
      <p>Atlanta – Sakramento 109:121<br/>/Jang 30 – Hild 22/</p>
      <p>Minesota – Golden Stejt 125:119<br/>/Vigins 40 – Rasel 52/</p>
      <p>Nju Orleans – Toronto 104:122<br/>/Ingram 27 – Sjakam 44/</p>
      <p>Dalas – Njujork 102:106<br/>/Dončić 38 – Moris 29/</p>
      <p>Denver – Filadelfija 100:97<br/>/Jokić 26 – Embid 19/</p>
      <p>Juta – Milvoki 103:100<br/>/Bogdanović 33 – Adetokunbo 30/</p>
      <p>Portland – Bruklin 115:119<br/>/Lilard 60 – Danvidi 34/</p>
      <p>LA Lejkers – Majami 95:80<br/>/Dejvis 26 – Batler 22/</p>
      <p>
        <b>ISTOČNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/09.11.2019/istok9.jpg"/>
      </figure>
      <p>
        <b>ZAPADNA KONFERENCIJA</b>
      </p>
      <figure>
        <img src="https://mozzartsport.com/upload/CKEditor/09.11.2019/zapad9.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>