<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/pokemon-spada-e-scudo-cancellato-evento-lancio-a-tokyo.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Pokémon Spada e Scudo, cancellato l'evento di lancio a Tokyo"/>
    <meta property="og:description" content="Game Freak e The Pokémon Company hanno deciso di cancellare l'evento di lancio di Pokémon Spada e Scudo che si sarebbe dovuto tenere con il pubblico a Tokyo.. C'è un clima strano attorno a Pokémon..."/>
  </head>
  <body>
    <article>
      <h1>Pokémon Spada e Scudo, cancellato l'evento di lancio a Tokyo</h1>
      <h2>Game Freak e The Pokémon Company hanno deciso di cancellare l'evento di lancio di Pokémon Spada e Scudo che si sarebbe dovuto tenere con il pubblico a Tokyo.</h2>
      <address><time datetime="2019-11-09T00:00:00+00:00">09 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <p>C'è un clima strano attorno a <b>Pokémon Spada e Scudo</b> perché oltre alla grande attesa che ovviamente circonda il primo capitolo della serie ad approdare su Nintendo Switch si respira anche molta <b>polemica</b> ed è forse per questo che Game Freak ha deciso di <b>cancellare l'evento di lancio</b> che era stato fissato a Tokyo.<br/><br/>La comunicazione arriva attraverso un breve messaggio affidato a Twitter da The Pokémon Company, che come spiegazione alla cancellazione dell'evento di lancio cita solo <b>"ragioni organizzative"</b>, ma sembra abbastanza chiara la volontà di mantenere un profilo basso per il lancio di <a href="https://multiplayer.it/giochi/pokemon-spada-per-nsw.html">Pokémon Spada</a> e <a href="https://multiplayer.it/giochi/pokemon-scudo-per-nsw.html">Scudo</a>, nonostante l'importanza ricoperta dal gioco.<br/><br/>L'evento si sarebbe dovuto tenere a Tokyo, offrendo la possibilità di incontrare direttamente <b>Junichi Masuda e Shigeru Ohmori</b> che dovevano essere presenti nel momento del lancio del gioco nella capitale nipponica. La cancellazione potrebbe ovviamente avere motivazioni molto semplici, ma certamente non fa che incrementare l'idea che qualcosa si sia <b>incrinato</b> nel rapporto tra la folta community di Pokémon e gli autori del gioco, considerando le grandi polemiche scatenate dalla decisione di includere solo il <b>Pokédex</b> regionale di Galar in <a href="https://multiplayer.it/notizie/pokemon-spada-scudo-nintendo-switch-nuovo-spettacolare-trailer.html">Pokémon Spada e Scudo</a>, escludendo dunque buona parte delle creature appartenenti al Pokédex nazionale.<br/><br/>È di questi giorni la voce che vuole il <a href="https://multiplayer.it/notizie/pokemon-spada-scudo-morale-sviluppatori-sotto-scarpe.html">morale di Game Freak</a> abbastanza a terra e questa cancellazione dell'evento di lancio potrebbe riflettere tale stato del team, anche se ovviamente è difficile pensare che Pokéon Spada e Scudo non faccia comunque bene sul mercato.</p>
      <figure>
        <iframe data-src="https://twitter.com/Pokemon_cojp/status/1192735643291602944?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://www.nintendoenthusiast.com/game-freak-cancels-pokemon-sword-and-shield-tokyo-launch-event/">Fonte</a>
        </li>
      </ul>
    </article>
  </body>
</html>