<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697466/%D8%A8%D8%B1%DA%AF%D8%B2%D8%A7%D8%B1%DB%8C-%D8%A8%D8%A7%D8%B2%D8%A7%D8%B1-%D9%82%D9%84%DA%A9%E2%80%8C%D9%87%D8%A7%DB%8C-%DA%A9%D9%88%DA%86%DA%A9-%D9%88-%D8%A2%D8%B1%D8%B2%D9%88%D9%87%D8%A7%DB%8C-%D8%A8%D8%B2%D8%B1%DA%AF-%D8%AF%D8%B1-%D9%85%D8%AD%DA%A9"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="برگزاری بازار «قلک‌های کوچک و آرزوهای بزرگ» در محک"/>
    <meta property="og:description" content="این قلک‌ها سال‌هاست که کمک‌های نیکوکاران را به محک می‌رسانند و امسال هم مثل هر سال تلاش می‌کنند تا مسیر درمان کودکان محک هموارتر شود. با حضور در بازار کمک کنید تا قد قلک محک به هزینه دارو برسد."/>
  </head>
  <body>
    <article>
      <h1>برگزاری بازار «قلک‌های کوچک و آرزوهای بزرگ» در محک</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>این قلک‌ها سال‌هاست که کمک‌های نیکوکاران را به محک می‌رسانند و امسال هم مثل هر سال تلاش می‌کنند تا مسیر درمان کودکان محک هموارتر شود. با حضور در بازار کمک کنید تا قد قلک محک به هزینه دارو برسد.</b>
      </p>
      <p>مؤسسه محک بازار «قلک‌های کوچک و آرزوهای بزرگ» را 23 و 24 آبان در ساختمان خود برگزار می‌کند. این بازار از قدیمی‌ترین بازارهای محک است و سال‌ها با نام قلک‌شکان برگزار می‌شد و این نام جدید را اعضای خانواده بزرگ محک در یک نظرسنجی برای آن انتخاب کردند.</p>
      <p>به گزارش روابط عمومی محک، همه دعوت هستند و رسم این بازار است که نیکوکارانی که قلک محک دارند و آن را با نیت نوع‌دوستی و سلامتی کودکان مبتلا به سرطان پرکرده‌اند قلک‌ها را به زیر سقف محک برمی‌گردانند و بعد از تجربه یک روز شاد و مفرح با خانواده خود، با قلک‌های جدیدشان به خانه می‌روند.</p>
      <p>با توجه به همزمانی برگزاری این بازار با روز کتاب و کتابخوانی، فعالیت‌های فرهنگی، آموزشی و سرگرمی برای بازار در نظر گرفته شده است. تمام گروه‌های سنی می‌توانند در این روز، خاطره‌های هیجان‌انگیزی از آموزش و سرگرمی را در کنار خانواده بزرگ محک ثبت کنند و البته این بازار روز خوشی را برای کودکان فراهم می‌کند. همچنین برگزاری این بازار در زیر سقف محک امکان اهدای سلول‌های بنیادی خون‌ساز را برای نیکوکاران فراهم کرده است.</p>
      <p>در شرایطی که محک برای تامین هزینه‌های دارو و درمان بیش از 19 هزار کودک مبتلا به سرطان در سراسر سرزمین‌مان با توجه به افزایش قیمت دارو با مشکلات زیادی روبه‌رو است، قلک‌های محک وظیفه مهمی در تامین هزینه دارو و درمان به عهده دارند.</p>
      <p>این قلک‌ها سال‌هاست که کمک‌های نیکوکاران را به محک می‌رسانند و امسال هم مثل هر سال تلاش می‌کنند تا مسیر درمان کودکان محک هموارتر شود. با حضور در بازار کمک کنید تا قد قلک محک به هزینه دارو برسد.</p>
      <p>امیدواریم با یاری شما و تداوم نیکوکاری مردم سرزمین‌مان، روزی سلامتی کودکان مبتلا به سرطان را جشن بگیریم.</p>
    </article>
  </body>
</html>