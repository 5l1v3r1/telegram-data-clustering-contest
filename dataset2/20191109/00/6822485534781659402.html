<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980812154.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T00:02:00+00:00"/>
    <meta property="og:title" content="سخنگوی حزب کارگزاران سازندگی در گفت‌‌وگوی مشروح با الف در برجام تضمین های کافی نگرفتیم/ روحانی بد شانسی آورد/ امروز که در موضع قدرت هستیم بهترین زمان برای حل و فصل مسایل مان است"/>
    <meta property="og:description" content="حسین مرعشی در یک گفت‌وگوی مشروح با"/>
  </head>
  <body>
    <article>
      <h1>سخنگوی حزب کارگزاران سازندگی در گفت‌‌وگوی مشروح با الف در برجام تضمین های کافی نگرفتیم/ روحانی بد شانسی آورد/ امروز که در موضع قدرت هستیم بهترین زمان برای حل و فصل مسایل مان است</h1>
      <address>
        <time datetime="2019-11-09T00:02:00+00:00">09 Nov 2019, 00:02</time>
      </address>
      <p> سخنگوی حزب کارگزاران با تاکید بر اینکه برجام یک سند فراجناحی و ملی بود و نباید از آن در انتخابات ۹۴ استفاده جناحی می‌شد گفت: انتقادی که می‌شود به برجام داشت، این است که تضمین های کافی را از طرف‌های مقابلمان نگرفتیم.</p>
      <p>حسین مرعشی در یک گفت‌وگوی مشروح با <b>الف</b> درباره مسایل روز کشور با اشاره به عملکرد روحانی گفت: آقای روحانی بدشانسی بزرگی آ‌ورد. بزرگ‌ترین بدشانسی‌ای که آورد، ظهور پدیده ترامپ بود. ترامپ ضربه خیلی سنگینی به روند تحولات ایران زد. ایران داشت در مسیر درست حرکت می‌کرد. روحانی در برابر فتنه‌های ترامپ و یک جوان خام با سیاست‌های افراطی که در عربستان روی کار آمد، دوره سختی را گذراند. <br/><br/>وی تصریح کرد: در مجموع من آقای روحانی را برای اداره کشور در شرایط سخت منطقه‌ای و بین‌المللی موفق می‌دانم هرچند که انتقاداتی به آقای روحانی و دولتش دارم. مثلا در زمینه پاکدستی و بکارگیری آدم‌های صالح، انتظار بیشتری داشتم. اصلا نباید در این سطح در دولت‌های ما آدم‌های آلوده وارد کار شود؛ حالا چه آلودگی‌های اخلاقی و چه آلودگی‌های مالی.</p>
      <p>مرعشی با یادآوری قدرت امروز ایران در منطقه  و توقیف کشتی انگلیسی ها و همچنین تاکید بر اینکه علیرغم سنگین ترین تحریم ها ما همچنان در منطقه قدرتمند و سرپا هستیم  گفت: این شرایط بهترین زمان برای حل و فصل مسایل مان است چرا که ترامپ در شرایط ضعف و ایران در شرایط قدرت است.<br/><br/>سخنگوی حزب کارگزاران در این باره تصریح کرد: باید استراتژی مان در این رابطه معلوم باشد. نمی توانیم همزمان هم پیشتاز حرکت های انقلابی در منطقه باشیم و هم رشد ۸ در صدی را تجربه کنیم. یکی از این دو را باید موقتا اولویت داد.<br/><br/>مرعشی در بخش دیگری از این گفت‌وگو در پاسخ به انتقادها از جبهه اصلاحات در عرصه سیاست ورزی و همچنین اختلافات موجود میان اصلاح طلبان در زمینه مشارکت در انتخابات آتی گفت: این طبیعی است. اصلاح‌طلبان یک حزب بسته سیاسی نیستند، اصلاح‌طلبان دارای شخصیت‌های آزاد، احزاب آزاد و دارای اندیشه‌های متفاوت هستند که در تاکتیک‌ها ممکن است اختلاف‌نظر و اختلاف سلیقه هم پیش بیاید، ولی مهم این است که در آن لحظه آخر یک اجماع در اصلاح‌طلبان هم پیش می آید که سال‌هاست تجربه شده است.<br/><br/>وی یادآور شد: از سال 92 که دوره جدید حیات اصلاح‌طلبی در ایران است، ما توانستیم  بسیار سریع، یعنی از اعلام خبر رد صلاحیت آقای هاشمی رفسنجانی تا اعلام حمایت آقای خاتمی و آقای هاشمی، مشترکا، درباره آقای روحانی و همچنین کنار رفتن آقای عارف،  تصمیم گیری کنیم که همه این‌ها در پنج روز اتفاق افتاد.<br/><br/>مرعشی تصریح کرد:  این یعنی اینکه این جبهه سیاسی می‌تواند در پنج روز از شوک سنگین رد صلاحیت آقای هاشمی عبور کند و آقای عارف را متقاعد کند که به نفع آقای روحانی کناره گیری نماید؛ البته ایشان به نفع آقای روحانی کناره‌گیری نکرد، ولی بالاخره از صحنه کنار رفت، و به هر حال مشخص بود که به نفع آقای روحانی تمام می شود. شانس رأی آقای روحانی زیر چهار درصد بود که با کنار رفتن آقای عارف به ۵۱ درصد رسید. این یک جبهه سیاسی است که علی‌رغم این‌که طیف‌های مختلف و گوناگونی در آن حضور دارند، توانسته خودش را هماهنگ کند.<br/><br/>وی درباره انتقادها از جبهه اصلاحات نیز گفت: شعار اصلاح‌طلب، اصولگرا دیگر تمام شد ماجرا، شعار خانواده انقلاب نیست، یک شعار براندازانه است، یعنی می‌خواهد همه چیز را به نفع براندازی رقم بزند. البته گلایه‌مندی مردم را هم باید بپذیریم ، این مخصوص اصلاح‌طلبان یا مخصوص دولت نیست، مردم در مجموع از شرایط رضایت کامل را ندارند.<br/><br/>مرعشی تاکید کرد : اگر روزی مردم بگویند انتخابات بی‌اثر است، یکی از پایه‌های مهم مردم‌سالاری، یکی از پایه‌های مهم اداره کشور بر مبنای آرای مردم فرو می‌ریزد.<br/><br/>سخنگوی حزب کارگزاران با اشاره به مناقشه همیشگی اصلاح طلبان با شورای نگهبان نیز تصریح کرد: ما نظارت شورای نگهبان را نظارت استطلاعی که بر اساس آن فقط مطلع باشد، نمی‌دانیم، نه؛ حتما شورای نگهبان اگر نظارت دارد، نظارت را باید اعمال کند که قانون اجرا شود، ولی حتما این نظارت موثر باید در چارچوب قانون باشد.... شما نمی‌توانید به یک جریان سیاسی بگویید که در انتخابات شرکت کرده و لیست هم بدهید اما کاندیدا نداشته باشید و از لیست رقیب استفاده کنید. خب اگر سختگیری شورای نگهبان به قدری افزایش پیدا کند که ما آدم نداشته باشیم، چه کار باید کنیم؟ با آدم قرضی که نمی‌توانیم در انتخابات شرکت کنیم، من به این مشارکت عقلانی میگویم نه مشروط.<br/><br/>مرعشی در همین زمینه افزود:  معنی ندارد کسی مثل آقای ناطق که ذخیره‌ای از تجربه سیاسی کشور است، کنار بکشد. ... مقصر این موضوع کسانی هستند که فرصت نمی‌دهند به شخصیت‌هایی که می‌توانند، وارد صحنه شوند. یکی از موارد سختگیری‌های شورای نگهبان، بر روی منتقدین درون خانواده انقلاب است.</p>
      <p>
        <b>مشروح گفت‌گوی الف را با سید حسین مرعشی را  فردا در سایت الف بخوانید.</b>
      </p>
    </article>
  </body>
</html>