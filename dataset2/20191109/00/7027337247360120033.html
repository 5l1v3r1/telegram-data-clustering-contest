<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697453/%D8%B1%D8%B4%D8%AF-%D8%AF%D8%B1%D8%A2%D9%85%D8%AF-%D9%85%D8%B1%D8%AF%D9%85-%D8%A8%D8%A7-%D8%A7%D8%AC%D8%A7%D8%B1%D9%87%E2%80%8C-%D8%B1%D9%88%D8%B2%D8%A7%D9%86%D9%87-%D8%AE%D8%A7%D9%86%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="رشد درآمد مردم با اجاره‌ روزانه خانه"/>
    <meta property="og:description" content="«ماهانه ۷۰۰ هزار تومان از اجاره روزانه خانه ام در اطراف همدان به دست می آورم؛ این درآمد بخشی از هزینه های خانواده ام را تامین می کند.» سعید حدود چهار ماه است که برای اجاره دادن خانه اش به مسافرها در سایت دیوار آگهی داده است. او راننده است و دو کودک مدرسه ای دارد. می گوید: «در یکسال گذشته هزینه های زندگی دو سه برابر رشد کرده و فقط با رانندگی نمی‌توان از پس خرج و مخارج برآمد. چند سال پیش خانه ای ۳۰ متری در اطراف همدان به من ارث رسید. روزانه آن را ۱۰۰ هزار تومان به مسافرها، فقط خانواده ها اجاره می دهم.»"/>
  </head>
  <body>
    <article>
      <h1>رشد درآمد مردم با اجاره‌ روزانه خانه</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>«ماهانه ۷۰۰ هزار تومان از اجاره روزانه خانه ام در اطراف همدان به دست می آورم؛ این درآمد بخشی از هزینه های خانواده ام را تامین می کند.» سعید حدود چهار ماه است که برای اجاره دادن خانه اش به مسافرها در سایت دیوار آگهی داده است. او راننده است و دو کودک مدرسه ای دارد. می گوید: «در یکسال گذشته هزینه های زندگی دو سه برابر رشد کرده و فقط با رانندگی نمی‌توان از پس خرج و مخارج برآمد. چند سال پیش خانه ای ۳۰ متری در اطراف همدان به من ارث رسید. روزانه آن را ۱۰۰ هزار تومان به مسافرها، فقط خانواده ها اجاره می دهم.»</p>
      <p>در سال های گذشته گسترش فضای مجازی و توسعه سایت های خرید و فروش آنلاین باعث شده شهروندان برای انجام معاملات خود در حوزه مسکن، اینترنت را انتخاب کنند. اجاره بعضی از این خانه ها یک روزه است و مسافرها عمده مشتری آنها هستند. اجاره این خانه ها بخشی از هزینه های صاحبان ملک را تامین می کند به نحوی که اعتراف می‌کنند اگر این منبع درآمدی نباشد با مشکل روبرو می شوند.</p>
      <p>ناهید سرپرست خانوار است و در رشت یک خانه ۲۵ متری دارد که به شکل روزانه به مسافرها اجاره می دهد. او با بیان اینکه بیشتر مشتری هایش مسافرانی هستند که از شهرهای دیگر برای تفریح به گیلان سفر می کنند، می گوید: «این خانه پدری من است اما برای زندگی ما کوچک است. حدود ۵ ماه است که در فضای مجازی آگهی داده ام. به طور متوسط روزانه ۵ تماس از مشتری ها دارم که آگهی اجاره خانه ام را در سایت دیوار دیده اند. اگر تعطیلات باشد، مشتری بیشتر است چون عمده آنها را مسافران تشکیل می دهند. من خانه ام را روزانه ۱۰۰ هزار تومان اجاره می دهم و تقریبا ۱۰ درصد هزینه هایم به این شکل تامین می شود.» ناهید سرپرست خانوار است و از طریق خیاطی هزینه های خود و فرزندانش را تامین می کند. او خانه اش را به مشتری هایی اجاره می دهد که شرایط مورد نظرش را داشته باشند. می گوید: «مشتری ها نباید سر و صدا داشته باشند و برای همسایه ها آزار و اذیت ایجاد کنند. من به خانواده ها خانه ام را اجاره می دهم و مدارک کامل هم می گیرم. بیشتر آنها از طریق فضای مجازی آگهی خانه ام را دیده اند.»</p>
      <p>داده‌های مرکز آمار نشان می دهد سالانه ۵۵ درصد خانواده های ایرانی به شهرهای توریستی و مناطق دیدنی کشور سفر می کنند. این یعنی متوسط ۲۵۰ میلیون سفر داخلی در سال انجام می شود که پتانسیل بالایی برای اشتغالزایی و افزایش درآمد صاحبان خانه های کوچک ایجاد می کند. از سوی دیگر صنعت هتلداری در ایران آنچنان قدرتمند نیست و بنا به آمارهای رسمی، حدود ۱۰۳۸ هتل در ایران وجود دارد که فقط ۳ درصدشان چهار و پنج ستاره هستند به نحوی که از نظر شاخص تعداد اتاق هتل بر حسب هر صد نفر، ایران رتبه ۱۱۳ ام در بین ۱۴۱ کشور دنیا را در اختیار دارد. در این شرایط، اجاره روزانه خانه ها توسط مسافران، خصوصا در روزهای تعطیل و مناسبت ها مورد استقبال قرار گرفته است. اقدامی که به یک منبع درآمدی برای مالک ها تبدیل شده و چرخ زندگی شان را تا حدودی از این طریق گردانده است.</p>
      <p>توسعه فضای مجازی باعث شده مسافرها با سرعت و سهولت بیشتری به این خانه ها دسترسی پیدا کنند. حمید در تعطیلات آخر هفته همراه خانواده اش به مشهد سفر کرده بود. او یک خانه روستایی را برای یک روز به قیمت ۵۰ هزار تومان اجاره کرد. می‌گوید: «آگهی خانه را در سایت دیوار دیدم و با مالک تماس گرفتم. شرایط خانه و محیط را بررسی کردم و وقتی دیدم همه چیز مناسب است، اجاره اش کردم. من و خانواده ام فقط یک روز قصد ماندن در مشهد را داشتیم و می خواستیم از فضای روستایی لذت ببریم به همین خاطر این خانه را اجاره کردیم.» مالک این خانه مردی ۵۰ ساله است که مشتری هایش از مسافران گرفته تا خانواده هایی که برای شب نشینی نیاز به یک فضای روستایی دارند، شامل می شود. او بازنشسته است و می گوید: «حدود ۲ ماه است در سایت دیوار آگهی داده ام. در این مدت کوتاه، بیشتر درآمد حاصل از اجاره را خرج خود خانه کرده ام تا شرایط بهتری پیدا کند. این خانه چون در مسیر مشهد است، مشتری زیادی دارد که بخشی از آنها از طریق فضای مجازی پیدا می شوند.»</p>
      <p>عمده مسافرانی که به مشهد سفر می کنند را زائران حرم حضرت امام رضا (ع) تشکیل می دهند. آمارها نشان می دهد سالانه بیش از ۲۵ میلیون زائر به مشهد سفر می کنند. این جمعیت بالا برای اقامت نیاز به محیط های مناسب دارند که بخشی از آنها همان خانه هایی است که به شکل یک یا چند روزه اجاره داده می شود. رحیم صاحب یکی از این خانه هاست که چند ماهی است در سایت دیوار آگهی داده است. می گوید: «این خانه ۳۰ متری را روزانه ۸۰ هزار تومان اجاره می دهم و حدود ۱۰-۱۵ مشتری در ماه دارم. آنها از همه شهرهای ایران  هستند و برای زیارت آمده اند. آن‌ها با کمک فضای مجازی و دیدن آگهی در سایت دیوار با من تماس می‌گیرند.»</p>
    </article>
  </body>
</html>