<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/09/American-Airlines-vil-ta-i-bruk-Boeing-737-MAX-8-fra-mars-neste-%C3%A5r-20355064.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T00:04:10+00:00"/>
    <meta property="og:title" content="American Airlines vil ta i bruk Boeing 737 MAX 8 fra mars neste år"/>
    <meta property="og:description" content="Det amerikanske flyselskapet American Airlines opplyser fredag at de vil sette flytypen Boeing 737 MAX 8 tilbake i trafikk fra 5. mars neste år."/>
  </head>
  <body>
    <article>
      <h1>American Airlines vil ta i bruk Boeing 737 MAX 8 fra mars neste år</h1>
      <address><time datetime="2019-11-09T00:04:10+00:00">09 Nov 2019, 00:04</time> by <a rel="author">(NTB) NTB</a></address>
      <p>Det amerikanske flyselskapet American Airlines opplyser fredag at de vil sette flytypen Boeing 737 MAX 8 tilbake i trafikk fra 5. mars neste år.</p>
      <aside><a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på e-post</a></aside>
      <p>Det er selskapet selv som opplyser dette på <a href="http://news.aa.com/news/news-details/2019/The-Latest-Information-About-737-MAX-Operations/default.aspx">sine nettsider</a> fredag ettermiddag lokal tid i Forth Worth i Texas, hvor selskapet har sitt hovedkvarter. Forutsetningen er at selskapet får klarsignal fra den amerikanske luftfartsmyndigheten FAA og flyprodusenten Boeing.</p>
      <p>– Basert på den nyeste veiledningen, forventer American at gjenopptakelsen av planlagt kommersiell tjeneste på Americans flåte av Boeing 737 MAX-fly vil skje 5. mars 2020. Når flyet er sertifisert, forventer American å kjøre demonstrasjonsflyginger, eller flyreiser for amerikanske teammedlemmer og bare inviterte gjester, før 5. mars, skriver selskapet i en pressemelding.</p>
      <h3>Southwest utsatte</h3>
      <p>American Airlines er et av verdens største flyselskaper. Selskapet skal ha en flåte på 24 737 MAX 8-fly, og med mange i bestilling.</p>
      <p>Fredag ble det også kjent at flyselskapet Southwest har utsatt bruken av sine Boeing 737 MAX 8-fly til 6. mars. Southwest har ifølge <a href="https://www.reuters.com/article/us-boeing-737max-southwest/southwest-pulls-737-max-until-march-nearly-a-year-after-grounding-idUSKBN1XI2AA?il=0">nyhetsbyrået Reuters </a>verdens største flåte av den ulykkesrammede flytypen med 34 maskiner.</p>
      <p>Opprinnelig hadde selskapet utsatt alle flyginger fram til 8. februar, men kunngjorde fredag at de ville skyve på denne datoen fram til 6. mars.</p>
      <h3>To ulykker</h3>
      <p>Norske Norwegian er blitt hard rammet av at flyene ble satt på bakken. I sommer varslet daværende konsernsjef Bjørn Kjos et tap på 500 millioner kroner som følge av Norwegians 18 737 MAX-fly ble satt på bakken. Selskapets flyruter mellom Irland og USA ble også lagt ned ettersom de ikke kan bruke flytypen på strekningen.</p>
      <p>Boeing 737-MAX var Boeings mestselgende flymodell fram til de to ulykkene der til sammen 346 mennesker omkom.</p>
      <p>Ulykkene førte til at om lag 370 slike fly nå har stått på bakken i over sju måneder over hele verden i påvente av en løsning.</p>
      <h3>Høring</h3>
      <p>I forrige uke erkjente Boeing-sjefen Dennis Muilenburg at selskapet hadde begått feil da han måtte stille til en høring i det amerikanske Senatet om saken.</p>
      <p>Høringen i Senatet fant sted på dagen ett år etter at et 737 MAX-fly fra Lion Air styrtet i havet utenfor kysten av Indonesia. Sju måneder senere styrtet et annet fly av samme type i Etiopia.</p>
      <p>Granskingen av ulykken med Lion Air-flyet har avdekket at feil med manøvreringssystemet MCAS, manglende trening og feil vedlikehold er blant årsakene.</p>
      <p>– Vi vet at vi har begått feil og har misforstått enkelte ting. Dette skal vi nå ordne opp i, sa Muilenburg under høringen.</p>
      <p>Flyene står fortsatt på bakken, og det er høyst usikkert hva som kommer til å skje med de over 5.000 flyene som er i bestilling hos Boeing.</p>
    </article>
  </body>
</html>