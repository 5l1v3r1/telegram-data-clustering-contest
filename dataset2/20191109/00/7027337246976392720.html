<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697539/%D9%87%D8%B4%D8%AF%D8%A7%D8%B1-%D8%B1%D9%88%D8%B3%DB%8C%D9%87-%D8%B3%D9%82%D9%88%D8%B7-%D8%A8%D8%B1%D8%AC%D8%A7%D9%85-%D8%A8%D8%B1-%D8%A8%D8%A7%D8%B2%D8%A7%D8%B1%D9%87%D8%A7%DB%8C-%D9%85%D8%A7%D9%84%DB%8C-%D9%88-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%AA%D8%A7%D8%AB%DB%8C%D8%B1-%D8%AE%D9%88%D8%A7%D9%87%D8%AF-%DA%AF%D8%B0%D8%A7%D8%B4%D8%AA-%D9%88-%D9%85%D9%86%D8%B7%D9%82%D9%87-%D8%B1%D8%A7-%D8%A8%D8%A7-%D8%A8%D8%AD%D8%B1%D8%A7%D9%86-%D8%AC%D8%AF%DB%8C%D8%AF-%D8%A8%D8%B2%D8%B1%DA%AF%DB%8C-%D8%B1%D9%88%D8%A8%D8%B1%D9%88-%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="هشدار روسیه: سقوط برجام بر بازارهای مالی و بازرگانی تاثیر خواهد گذاشت و منطقه را با بحران جدید بزرگی روبرو خواهد کرد"/>
    <meta property="og:description" content="معاون وزیر خارجه روسیه نسبت به سقوط توافق برجام هشدار داد و گفت سقوط برجام بر بازارهای مالی و بازرگانی تاثیر خواهد گذاشت و منطقه را با بحران جدید بزرگی روبرو خواهد کرد."/>
  </head>
  <body>
    <article>
      <h1>هشدار روسیه: سقوط برجام بر بازارهای مالی و بازرگانی تاثیر خواهد گذاشت و منطقه را با بحران جدید بزرگی روبرو خواهد کرد</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035132_147.jpg"/>
      </figure>
      <p>معاون وزیر خارجه روسیه نسبت به سقوط توافق برجام هشدار داد و گفت سقوط برجام بر بازارهای مالی و بازرگانی تاثیر خواهد گذاشت و منطقه را با بحران جدید بزرگی روبرو خواهد کرد.</p>
      <p>به گزارش اسپوتنیک، «سرگئی ریابکوف»، معاون وزیر خارجه روسیه در سخنانی در «نشست عدم اشاعه» در مسکو اظهار داشت: فروپاشی توافق هسته‌ای با ایران بر بازارهای مالی و بازرگانی تاثیر بسیار زیادی خواهد داشت.</p>
      <p>به گفته ریابکوف، فروپاشی برجام می‌تواند به یک بحران بزرگ و جدید در خاورمیانه منجر شود.</p>
      <p>ریابکوف در این ارتباط گفت: نه ایران، نه آمریکا، نه اروپا و نه کشورهای باقی مانده در برجام از فروپاشی این توافق سودی نخواهند برد و امیدوارم که آمریکا این موضوع را درک کند.</p>
      <p>سرگئی ریابکوف در اظهارات خود هشدار داد: جرقه یک تنش می‌تواند به درگیری منجر شود که به کل جهان سرایت کند.</p>
      <p>معاون وزیرخارجه روسیه همچنین افزوده است محروم کردن ایران از برنامه صلح آمیز هسته‌ای غیرممکن است.</p>
      <p>ریابکوف، پیش از این نیز در جریان گفتگو با «عباس عراقچی»، معاون وزیر خارجه ایران تاکید کرده بود که ایران تمایلی برای افزایش وخامت اوضاع پیرامون برنامه جامع اقدام مشترک (برجام) ندارد.</p>
      <p>ریابکوف در دیدار با عراقچی همچنین گفته بود: ما با همتای ایرانی در این باره هم عقیده هستیم که لازم است تا تماس‌های بیشتر و هماهنگی نزدیک‌تری صورت بگیرد. مقامات تهران علاقه‌ای به انجام اقداماتی که باعث افزایش وخامت اوضاع شود، ندارند. من یکبار دیگر تاکید می‌کنم که تمام اقدامات جمهوری اسلامی در راستای کاهش حجم تعهداتی که بطور داوطلبانه در چارچوب برجام برعهده گرفته بودند، قابل بازگشت هستند.</p>
    </article>
  </body>
</html>