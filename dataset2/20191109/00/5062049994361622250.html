<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10651--dopingovy-skandal-byvale-hracce-top-10-byla-pozastavena-cinnost"/>
    <meta property="og:site_name" content="Tenisový svět"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Dopingový skandál! Bývalé hráčce TOP 10 byla pozastavena činnost"/>
    <meta property="og:description" content="Američanka Abigail Spearsová podstoupila před srpnovým US Open dopingovou kontrolu, při které jí byl učiněn pozitivní nález. Ten byl potvrzen 28. října a organizace ITF nyní vydala prohlášení, ve kterém dočasně pozastavila americké deblistce činnost."/>
  </head>
  <body>
    <article>
      <h1>Dopingový skandál! Bývalé hráčce TOP 10 byla pozastavena činnost</h1>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>
        <b>Američanka Abigail Spearsová podstoupila před srpnovým US Open dopingovou kontrolu, při které jí byl učiněn pozitivní nález. Ten byl potvrzen 28. října a organizace ITF nyní vydala prohlášení, ve kterém dočasně pozastavila americké deblistce činnost.</b>
      </p>
      <p>Abigail Spearsová odjela na US Open poté, co na Wimbledonu prošla se svou spoluhráčkou Ukrajinkou Kičenkovou do osmifinále, kde jim cestu zatarasilo česko-americké duo Peschkeová/Melicharová. Na americkém grandslamu se podrobila dopingové zkoušce, výsledky se ale na turnaji nedozvěděla. Americko-ukrajinská dvojice byla vyřazena už ve druhém kole, nicméně to horší přišlo až o pár týdnů později.</p>
      <p>28. října byla americká tenistka, jež se momentálně nachází na 35. místě v žebříčku čtyřhry, obviněna z užívání zakázaných látek. Podle všeho se mělo jednat o dehydroepiandrosteron a testosteron, tedy substance, které se řadí mezi anabolické steroidy. </p>
      <p>Bývalé světové deblové desítce byla od 7. listopadu tohoto roku organizací ITF dočasně pozastavena profesionální činnost. Případ je stále ve stádiu vyšetřování a Američanka bude muset vysvětlit, jak se látka do jejího těla dostala. </p>
      <p>Dopingové nálezy u velkých jmen ženského tenisového světa nejsou ničím neobvyklým. Fanouškům v paměti jistě utkvěla Ruska Maria Šarapovová, která se po nálezu v roce 2016 nepodívala na kurty 15 měsíců. V roce 2007 si zase musela Martina Hingisová, švýcarská hráčka českého původu, dát od tenisu pauzu na dva roky, </p>
      <p>Abigail Spearsová má za sebou jednu z méně povedených deblových sezón. Vůbec poprvé od roku 2010 se jí stálo, že prohrála více zápasů, než ve kterých zvítězila. </p>
      <footer>Michal Hladký, foto: Twitter: AustralianOpen</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10650--semifinale-kolare-po-obratu-ziskal-cenny-skalp"/>
        <a href="https://www.tenisovysvet.cz/article/detail/10648--van-uytvanckova-pritvrdila-mezi-muzi-musi-byt-homosexualove"/>
        <a href="https://www.tenisovysvet.cz/article/detail/10649--tyden-jsem-se-nesprchoval-vzpomina-svetova-petka-na-zacatky-mezi-profiky"/>
      </related>
    </article>
  </body>
</html>