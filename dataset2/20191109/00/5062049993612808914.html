<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10664--italsky-sok-divoka-karta-dobyla-next-gen"/>
    <meta property="og:site_name" content="Tenisový svět"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Italský šok! Divoká karta dobyla Next Gen"/>
    <meta property="og:description" content="Jannik Sinner překvapivě získal titul z domácího Next Gen v Miláně. Osmnáctiletý Ital, který na mládežnickém Turnaji mistrů startoval zásluhou divoké karty, ve finále porazil Alexe de Minaura 4:2, 4:1, 4:2."/>
  </head>
  <body>
    <article>
      <h1>Italský šok! Divoká karta dobyla Next Gen</h1>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>
        <b>Jannik Sinner překvapivě získal titul z domácího Next Gen v Miláně. Osmnáctiletý Ital, který na mládežnickém Turnaji mistrů startoval zásluhou divoké karty, ve finále porazil Alexe de Minaura 4:2, 4:1, 4:2.</b>
      </p>
      <p>Teprve před třemi měsíci oslavil osmnácté narozeniny. Před rokem se ocital ve druhé polovině osmé stovky žebříčku. Letošní sezónu začínal v šesté stovce. Postupně však postupoval žebříčkem a před zahájením mládežnického Turnaje mistrů již byl v TOP 100. I přesto si Jannik Sinner musel pro účast v Miláně vysloužit divokou kartu.</p>
      <p>Do základní skupiny mu bylo vylosována zkušenější dvojice Frances Tiafoe, Mikael Ymer a dvacetiletý Ugo Humbert. S Tiafoem (3:4, 4:2, 4:2, 4:2) i Ymerem (4:0, 4:2, 4:1) si poradil, proti Humbertovi neuspěl. (3:4, 4:3, 2:4, 2:4) I přesto se probojoval do semifinále, ve kterém otočil zápas proti Miomir Kecmanovičovi. (2:4, 4:1, 4:2, 4:2) Ve finále se tak potkal s loňským finalistou Alexem de Minaurem.</p>
      <p>S prvním nasazeným Sinner dokázal třikrát uspět na returnu, jednou v každé sadě. Samotný Ital odvrátil devět brejkbolů soupeře, mezi které patřily i dva na začátku střetnutí. Největší problémy měl zkraje druhého dějství, ve kterém zneškodnil tři příležitosti soupeře za sebou na brejk. V závěrečné sadě již na podání neměl problémy, přišel o jediný fiftýn. Po šestašedesáti minutách mohl slavit zisk nečekaného titulu.</p>
      <figure>
        <iframe data-src="https://twitter.com/atptour/status/1193292178048503808?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Nemám slov. Je to velký hráč. Snažil jsem se hrát svoji hru a nevytvářet nevynucené chyby. Moc jsem jich ve finále nenapáchal. S výkonem jsem tak velmi spokojený," řekl po zápase šťastný vítěz, který si z turnaje odváží 372 amerických dolarů, tedy více než osm a půl milionů českých korun. Před Milánem měl z podniků šest a čtvrt milionů korun.</p>
      <p><b>Next Gen ATP Finals (muži, 1 400 000 USD, tvrdý povrch)<br/></b><u>Finále dvouhry<br/></u>Alex de Minaur (AUS, 18.) – <b>Jannik Sinner (ITA, 95.)</b> 2:4, 1:4, 2:4</p>
      <footer>Radek Štohl, foto: Twitter: US Open Tennis</footer>
    </article>
  </body>
</html>