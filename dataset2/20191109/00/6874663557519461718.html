<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773343,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="פרשת יוקום: אישומים נגד 15 ישראלים נוספים על הונאת משקיעים ב-140 מיליון דולר"/>
    <meta property="og:description" content="לאחר הרשעתה בארה&quot;ב של לי אלבז, מנכ&quot;לית יוקום לשעבר, משרד המשפטים האמריקאי הגיש כתב אישום נגד הבעלים, יוסי הרצוג וקובי כהן, וכן 13 עובדים בחברה מקיסריה. על פי כתב האישום הם מכרו ושיווקו במרמה אופציות בינאריות למשקיעים בארה&quot;ב ורחבי העולם דרך האתרים BinaryBook ו-BigOption"/>
  </head>
  <body>
    <article>
      <h1>פרשת יוקום: אישומים נגד 15 ישראלים נוספים על הונאת משקיעים ב-140 מיליון דולר</h1>
      <h2>לאחר הרשעתה בארה"ב של לי אלבז, מנכ"לית יוקום לשעבר, משרד המשפטים האמריקאי הגיש כתב אישום נגד הבעלים, יוסי הרצוג וקובי כהן, וכן 13 עובדים בחברה מקיסריה. על פי כתב האישום הם מכרו ושיווקו במרמה אופציות בינאריות למשקיעים בארה"ב ורחבי העולם דרך האתרים BinaryBook ו-BigOption</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">תומר גנון</a></address>
      <p>פרשת הונאת האופציות הבינאריות של חברת יוקום הישראלית: משרד המשפטים האמריקאי (DOJ) הגיש אתמול (ו') לבית המשפט הפדראלי במדינת מרילנד כתב אישום נגד 15 ישראלים שעבדו בחברה, בהם בעלי החברה יוסי הרצוג <a href="https://www.calcalist.co.il/local/articles/0,7340,L-3729539,00.html">שה-FBI חקר אותו בעבר בישראל</a>, על הונאת משקיעים בהיקף של 140 מיליון דולר.</p>
      <p>זהו כתב האישום השני בפרשה, לאחר שמנכ"לית יוקום לי אלבז שרשומה בקיסריה וחמישה עובדים נוספים <a href="https://www.calcalist.co.il/local/articles/0,7340,L-3767916,00.html">הורשעו בספטמבר בהונאה בנקאית</a>. נציבות הסחר האמריקאית (CFTC), הגישה לאחרונה גם תביעה כספית נגד המעורבים <a href="https://www.calcalist.co.il/local/articles/0,7340,L-3768394,00.html">לפיצויי המשקיעים על סך 100 מיליון דולר</a>.</p>
      <p>כתב האישום, על עבירות של הונאה בנקאית וקשירת קשר לביצוע הונאה בנקאית, הוגש נגד: קובי כהן, 27; יוסף הרצוג, 54; אורי מיימון, 33; ניסים אלפסי, 33; אלעד ביגלמן, 37; רונאל ג׳יבון, 29; סברינה אלופר, 28; אפיק טורי, 27; ענוג מארק 28; אורון מונטגומרי, 38; דויד ברזילאי, 41; גילעד מאזוגי, 36; הדס בן חיים, 34; יוסף בישארה, 32 וניר ארז, 29. נאשם נוסף, ענוג מארק, הוסגר מהונגריה לאחר מעצרו בספטמבר 2019 על ידי רשויות אכיפת החוק במדינה.</p>
      <figure>
        <img src="https://images1.calcalist.co.il/PicServer3/2016/04/19/601262/28996091427810978-full_l.jpg"/>
        <figcaption>אילוסטרציה <br/>צילום: שאטרסטוק</figcaption>
      </figure>
      <p>על פי כתב האישום, המתחיל ב-2014, הנאשמים ושותפיהם מכרו ושיווקו במרמה אופציות בינאריות למשקיעים בארצות הברית וברחבי העולם דרך שני אתרי אינטרנט בשם BinaryBook ו-BigOption. הנאשמים ושותפיהם לעברות עבדו כולם בחברה בשם יוקום תקשורת, שפעלה מישראל ועסקה, לכאורה, במכירות ושיווק. בהמשך נטען בכתב האישום שלכהן והרצוג הייתה בעלות משותפת ביוקום תקשורת ובעוד כמה עסקים בהם נעזרו בכדי לבצע את ההונאה.</p>
      <p>הנאשמים ושותפיהם, כך נטען, הטעו משקיעים בכך שטענו כי הם מייצגים את האינטרסים שלהם, כאשר בפועל הבעלים של אתרי האינטרנט BinaryBook ו-BigOption הרוויחו כאשר משקיעים הפסידו כסף. בנוסף נטען שהם הציגו מצגי שווא על התשואה על השקעות דרך אתרי האינטרנט, השתמשו בשמות בדויים, שיקרו לגבי הכשרתם כאשר דיברו עם משקיעים וטענו כי הם עובדים מלונדון כאשר למעשה עבדו מישראל.</p>
      <p>על פי כתב האישום הם שיקרו לגבי האם ואיך משקיעים יוכלו למשוך כספים מחשבונותיהם, הציגו במרמה מושגים כבון "בונוסים", "סחר ללא סיכון", ו"עסקאות מבוטחים", והשתמשו בצורה מטעה בהטבות האמורות בצורה שפגעה בפועל במשקיעים.</p>
      <p>ממשרד גלעד ברון ושות' המייצג את המעורבים טרם נמסרה תגובה.</p>
    </article>
  </body>
</html>