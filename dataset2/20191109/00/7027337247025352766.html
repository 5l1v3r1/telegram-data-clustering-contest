<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697469/%D8%A7%D9%86%D8%AA%D8%B4%D8%A7%D8%B1-%D9%85%D8%B3%D8%AA%D9%86%D8%AF-%D8%AA%D9%88%D8%B1%D8%A7%D9%86-%D8%AE%D8%A7%D9%86%D9%85-%D8%AF%D8%B1-%D8%B4%D8%A8%DA%A9%D9%87-%D9%86%D9%85%D8%A7%DB%8C%D8%B4-%D8%AE%D8%A7%D9%86%DA%AF%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="انتشار مستند «توران خانم» در شبکه نمایش خانگی"/>
    <meta property="og:description" content="مستند «توران خانم» وارد شبکه نمایش خانگی خواهد شد."/>
  </head>
  <body>
    <article>
      <h1>انتشار مستند «توران خانم» در شبکه نمایش خانگی</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1034985_693.jpg"/>
      </figure>
      <p>مستند «توران خانم» وارد شبکه نمایش خانگی خواهد شد.</p>
      <p>به گزارش ایسنا، نسخه‌ی DVD فیلم «توران‌خانم» (هفتمین فیلم از مجموعه فیلم‌های مستند کارستان) به کارگردانی «رخشان بنی‌اعتماد» و «مجتبا میرتهماسب» همزمان با سومین سال درگذشت توران میرهادی و برگزاری مراسم "چهلمین سال فعالیت فرهنگنامه‌ کودکان و نوجوان"، وارد شبکه‌ی نمایش خانگی خواهد شد.</p>
      <p>این برنامه روز یکشنبه (۱۹ آبان‌ماه) از ساعت ۱۶ تا ۱۸ در تالار قلم کتابخانه‌ ملی برگزار می‌شود و ورود برای علاقه‌مندان آزاد است.</p>
      <p>آخرین کارگاه آموزشی توران میرهادی ـ کارگاه آشنایی با ادبیات کودک و نوجوان ـ ضمیمه‌ی DVD فیلم «توران‌خانم» است که برای اولین بار منتشر می‌شود.</p>
      <p>توران میرهادی (خُمارلو)، بنیان‌گذار "مدرسه فرهاد"، "شورای کتاب کودک" و "فرهنگنامه کودکان و نوجوانان" بود که در راه‌اندازی نزدیک به ۲۰ نهاد کودکی نقش مستقیم داشت و از شکل‌گیری ده‌ها نهاد کودکی دیگر حمایت کرد؛ تا جایی که از او به‌عنوان معمارِ نهاد کودکی و مادر علمِ تعلیم و تربیت نوین در ایران یاد می‌شود. در این فیلم، تلاش‌ها و نگرانی‌های توران‌خانم در چهار سالِ آخرِ زندگی‌اش برای تداوم کارها و اندیشه‌ها در جهت رشد کودکانِ این سرزمین به تصویر کشیده شده است.</p>
      <p>تمامی درآمد حاصل از فروش این فیلم از سوی تهیه‌کننده و کارگردانان اثر در اختیار "شورای کتاب کودک"و "فرهنگنامه‌ی کودکان و نوجوان" قرار گرفته است.</p>
      <p>نسخه‌ی نمایش خانگی فیلم «توران‌خانم» که توسط شرکت «شهر فرنگ» منتشر و توزیع شده است از تاریخ ۱۹ آبان‌ماه در فروشگاه‌های فرهنگی معتبر در سراسر کشور قابل تهیه است.</p>
    </article>
  </body>
</html>