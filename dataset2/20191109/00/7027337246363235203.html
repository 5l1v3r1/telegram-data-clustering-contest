<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697567/%D9%86%D9%85%D8%A7%DB%8C%D9%86%D8%AF%D9%87-%D9%85%D8%B1%D8%AF%D9%85-%D8%B3%D8%B1%D8%A7%D8%A8-%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%DA%A9%D9%88%D8%AF%DA%A9%D8%A7%D9%86-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%A8%D9%87-%D8%B4%D8%AF%D8%AA-%D8%A8%DB%8C%D9%85%D8%A7%D8%B1-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="نماینده مردم سراب: بسیاری از کودکان مناطق زلزله زده به شدت بیمار هستند"/>
    <meta property="og:description" content="نماینده مردم سراب در مجلس شورای اسلامی گفت: بسیاری از کودکان مناطق زلزله زده سراب دچار سرماخوردگی شده‌اند."/>
  </head>
  <body>
    <article>
      <h1>نماینده مردم سراب: بسیاری از کودکان مناطق زلزله زده به شدت بیمار هستند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035178_761.jpg"/>
      </figure>
      <p>نماینده مردم سراب در مجلس شورای اسلامی گفت: بسیاری از کودکان مناطق زلزله زده سراب دچار سرماخوردگی شده‌اند.</p>
      <p>به گزارش ایسنا؛ داوودی در جلسه مدیریت بحران استانداری آذربایجان‌شرقی با بیان این مطلب اظهار کرد: با توجه به وضعیت آب و هوایی مناطق زلزله زده شهرستان سراب مردم به شدت مریض هستند و حداقل هفت الی هشت اکیپ پزشک عمومی نیاز داریم تا بالای سر بیماران بروند.</p>
      <p>وی با تاکید بر اینکه باید مدیریت صحنه را جدی بگیریم، گفت: بازسازی ساختمان‌ها در سراب از گذشته به خوبی انجام نشده است و حدود ۳۰ روستا دچار تخریب شده‌اند و با مشکلات زیادی در این خصوص روبرو هستیم.</p>
      <p>وی گفت: آواربرداری‌ها در مناطق زلزله زده سراب بسیار کند انجام می‌شود و نیاز به کار و عملیات بیشتری است؛ چراکه آواربرداری در ۹۰ درصد روستاهای سراب اصلا شروع نشده است.</p>
      <p>به گزارش ایسنا، نماینده مردم سراب در مجلس شورای اسلامی با بیان اینکه سراب یکی از سردترین نقطه‌های کشور است، گفت: امروز نزدیک بود پنج نفر را به دلیل مسمومیت با گاز مونوکسید کربن لوازم گرمایشی در چادرها از دست بدهیم.</p>
      <p>وی خاطر نشان کرد: متاسفانه امروز دو نفر بر اثر استنشاق گاز مونوکسید کربن در چادرها جان خود را از دست دادند، اما سه نفر نجات پیدا کردند.</p>
      <p>وی بیان کرد: همه توجه‌ها به سمت برپایی چادر متمرکز شده و فکری به حال تامین بخاری برقی نکرده‌ایم.</p>
      <p>داوودی با اشاره به تلف شدن احشام زلزله زدگان در این حادثه گفت: احشام هم در شهرستان میانه و هم در سراب جزو مهمترین سرمایه‌های این افراد هستند و این مشکل نیز توجه خاصی را می‌طلبد.</p>
      <p>وی، نیاز به غذای گرم، تامین گرمای سالم که آسیبی به مردم نزند و افزایش بیماری‌هایی مانند سرماخوردگی را از عمده مشکلات مردم مناطق زلزله زده عنوان کرد.</p>
    </article>
  </body>
</html>