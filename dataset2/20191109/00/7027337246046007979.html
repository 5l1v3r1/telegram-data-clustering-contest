<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697562/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C%D8%B4%D8%B1%D9%82%DB%8C-%D8%A2%D9%88%D8%A7%D8%B1%D8%A8%D8%B1%D8%AF%D8%A7%D8%B1%DB%8C-%D8%AF%D8%B1-%D8%B3%D8%B1%D8%A7%D8%A8-%D8%A8%D9%87-%D8%AF%D9%84%DB%8C%D9%84-%DA%A9%D9%85%D8%A8%D9%88%D8%AF-%D9%85%D8%A7%D8%B4%DB%8C%D9%86-%D8%A2%D9%84%D8%A7%D8%AA-%D8%A8%D9%87-%DA%A9%D9%86%D8%AF%DB%8C-%D9%BE%DB%8C%D8%B4-%D9%85%DB%8C%E2%80%8C%D8%B1%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="استاندار آذربایجان‌شرقی: آواربرداری در سراب به دلیل کمبود ماشین آلات به کندی پیش می‌رود"/>
    <meta property="og:description" content="استاندار آذربایجان‌شرقی گفت: کمبود ماشین آلاتی مانند لودر و بیل مکانیکی در مناطق زلزله زده به ویژه شهرستان سراب، آواربرداری در این مناطق را با کندی مواجه کرده است."/>
  </head>
  <body>
    <article>
      <h1>استاندار آذربایجان‌شرقی: آواربرداری در سراب به دلیل کمبود ماشین آلات به کندی پیش می‌رود</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035174_269.jpg"/>
      </figure>
      <p>استاندار آذربایجان‌شرقی گفت: کمبود ماشین آلاتی مانند لودر و بیل مکانیکی در مناطق زلزله زده به ویژه شهرستان سراب، آواربرداری در این مناطق را با کندی مواجه کرده است.</p>
      <p>به گزارش ایسنا؛ محمدرضا پورمحمدی در جلسه ستاد مدیریت بحران استانداری آذربایجان شرقی در تشریح این خبر اظهار کرد: از تمامی دستگاه‌های مسئول که ماشین آلات و تجهیزات در اختیار دارد، تقاضا داریم تا با در اختیار دادن تجهیزاتش، نیروهای عملیاتی را در آواربرداری سریع‌تر یاری کنند، اگر امکانات استان خودمان پاسخگو نبود، می‌توانیم از استان‌های معین کمک بگیریم.</p>
      <p>وی در بخش دیگری از سخنانش بر ضرورت تصویب هر چه سریع‌تر کمک‌های بلاعوض و اعطای وام‌های قرض‌الحسنه به زلزله زدگان توسط دولت تاکید کرد.</p>
      <p>وی در ادامه با اشاره به تلفات جانی و مالی این زمین‌لرزه گفت: طبق آخرین گزارشات از ۵۸۰ مصدوم این زلزله فقط ۱۲ یا ۱۳ نفر بستری بود و مابقی همه سرپایی درمان شده‌اند، همچنین این زمین لرزه باعث خسارت بیش از ۲۳۰۰ واحد مسکونی که تخریب ۱۰ الی ۱۰۰ درصدی دارند و تلف شدن بیش از ۱۵۰۰ رأس دام شده است.</p>
      <p>پورمحمدی تاکید کرد: خوشبختانه مواجهه با پیامدهای زلزله تا به این لحظه به خوبی مدیریت شده است و از همان ساعات اولیه وقوع زمین‌لرزه، نیروهای امدادی، انتظامی، بسیج، سپاه، ارتش و مسئولان استانی در محل حضور داشته و مسئولان کشوری همگی پیگیر ماجرا بودند.</p>
      <p>وی در ادامه با اشاره به برخی حواشی در شبکه‌های مجازی حول نبود اقدامات درمانی مناسب در ماجرای فوت زهرا، مشهورترین جانباخته زلزله تبریز، گفت: متاسفانه این کودک قبل از رسیدن به مرکز درمانی فوت شده بود و هیچ قصوری در خصوص امداد رسانی به مجروحان و مصدومان وجود ندارد.</p>
      <p>وی با بیان اینکه آواربرداری‌ها به طور جدی از فردا آغاز می‌شود، بیان کرد: برخی ساختمان‌های خشتی و گلی در این روستاها مربوط به ۱۰۰ سال قبل هستند و آواربرداری منازل تخریب شده زمان‌بر خواهد بود.</p>
      <p>استاندار آذربایجان شرقی با تاکید بر اینکه نباید به هیچ کسی که خانه‌اش تخریب نشده و اهل این روستاها نیست چادر یا کانکس داده شود، گفت: این امکانات جزو بیت‌المال هستند، دهیاران از جمعیت و خانوارهای روستایی اطلاع دارند و می‌توانند در خصوص ما را یاری کنند.</p>
      <p>وی در پایان بر ضرورت تأمین جایی برای اسکان موقت زلزله زدگان با توجه به فرارسیدن فصل سرما تاکید کرد.</p>
    </article>
  </body>
</html>