<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773303,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="הג'מבו של אל על יצא לפנסיה: מה עם מאות האחים שלו?"/>
    <meta property="og:description" content="חברת התעופה הלאומית חגגה את הוצאת המטוס משירות, אך מתוך כ-1,500 שנבנו, 531 מטוסי בואינג 747 עדיין טסים בשירות חברות תעופה, חברות מטען, יצרניות מנועים ואפילו בתי קזינו. מי עוד משתמש בהם, עד מתי, ולאן נעלמו אלף ג'מבואים?"/>
  </head>
  <body>
    <article>
      <h1>הג'מבו של אל על יצא לפנסיה: מה עם מאות האחים שלו?</h1>
      <h2>חברת התעופה הלאומית חגגה את הוצאת המטוס משירות, אך מתוך כ-1,500 שנבנו, 531 מטוסי בואינג 747 עדיין טסים בשירות חברות תעופה, חברות מטען, יצרניות מנועים ואפילו בתי קזינו. מי עוד משתמש בהם, עד מתי, ולאן נעלמו אלף ג'מבואים?</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">ניצן סדן</a></address>
      <p>השבוע זכתה אל על לתשומת לב עולמית: מטוס בואינג 747 ג'מבו שלה צייר נתיב בצורת צללית גופו, בטיסה שנערכה לרגל הוצאת המטוס משירות קווי הנוסעים של החברה. המטוס נולד עוד ב-1970 וחנך מהפכת תחבורה עולמית (עליה <a href="https://www.calcalist.co.il/internet/articles/0,7340,L-3745241,00.html">סיפרתי לכם בטור "הקברניט"</a>) ועתה, כמעט חמישים שנה אחר כך, נראה שהגיע לסוף ימיו.  </p>
      <p>ואולם, מאות ג'מבואים ממשיכים לטוס בשמחה: גם בארצנו הקטנטונת בשירות חברת המטען ק.א.ל, וגם בשירותן של יותר מ-70 חברות ברחבי העולם. אז מה קורה פה, בעצם? האם המטוס פורש? מתי נפסיק לראות את צלליתו מעל לערים, ולשמוע את שאון מנועיו?</p>
      <figure>
        <img src="https://images1.calcalist.co.il/PicServer3/2019/11/07/946003/10_l.jpg"/>
        <figcaption>צורת המטוס שעשה הג'מבו של אל על בטיסת הנוסעים האחרונה שלו <br/>צילום: FlightRadar24</figcaption>
      </figure>
      <p>
        <b>היכן נמצאים מטוסי הג'מבו שנותרו?</b>
      </p>
      <p>בסך הכל, יוצרו 1,553 מטוסי בואינג 747 לדגמיהם. 531 מהם עדיין טסים, כששלוש מחמש החברות שמפעילות הכי הרבה כאלה משתמשות בהם להטסת מטען. ואולם, יש גם חברות תעופה גדולות שמטיסות בהם נוסעים - בריטיש איירווייז, קוונטס, קוריאן אייר, לופטהנזה ו-KLM, למשל.</p>
      <figure>
        <img src="https://images1.calcalist.co.il/PicServer3/2018/08/28/842914/8_l.jpg"/>
        <figcaption>מטוס הג'מבו הראשון <br/>צילום: moneyinc</figcaption>
      </figure>
      <p>הם לא ישארו שם עוד הרבה זמן: בריטיש איירווייז, שמפעילה 30 כאלה, מתכננת להחליף אותם עד 2024, ולופטהנזה - עד 2025. זאת, על אף שמטוסי הראשונה ירדו מפס הייצור בין 1993 ל-1999, ואינם דינוזאורים משנות השבעים.</p>
      <figure>
        <img src="https://images1.calcalist.co.il/PicServer3/2019/11/07/946011/14_l.jpg"/>
        <figcaption>ג'מבו של KLM ניגש לנחיתה <br/>צילום: שאטרסטוק</figcaption>
      </figure>
      <p>גם חברות אחרות מצמצמות את מספר הג'מבואים שבידיהן. הסיבה היא לא <a href="https://www.calcalist.co.il/internet/articles/0,7340,L-3726001,00.html">גילו של המטוס</a>; חברת קספיאן איירליינס מפעילה ג'מבו בן חמישים, שהספיק לשרת קודם גם אצל TWA בארה"ב וגם אצל חיל האוויר האיראני - והוא טס יופי. מטוס שזוכה לתחזוקה מספקת יכול לטוס גם יותר ממאה שנה; ישנם מטוסים ממלחמת העולם הראשונה שעדיין טסים במפגנים באירופה וארה"ב. כשמדובר בחברה מסחרית, קרקוע מטוס ותיק הוא שאלה של מתי כבר לא משתלם לתחזק אותו ואילו אלטרנטיבות קיימות בשוק.</p>
      <p>
        <b>לאן נעלמו אלף ג'מבואים?</b>
      </p>
      <p>ובכן, בחמישים שנה יכול לקרות הרבה מאוד; חלק מהמטוסים קורקעו בשל תקלות שלא השתלם לתקן, אחרים פורקו לחלפים, וחלקם גם עברו תאונות והתרסקויות. חלקן היו דרמטיות ובעלות השפעה עולמית. למשל, ב-1983 הופל מטוס ג'מבו של קוריאן אייר לאחר שטייסיו טעו בדרך ונכנסו לשטח סובייטי. בעקבות אותה התרסקות, הפכה מערכת ה-GPS של צבא ארה"ב <a href="https://www.calcalist.co.il/internet/articles/0,7340,L-3743089,00.html">לזמינה לשימוש אזרחי בכל העולם</a>.</p>
      <figure>
        <img src="https://images1.calcalist.co.il/PicServer3/2018/07/26/835890/9L.jpg"/>
        <figcaption>איור הירי על מטוס הג'מבו של קוריאן אייר <br/>צילום: origo</figcaption>
      </figure>
      <p>תאונות אחרות היו דרמטיות בהיקפן; תאונת המטוס הקטלנית ביותר בהיסטוריה היתה התנגשות בין שני מטוסי ג'מבו בנמל התעופה של טנריף ב-1977; שני מטוסים עמדו על אותו המסלול ביום מעורפל, והאחד פשוט המריא אל תוך השני; 583 נהרגו, ולאחר התאונה שונו מהותית נהלי הבטיחות הרלוונטיים בכל העולם.</p>
      <p>
        <b>מדוע יוצאים המטוסים משירות?</b>
      </p>
      <p>הלקוח העיקרי, חברות התעופה, מעדיף כלים יעילים יותר; למשל, הבואינג 777 נושא מספר דומה של נוסעים וטס עם שני מנועים - מה שעושה אותו זול יותר לאחזקה. בנוסף, <a href="https://www.calcalist.co.il/internet/articles/0,7340,L-3724403,00.html">הבואינג 787 משדרג את הנוסחה</a> - קצת פחות נוסעים, לצד חיסכון גדול בהרבה בשל עיצוב יעיל יותר. דלק הוא ההוצאה הגדולה ביותר של חברת תעופה, ומטוסים חסכוניים הם הדבר הכי מבוקש בשוק.</p>
      <p> </p>
      <p> </p>
      <figure>
        <img src="https://images1.calcalist.co.il/PicServer3/2018/08/28/842918/10_l.jpg"/>
        <figcaption>מטוס הג'מבו ליד קודמו, הבואינג 707 <br/>צילום: CBS</figcaption>
      </figure>
      <p> </p>
      <p> </p>
      <p>גם לדגמים המתקדמים של המטוס, מסדרה 747-8, יש מגבלות: הג'מבו הוא עדיין מטוס מאוד גדול, שתופס הרבה מקום בנמל התעופה ומעלה הוצאות תפעול, וגם לא יכול להמריא ולנחות בכל שדה אזורי ולכן שימושיו מוגבלים.</p>
      <p> </p>
      <p> </p>
      <figure>
        <img src="https://images1.calcalist.co.il/PicServer3/2018/08/28/842926/shutterstock_704605870_l.jpg"/>
        <figcaption>לא כל שדה יתאים. ג'מבו <br/>צילום: משאטרסטוק</figcaption>
      </figure>
      <p> </p>
      <p>החברות מעדיפות מטוסים בינוניים שהם יעילים יותר ובעלי טווח ארוך, כדי שיוכלו להפעיל בגמישות את הצי שלהן ולהעביר את אותו כלי מביצוע טיסות טרנסאטלנטיות לטיסות מקומיות בעת הצורך. ואולם, לג'מבו עדיין ערך רב כמטוס מטען; מרכזי ההפצה הגדולים של חברות שילוח כ-UPS נמצאים גם כך בנמלי תעופה בינלאומיים, ולכן צפוי המטוס לשרת עוד שנים ארוכות בתפקידי מטען.</p>
      <p> </p>
      <p>
        <b>מי עוד מפעיל מטוסי ג'מבו?</b>
      </p>
      <p>לצד חברות תעופה, נמצאים מטוסים כאלה בשירות ממשלתי: גודלו של המטוס מושך מנהיגים עולמיים, ששמחים למלא את כל החלל שלו בפינוקים, לצד כל ציוד התקשורת, ההגנה, האבטחה והחירום. למשל, מטוס הנשיא האמריקאי אייר פורס 1 הוא בעצם, שישה מטוסי ג'מבו (אגב, הטייטל הזה ניתן לכל מטוס שמשנע את הנשיא), וגם ממשלות יפן, איראן, סעודיה ואיחוד האמירויות משתמשות ב-747 באותו אופן.</p>
      <p>   </p>
      <figure>
        <img src="http://www.calcalist.co.il/PicServer3/2019/11/07/946005/11_l.jpg"/>
      </figure>
      <p>אייר פורס וואן, אחד משישה מטוסי ג'מבו של ממשלת ארה"ב צילום:Shahram Sharifi GFDL 1.2</p>
      <p> </p>
      <p> </p>
      <p>לחברות המנועים פראט אנד וויטני וג'נרל אלקטריק יש כאלה להעברת חלקי מנוע ובחינתם, וגם לנאס"א יש אחד שנועד לניסויי ציוד טיסה והעברת רכיבים בין מרכזי הרכבה. בנוסף, ישנם מטוסי ג'מבו בידיים פרטיות. למשל, אחד משנע חלקי טילים עבור חברת וירג'ין גלקטיק, ואחר מטיס מיליונרים בעבור קזינו לאס וגאס סנדס.</p>
      <p> </p>
      <figure>
        <img src="https://images1.calcalist.co.il/PicServer3/2019/11/07/946009/13_l.jpg"/>
        <figcaption>ג'מבו מושבת בשבדיה שמתפקד כבית מלון <br/>צילום: Brorsson CC BY-SA 3.0</figcaption>
      </figure>
      <p> </p>
      <p>
        <b>מה יקרה למטוסי הג'מבו כשיצאו משירות?</b>
      </p>
      <p>מטוס שיוצא משירות חברה ולא נמכר לאחרת יכול לסיים את חייו בשתי דרכים עיקריות: כמקור לחלקי חילוף עבור מטוסים מאותו סוג שכן טסים, או כסכין גילוח. כן, מטוסים עשויים מאלומיניום איכותי מאוד, שמתאים לתעשיות אלומיניום אחרות לאחר עיבוד. למשל, סכיני גילוח, מוצרי אלקטרוניקה בידורית, צעצועים ועוד. לא פעם קרה שמטוסים נרכשו כדי להפוך לאטרקציות בדמות מסעדות ייחודיות או בתי מלון.</p>
      <p> </p>
      <p> </p>
      <p> </p>
      <p>בינתיים, ממשיך המטוס לטוס, ולהרעים בקולו; הוא עוצב הרבה לפני שנכנסו תקנות של זיהום רעש, ולכן קל לזהותו אפילו בלי לראות - זהו מטוס הנוסעים הרועש ביותר שעובר מעל לישראל. אז אם יוצא לכם לטוס במטוס הג'מבו, ניצרו את הרגעים: אתם נמצאים בתוך אגדה עם כנפיים, אגדה ששינתה לחלוטין את שוק התעופה - ומפנה את מקומה לחידושים ולאגדות הבאות. טיסה נעימה!</p>
    </article>
  </body>
</html>