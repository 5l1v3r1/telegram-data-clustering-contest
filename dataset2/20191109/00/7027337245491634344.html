<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697551/%D8%AE%D8%B3%D8%A7%D8%B1%D8%AA-%D8%B2%D9%85%DB%8C%D9%86-%D9%84%D8%B1%D8%B2%D9%87-%D8%A8%D9%87-130-%D8%B1%D9%88%D8%B3%D8%AA%D8%A7-%D8%AF%D8%B1-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="خسارت زمین لرزه به 130 روستا در آذربایجان شرقی"/>
    <meta property="og:description" content="استاندار آذربایجان ‌شرقی با بیان اینکه آواربرداری در مناطق زلزله زده از امروز آغاز شد، گفت: ساخت واحدهای مسکونی و بازسازی دیگر واحدها نیز به زودی آغاز می شود."/>
  </head>
  <body>
    <article>
      <h1>خسارت زمین لرزه به 130 روستا در آذربایجان شرقی</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035151_624.jpg"/>
      </figure>
      <p>استاندار آذربایجان ‌شرقی با بیان اینکه آواربرداری در مناطق زلزله زده از امروز آغاز شد، گفت: ساخت واحدهای مسکونی و بازسازی دیگر واحدها نیز به زودی آغاز می شود.</p>
      <p>به گزارش مهر، محمدرضا پورمحمدی استاندار آذربایجان ‌شرقی عصر امروز شنبه در بازدید از روستاهای زلزله‌زده سراب از بسیج امکانات برای ارائه خدمات به زلزله زدگان میانه و سراب خبر داد و گفت: از ساعات اولیه وقوع زلزله در این منطقه تمام نیروهای خدماتی و امدادی حضور دارند. همه امکانات دستگاه‌ها برای کمک‌رسانی به این مناطق بسیج شده است.</p>
      <p>پورمحمدی افزود: روسای سه قوه، معاون اول رئیس جمهوری، وزرای دولت و استانداران از دیروز در تماس‌های تلفنی پیگیر وضعیت زلزله‌ زدگان هستند.</p>
      <p>وی با اشاره به اینکه عمده نیازمندی‌های مردم در مناطق زلزله ‌زده وسایل گرمایشی و مواد غذایی است، ادامه داد: مردم کمک‌های نقدی و غیرنقدی خود را به جمعیت هلال احمر تحویل دهند و از مراجعه مستقیم به مناطق زلزله‌زده خودداری کنند.</p>
      <p>استاندار آذربایجان شرقی سپس در خصوص میزان خسارت های در شهرستان سراب نیز گفت: در شهرستان سراب ۲۵ روستا در اثر زلزله دچار آسیب جدی شده و خوشبختانه تلفات جانی در این شهرستان نداشتیم.</p>
      <p>وی با بیان اینکه مقاوم نبودن خانه‌ها دلیل اصلی خسارت های ناشی از زلزله است، ابراز داشت: باید توجه ویژه ای به مقاوم سازی خانه های روستایی و بافت فرسوده داشته باشیم.</p>
      <p>پورمحمدی با بیان اینکه پیگیر امور همه روستاهای زلزله‌زده هستیم، گفت: کار بازسازی به سرعت آغاز شود. ۱۳۰ روستا در میانه و سراب دچار خسارت شده‌ است.</p>
      <p>استاندار آذربایجان شرقی همچنین میزان خسارت‌های واردشده به خانه‌های روستایی را بررسی کرد و از نزدیک با روستاییان به گفت‌ و گو پرداخت و ضمن ابراز همدردی با آنها، در جریان چگونگی کمک‌رسانی از سوی دستگاه‌های مسئول قرار گرفت.</p>
    </article>
  </body>
</html>