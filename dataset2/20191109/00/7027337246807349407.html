<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697528/%D8%A7%D8%A8%D9%84%D8%A7%D8%BA-%D8%AF%D8%B3%D8%AA%D9%88%D8%B1%D8%A7%D9%84%D8%B9%D9%85%D9%84-%D9%86%D8%AD%D9%88%D9%87-%D9%BE%D8%B1%D8%AF%D8%A7%D8%AE%D8%AA-%D8%AA%D8%B3%D9%87%DB%8C%D9%84%D8%A7%D8%AA-%D8%AE%D8%B1%DB%8C%D8%AF-%D9%88-%D8%B3%D8%A7%D8%AE%D8%AA-%D9%85%D8%B3%DA%A9%D9%86-%D8%A8%D9%87-%D8%A7%DB%8C%D8%AB%D8%A7%D8%B1%DA%AF%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="ابلاغ دستورالعمل نحوه پرداخت تسهیلات خرید و ساخت مسکن به ایثارگران"/>
    <meta property="og:description" content="مدیرکل مسکن و امور گلزارهای بنیاد شهید و امور ایثارگران از ابلاغ دستورالعمل نحوه پرداخت تسهیلات خرید و یا ساخت مسکن به ایثارگران در سال ۱۳۹۸ به بنیاد استان‌ها خبر داد."/>
  </head>
  <body>
    <article>
      <h1>ابلاغ دستورالعمل نحوه پرداخت تسهیلات خرید و ساخت مسکن به ایثارگران</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035094_202.jpg"/>
      </figure>
      <p>مدیرکل مسکن و امور گلزارهای بنیاد شهید و امور ایثارگران از ابلاغ دستورالعمل نحوه پرداخت تسهیلات خرید و یا ساخت مسکن به ایثارگران در سال ۱۳۹۸ به بنیاد استان‌ها خبر داد.</p>
      <p>به گزارش ایرنا، خداکرم کولیوند با اعلام این خبر گفت: پس از تصویب مبلغ قابل پرداخت در قالب خرید و یا ساخت مسکن ایثارگران برای سال ۱۳۹۸ در هیات دولت، موضوع از آن طریق به بانک مرکزی برای تعیین بانک‌های عامل و سهمیه هر یک از بانک‌ها ابلاغ شد؛ بانک مرکزی نیز پس از تصویب آن در شورای پول و اعتبار، بانک‌های عامل و سهمیه آن‌ها را مشخص و به بنیاد شهید و امور ایثارگران و بانک‌های عامل ابلاغ کرد.<br/>وی ادامه داد: بر این اساس مقرر شده است در سال ۱۳۹۸ در شهرهای بیش از یک میلیون نفر جمعیت مبلغ ۱۳۰ میلیون تومان، مراکز استان‌ها ۱۰۰ میلیون تومان، سایر شهرها ۸۵ میلیون تومان، روستاها ۵۰ میلیون تومان و در شهرهای جدید معادل سقف تسهیلات مرکز استان‌ها و با نرخ چهار درصد با مدت باز پرداخت ۲۰ ساله بدون رعایت الگوی مصرف و نوساز بودن مسکن پرداخت شود.</p>
      <p><b>مبلغ تسهیلات نسبت به سال گذشته ۳۰ درصد افزایش یافته</b><br/>مدیرکل مسکن و امور گلزارهای بنیاد شهید و امور ایثارگران با بیان اینکه این تسهیلات نسبت به مبلغ تسهیلات سال گذشته ۳۰ درصد افزایش یافته است، افزود: واجدین شرایط دریافت این تسهیلات جانبازان با اولویت درصد جانبازی، آزادگان، خانواده شهدا (همسر، فرزند و والدین)، همسر جانبازان و آزادگان متوفی و یا قیم قانونی آنان طبق ماده ۳ قانون جامع خدمت‌رسانی به ایثارگران و فرزندان جانبازان ۷۰ درصد و بالاتر هستند.<br/>کولیوند ادامه داد: وام مجدد صرفاً در قالب خرید به ایثارگرانی پرداخت خواهد شد که وام فعلی آنان تا سقف ۲۰ میلیون تومان بوده و تا پایان سال ۱۳۹۶ تسویه شده باشد. جانبازان ۷۰ درصدی نیز که با توجه به وضعیت جسمانی دارای مسکن نامناسب هستند می‌توانند پس از تسویه تسهیلات قبلی مسکن مجدداً از این تسهیلات بهره‌مند شوند. همچنین وام مجدد صرفاً در قالب ساخت به ایثارگرانی که در سنوات گذشته از تسهیلات مسکن کمتر از سقف تسهیلات مصوب در سال ۱۳۹۰ استفاده کرده‌اند فقط برای یک بار پس از تسویه تسهیلات قبلی امکان‌پذیر است.</p>
      <p>وی در پایان در خصوص روند ارائه تسهیلات مسکن گفت: ایثارگران ابتدا باید در سیستم اینترنتی ثبت‌نام کرده و پس از تعیین اولویت و اعلام بنیاد شهید و امور ایثارگران به دفاتر مربوطه مراجعه تا اقدامات لازم صورت پذیرد.</p>
      <p>تمدید مهلت ارسال آثار به نخستین «جشنواره ملی آواها و نواهای ایثار»</p>
      <p>مدیرکل امور هنری بنیاد شهید و امور ایثارگران از تمدید مهلت ارسال آثار به نخستین «جشنواره ملی آواها و نواهای ایثار» با موضوعات آواها، نواها و سروده‌های آوایی و آیینی با محوریت فرهنگ ایثار و شهادت به دلیل استقبال علاقه‌مندان تا ۲۰ آذر خبر داد.</p>
      <p>سید مرتضی حسینی مدیرکل امور هنری بنیاد شهید و امور ایثارگران و دبیر نخستین «جشنواره ملی آواها و نواهای ایثار»، گفت: با توجه به استقبال خوب هنرمندان سراسر کشور از این جشنواره و و با علم به اینکه تولید آثار هنری موضوع جشنواره نیاز به زمان بیشتری دارد، تصمیم گرفتیم مدت فراخوان را تا بیستم آذرماه تمدید کنیم تا هنرمندان عزیز فرصت ارسال آثارشان را در زمان تعیین شده داشته باشند.</p>
      <p>وی با تاکید بر اینکه موسیقی آواها و نواهای سرزمین ایران، یکی از تأثیرگذارترین گونه‌های موسیقیایی و بستری مناسب برای ترویج فرهنگ ارزشمند ایثار است، خاطرنشان کرد: شناسایی و تجلیل از پدیدآورندگان آثار هنری ارزشمند در زمینه ترویج فرهنگ ایثار و شهادت و از خود گذشتگی (ایثار اجتماعی)، بسط و تعمیق و ترویج هنر آوایی و آیینی با محوریت فرهنگ ایثار و شهادت از مهمترین اهداف برگزاری این جشنواره هستند.</p>
      <p>لازم به ذکر است هنرمندان می‌توانند تا روز چهارشنبه بیستم آذرماه برای ثبت‌نام توسط سرپرست گروه به سایت جشنواره به آدرس نویدشاهد مراجعه و پس از ثبت‌نام و دریافت کد رهگیری از طریق پست سفارشی مدارک شناسایی اعضای گروه (یک قطعه عکس اسکن شده – تصویر کارت ملی – متن شعر و ترانه) را به همراه اثر خویش در قالب ۴ نسخه لوح فشرده با درج کد رهگیری بر روی فرم ثبت‌نام تکمیل‌شده فایل پی دی اف را به دبیرخانه جشنواره ارسال کنند.</p>
      <p>چهارصد و بیستمین شماره هفته‌نامه «حیات طیبه» بنیاد شهید منتشر شد</p>
      <p>به گزارش «ایثار» چهارصد و بیستمین شماره نشریه «حیات طیبه» با مطالبی چون «نتیجه‌ای از گفت‌وگو با آمریکایی‌ها حاصل نخواهد شد»، «پیروزی در برابر استکبار از طریق مقاومت به دست می‌آید»، «مسلمانان در نهضت آزادی هندوستان»، «رزمنده روزهای مقاومت و آزادسازی سنندج»، «مدافع شجاع اهل سنت در برابر اشغالگران بعثی»، «سرداری با افتخارات پرشمار»، «وحدت رمز اقتدار جامعه اسلامی»، «فرزند مقاومت که روز شهید به نام او ثبت شد»، «دولت به دنبال تهیه و تصویب آیین نامه شهید خدمت»، «رواج ایثار اجتماعی برای رفع مشکلات کشور ضروری است»، «بررسی بیش از ۳۰۰ پرونده در کمیسیون احراز جانبازی استان کرمان»، «برگزاری کمیسیون پزشکی بنیاد در استان‌های قم، البرز، ایلام و گلستان»، «تمدید مهلت ارسال آثار به نخستین جشنواره ملی آواها و نواهای ایثار»، «راهیابی فیلم لسک به بخش مسابقه جشنواره بین‌المللی فیلم کوتاه تهران»، «سفر زیارتی- سیاحتی جانبازان اعصاب و روان به مشهد مقدس»، «اثری درباره شهیدی که لانه جاسوسی را تسخیر کرد» و «مراسم پاسداشت شهدای هنرمند برگزار می‌شود» منتشر شده است.</p>
    </article>
  </body>
</html>