<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697534/%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D8%B1-%D8%A7%D9%86%DA%AF%D9%84%DB%8C%D8%B3%E2%80%8C-%D8%AE%D8%B1%D9%88%D8%AC-%D8%A7%D8%B2-%D8%A7%D9%86%E2%80%8C%D9%BE%DB%8C%E2%80%8C%D8%AA%DB%8C-%D8%AF%D8%B1-%D8%B4%D8%B1%D8%A7%DB%8C%D8%B7-%D9%81%D8%B9%D9%84%DB%8C-%D8%A8%D9%87-%D8%B3%D9%88%D8%AF-%DA%A9%D8%B4%D9%88%D8%B1-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="سفیر ایران در انگلیس:‌ خروج از ان‌پی‌تی در شرایط فعلی به سود کشور نیست"/>
    <meta property="og:description" content="سفیر ایران در انگلیس در واکنش به انتشار برخی اخبار نادرست از اظهارات او در جلسه هفته گذشته با نمایندگان رسانه‌های انگلیس تصریح کرد که خروج ایران از پیمان منع گسترش تسلیحات هسته‌ای (ان.پی.تی) در شرایط فعلی به سود کشور نیست."/>
  </head>
  <body>
    <article>
      <h1>سفیر ایران در انگلیس:‌ خروج از ان‌پی‌تی در شرایط فعلی به سود کشور نیست</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035110_978.jpg"/>
      </figure>
      <p>سفیر ایران در انگلیس در واکنش به انتشار برخی اخبار نادرست از اظهارات او در جلسه هفته گذشته با نمایندگان رسانه‌های انگلیس تصریح کرد که خروج ایران از پیمان منع گسترش تسلیحات هسته‌ای (ان.پی.تی) در شرایط فعلی به سود کشور نیست.</p>
      <p>به گزارش ایرنا؛ «حمید بعیدی نژاد» روز شنبه با انتشار پیامی در توییتر نوشت: شکست برجام طبعا این تفکر را که ایران به‌دلیل عدم بهره‌مندی از حقوق خود در زمینه فن‌آوری صلح‌آمیز هسته ای باید از ان‌پی‌تی خارج شود، تقویت خواهد کرد، هر چند ایران در شرایط فعلی چنین گزینه ای را بنفع کشور نمی داند.</p>
      <p>او در نشستی که پنجشنبه گذشته با حضور نمایندگان روزنامه‌ها و رسانه های اصلی انگلیس در سفارت ایران در لندن برگزار شد، با اشاره به برگزاری کنفرانس مهم پیمان منع گسترش تسلیحات هسته ای (ان‌پی‌تی) در سال آینده در نیویورک گفت که شکست برجام بطور قطع و بی تردید به تضعیف ان‌پی‌تی منجر خواهد گردید.</p>
      <p>وی آمریکا را گرفتار توهم دانست و گفت که واشنگتن تصور می کند خروج از برجام وسیله‌ای برای تحت فشار قرار دادن و صدمه زدن به اقتصاد و جامعه ایران است. این تصور غلط از جانب آمریکا به ان‌پی‌تی نیز لطمه خواهد زد.</p>
      <p>سفیر کشورمان در پاسخ به سئوالی در مورد احتمال خروج ایران از ان‌پی‌تی ضمن یادآوری فتوای رهبر معظم انقلاب خاطرنشان کرد که ایران به هیچ عنوان به دنبال تسلیحات اتمی نخواهد بود. البته در داخل ایران دیدگاه هایی وجود دارد که استدلال می کنند تهران از عضویت در ان‌پی‌تی هیچ سودی نبرده و فقط هزینه تحمل کرده است.</p>
      <p>وی تصریح کرد دولت تلاش می کند این افراد را متقاعد کند که خروج از ان‌پی‌تی به نفع ایران نیست.</p>
      <p>در این جلسه بعیدی نژاد همچنین گام چهارم ایران برای کاهش تعهدات در چارچوب برجام را به‌مثابه اقدام «بیدار باش» ایران برای نجات این توافق توصیف و تصریح کرد که طرف‌های ‌اروپایی‌ عضو برجام باید برای حفظ این توافق هزینه کنند.</p>
    </article>
  </body>
</html>