<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620530/%D8%A7%D8%B1%D8%AF%D9%88%D8%BA%D8%A7%D9%86-%D9%85%D9%85%DA%A9%D9%86-%D8%A7%D8%B3%D8%AA-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%B9%D8%B1%D8%A7%D9%82-%D8%A8%D9%87-%D8%A7%DB%8C%D8%B1%D8%A7%D9%86-%DA%AF%D8%B3%D8%AA%D8%B1%D8%B4-%D9%BE%DB%8C%D8%AF%D8%A7-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T00:51:00+00:00"/>
    <meta property="og:title" content="اردوغان: ممکن است اعتراضات عراق به ایران گسترش پیدا کنند"/>
    <meta property="og:description" content="رجب طیب اردوغان درباره اعتراضات عراق گفت: &quot;بگذارید صریح بگویم، ما حدس‌هایی داریم که چه کسانی پشت این شورش‌ها در عراق هستند. ما همچنین حدس می‌زنیم که اینها ممکن است به ایران گسترش پیدا کنند.&quot;"/>
  </head>
  <body>
    <article>
      <h1>اردوغان: ممکن است اعتراضات عراق به ایران گسترش پیدا کنند</h1>
      <address>
        <time datetime="2019-11-09T00:51:00+00:00">09 Nov 2019, 00:51</time>
      </address>
      <p>
        <i>رجب طیب اردوغان درباره اعتراضات عراق گفت: "بگذارید صریح بگویم، ما حدس‌هایی داریم که چه کسانی پشت این شورش‌ها در عراق هستند. ما همچنین حدس می‌زنیم که اینها ممکن است به ایران گسترش پیدا کنند."</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رجب طیب اردوغان، رئیس جمهور ترکیه با اشاره به اعتراضات عراق درباره کسانی که می‌خواهند "جهان اسلام را دچار تفرقه کنند" هشدار داد و گفت از نظر او احتمال دارد که اعتراضات عراق به ایران گسترش پیدا کند.</p>
      <p>اردوغان، که در حاشیه سفرش به مجارستان در جمع خبرنگاران صحبت می‌کرد، از موضع ایران درباره حمله ترکیه به شمال سوریه نیز انتقاد کرد. او گفت موضع ایران درباره این عملیات ترکیه را "آزرده خاطر" کرده است.</p>
      <figure>
        <img src="https://aftabnews.ir/files/fa/news/1398/8/18/356795_387.jpg"/>
      </figure>
      <p>رجب طیب اردوغان درباره اعتراضات عراق گفت: "بگذارید صریح بگویم، ما حدس‌هایی داریم که چه کسانی پشت این شورش‌ها در عراق هستند. ما همچنین حدس می‌زنیم که اینها ممکن است به ایران گسترش پیدا کنند."</p>
      <p>او دلیل اعتراض‌ها و گسترش احتمالی آن به ایران را از نظر خود این چنین توضیح داد: "دستور کار این است که جهان اسلام دچار تفرقه شود و ما علیه همدیگر بایستیم. فکرش را بکنید: عراق مواضعی علیه ما گرفت. حتی ایران هم مواضعی منفی علیه ما گرفت."</p>
      <p>خبرنگاری از رئیس جمهور ترکیه پرسید آیا مخالفت ایران با حمله ترکیه به شمال سوریه باعث "آزردگی خاطر" شده، که او در پاسخ گفت: "چه طور نشده باشد؟ تروریست‌ها مردم ما را شهید می‌کنند و بین سربازان و غیرنظامیان فرقی نمی‌گذارند. ما نمی‌توانیم بیکار بنشینیم."</p>
      <p>اردوغان از حضور نظامی ترکیه در سوریه و عراق دفاع کرده و گفته فعالیت‌های نظامی ترکیه در این دو کشور ادامه خواهد داشت.</p>
      <p>او با اشاره به اعتراضات عراق گفت ممکن است ترکیه به دشواری‌هایی بربخورد، اما "چه در سنجار و چه قندیل" به عملیات خود ادامه خواهد داد. اشاره اردوغان به کوهستان‌های‌ عراق است که نیروهای حزب کارگران کردستان (پ‌ک‌ک) در آن حضور دارند.</p>
      <p>ترکیه حزب کارگران کردستان را گروهی تروریستی می‌داند و با این توجیه که این گروه با نیروهای کرد در سوریه ارتباط داشته به مناطقی در شمال سوریه حمله کرد.</p>
    </article>
  </body>
</html>