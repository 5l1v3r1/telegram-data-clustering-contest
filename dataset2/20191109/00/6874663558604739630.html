<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773342,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="בגלל שפעת החזירים: המחירים בסין עלו באוקטובר בקצב המהיר זה שמונה שנים"/>
    <meta property="og:description" content="מדד המחירים לצרכן קפץ ב-3.8% בחודש שעבר, לאחר ששפעת חזירים גרמה למות של חזירים רבים והכפילה את מחיר הבשר"/>
  </head>
  <body>
    <article>
      <h1>בגלל שפעת החזירים: המחירים בסין עלו באוקטובר בקצב המהיר זה שמונה שנים</h1>
      <h2>מדד המחירים לצרכן קפץ ב-3.8% בחודש שעבר, לאחר ששפעת חזירים גרמה למות של חזירים רבים והכפילה את מחיר הבשר</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">שירות כלכליסט</a></address>
      <p>המחירים בסין קפצו בחדות בחודש שעבר: מדד המחירים לצרכן בחודש אוקטובר (CPI) עלה בשיעור של 3.8% לעומת השנה הקודמת, העלייה החדה ביותר מאז ינואר 2012 שגם הכתה את תחזיות האנליסטים שציפו לעלייה של 3.3%. הסיבה המרכזית לעלייה החדה היא זינוק במחירי בשר החזיר, על רקע התפשטות שפעת החזירים האפריקאית במדינה שגרמה למותם של חזירים רבים והקטינה את ההיצע. מחירי בשר החזיר יותר מהכפילו את עצמם בחודש שעבר.</p>
      <p>האינפלציה הצרכנית הגואה מוסיפה לכאב הראש של קובעי המדיניות שרצים נגד השעון בניסיון לעמוד ביעדי הצמיחה של בייג'ינג, בזמן שהכלכלה השנייה בגודלה בעולם מאיטה לקצה התחתון של טווח 6% עד 6.5% ל-2019. "למרות שאנחנו מצפים מהבנק המרכזי הסיני לשמור על עמידתו במדיניות ההקלות, אנחנו מאמינים שיש סיכוי מוגבר לסחרור במחירי החזיר העולים ובאפקט שזה יוצר על מחירי מזונות אחרים", כתבו אנליסטים מבית ההשקעות נומורה (Nomura) במזכר שפרסמו בראשון בנובמבר.</p>
      <figure>
        <img src="https://images1.calcalist.co.il/PicServer3/2018/03/26/805708/14828762_H1007423_l.jpg"/>
        <figcaption>חזירים <br/>צילום: בלומברג</figcaption>
      </figure>
      <p>לעומת זאת, מחירי הייצור בסין צנחו באוקטובר לשפל של שלוש שנים, מה שמכריח את בייג'ינג להמשיך ולהציע תמריצים למגזר הייצור שממשיך להיחלש עם הירידה בביקוש והחבטות שקיבל מאז תחילת מלחמת הסחר עם ארצות הברית. מדד מחירי הייצור, המהווה אינדיקציה לרווחיות של חברות ירד ב-1.6% באוקטובר משנה קודם לכן, ובכך הוא מציין את הירידה התלולה ביותר מאז יולי 2016. אנליסטים הזהירו מהתכווצות של 1.5% במדד זה. הירידה המתמדת במחירים של המפעלים מתיישבת עם אינדיקטורים אחרים שפורסמו בסין ומציגים התכווצות בפעילות הייצור באוקטובר, כאשר מדד מנהלי הרכש הרשמי מציג התכווצות נוספת חודש שישי ברציפות.</p>
      <p>בזמן שוושינגטון ובייג'ינג עובדות על ניסוח החלק הראשון של הסכם הסחר ביניהן, אנליסטים רבים נזהרים מאפשרות שהסכם כזה לא ייסגר, אחרי קריסת השיחות בתחילת מאי. בזמן הזה יצרנים סיניים ממשיכים להתמודד עם לחצים המגיעים בעקבות המכסים שכבר הוטלו עליהם.</p>
    </article>
  </body>
</html>