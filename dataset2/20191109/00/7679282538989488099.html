<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uppcl-pf-scam-several-hours-of-interrogation-to-ap-mishra-questions-asked-by-showing-many-documents-2839705.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T00:29:29+00:00"/>
    <meta property="og:title" content="UPPCL PF Scam : एपी मिश्रा से कई घंटे पूछताछ, कई दस्तावेज दिखाकर पूछे सवाल"/>
    <meta property="og:description" content="यूपीपीसीएल में 22 अरब रुपये के पीएफ घोटाले में गिरफ्तार पूर्व एमडी एपी मिश्रा से रिमाण्ड के दूसरे दिन शुक्रवार को कई घंटे पूछताछ की गई। इस दौरान वह कई बार ईओडब्ल्यू की टीम के सामने झुझलायें..."/>
  </head>
  <body>
    <article>
      <h1>UPPCL PF Scam : एपी मिश्रा से कई घंटे पूछताछ, कई दस्तावेज दिखाकर पूछे सवाल</h1>
      <address><time datetime="2019-11-09T00:29:29+00:00">09 Nov 2019, 00:29</time> by <a rel="author">प्रमुख संवाददाता, लखनऊ।</a></address>
      <p>यूपीपीसीएल में 22 अरब रुपये के पीएफ घोटाले में गिरफ्तार पूर्व एमडी एपी मिश्रा से रिमाण्ड के दूसरे दिन शुक्रवार को कई घंटे पूछताछ की गई। इस दौरान वह कई बार ईओडब्ल्यू की टीम के सामने झुझलायें भी।</p>
      <p>सुबह सचिव प्रवीण कुमार गुप्ता से अलग पूछताछ की गई। यही नहीं दोनों के बयानों का मिलान कराने के बाद करीब एक घंटे तक सबका आमना-सामना भी कराया गया। इस दौरान ईओडब्ल्यू के अफसरों ने फाइलें सामने रखकर कई सवाल पूछे। दो घंटे बाद सचिव प्रवीण को एक डिप्टी एसपी के नेतृत्व में आगरा भेज दिया गया। आगरा में सचिव के घर तलाशी ली गई।</p>
      <p><b>सबको सब पता था, फिर गड़बड़ी किस दबाव में हुई</b><br/>ईओडब्ल्यू के डीजी आरपी सिंह निदेशक, सचिव और पूर्व एमडी से पुराने और नये नियमों के बारे में जानते रहे। साथ ही यह भी पूछा कि नए नियम के अनुसार निवेश क्यों नहीं किया गया? सबको सबकुछ पता था तो ऐसी गड़बड़ी किसके दबाव में हुई। हालांकि इस सवाल पर तीनों के बयान विरोधाभासी थे।</p>
      <p><b>दफ्तर से कुछ और दस्तावेज लिए</b><br/>ईओडब्ल्यू की एक टीम शुक्रवार दोपहर बाद यूपीपीसीएल के दफ्तर चौथी बार पहुंची। यहां पर तीन कर्मचारियों से पूछताछ की, फिर करीब एक दर्जन और फाइलें लेकर पुलिस मुख्यालय लौटी। ये फाइलें इससे पहले किये गए निवेश से जुड़ी थी। इन फाइलों को भी आरोपियों के सामने रखकर कई सवाल किये गए।</p>
      <p><b>प्रस्ताव क्यों नहीं पास होते थे</b><br/>फाइलों के मंथन से साफ हुआ कि पूर्व एमडी एपी मिश्रा के समय में जितनी भी फाइलें पास होती थी, उनके लिये प्रस्ताव पास नहीं होते थे। मसलन डीएचएफसीएल में रुपये जमा करने से जुड़ी फाइलों के अनुमोदन के लिये भी प्रस्ताव नहीं पास कराया गया। जबकि प्रस्ताव पास कराना जरूरी होता है। इस बारे में शुक्रवार को भी जांच अधिकारियों ने तीनों आरोपियों से अलग-अलग पूछा लेकिन किसी ने संतोषजनक जवाब नहीं दिया। </p>
      <p><b>एपी मिश्रा इनकार ही करते रहे</b><br/>ईओडब्ल्यू के कई सवालों के जवाब में पूर्व एमडी एपी मिश्रा खुद को निर्दोष बताते रहे। अधिकतर सवालों के जवाब में उन्होंने यही कहा कि उन्होंने सब कुछ नियमों के तहत ही किया है। शुक्रवार को उन्हें उस फाइल को भी दिखाया जाना था जिसमें उन्होंने प्रस्ताव पास कराये बिना ही डीएचएफसीएल में रुपये जमा कराने के लिये आगे बढ़ा दी थी। इस पर उनके हस्ताक्षर भी थे। पर, इस सम्बन्ध में वह हर बार यही कहते रहे कि हस्ताक्षर के बारे में उन्हें याद नहीं है। इस पर शुक्रवार को उनके सामने इस फाइल को लाया जाना था पर ऐसा नहीं हो सका। अब यह फाइल शनिवार को दिखायी जा सकती है।</p>
      <p><b>फोरेंसिक जांच करायी जायेगी</b><br/>डीआईजी हीरा लाल ने बताया कि अब तक जो लैपटाप, पेन ड्राइव व अन्य सामान बरामद हुए हैं, उनकी फोरेंसिक जांच करायी जायेगी। इसके अलावा कुछ और तथ्य मिले हैं जिस आधार पर आगे की पड़ताल करायी जायेगी।</p>
      <p><b>आज दो आरोपियों की रिमाण्ड खत्म होगी</b><br/>पीएफ घोटाले में गिरफ्तार निदेशक (वित्त) सुधांशु द्विवेदी और सचिव प्रवीण कुमार गुप्ता की तीन दिन ही रिमाण्ड 9 नवम्बर की शाम चार बजे तक खत्म हो जायेगी। वहीं पूर्व एमडी एपी मिश्रा की रिमाण्ड 10 नवम्बर की सुबह 10 बजे तक है।</p>
    </article>
  </body>
</html>