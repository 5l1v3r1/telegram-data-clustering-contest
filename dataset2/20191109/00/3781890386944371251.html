<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740736"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T00:20:00+00:00"/>
    <meta property="og:title" content="'สม รังสี'นั่งเครื่องบินจากปารีส มายัง'จุดหมายในเอเชีย'"/>
    <meta property="og:description" content="นายสม รังสี คู่แค้นของสมเด็จฮุน เซน นายกรัฐมนตรีกัมพูชา โดยสารเที่ยวบินออกจากฝรั่งเศสมายัง 'จุดหมายแห่งหนึ่งในเอเชีย' ตามการเปิดเผยของคนสนิทซึ่งยังติดอยู่ที่มาเลเซีย และบรรดาแกนนำฝ่ายต่อต้านรัฐบาลกัมพูชายังคงเชื่อมั่นจะสามารถข้ามแดนได้ตามแผน"/>
  </head>
  <body>
    <article>
      <h1>'สม รังสี'นั่งเครื่องบินจากปารีส มายัง'จุดหมายในเอเชีย'</h1>
      <address>
        <time datetime="2019-11-09T00:20:00+00:00">09 Nov 2019, 00:20</time>
      </address>
      <p>
        <b>นายสม รังสี คู่แค้นของสมเด็จฮุน เซน นายกรัฐมนตรีกัมพูชา โดยสารเที่ยวบินออกจากฝรั่งเศสมายัง "จุดหมายแห่งหนึ่งในเอเชีย" ตามการเปิดเผยของคนสนิทซึ่งยังติดอยู่ที่มาเลเซีย และบรรดาแกนนำฝ่ายต่อต้านรัฐบาลกัมพูชายังคงเชื่อมั่นจะสามารถข้ามแดนได้ตามแผน</b>
      </p>
      <p>สำนักข่าวต่างประเทศรายงานจากกรุงพนมเปญ ประเทศกัมพูชา เมื่อวันที่ 9 พ.ย. ว่านางมู ซกฮัว อดีตรองหัวหน้าพรรคกู้ชาติกัมพูชา ( ซีเอ็นอาร์พี ) และเป็นคนสนิทของนายสม รังสี ซึ่งเป็นผู้ร่วมก่อตั้งพรรคซีเอ็นอาร์พี กล่าวเมื่อวันศุกร์ ที่มาเลเซีย โดยเธอได้รับการปล่อยตัวเมื่อวันพฤหัสบดีที่ผ่านมา หลังถูกกักตัวอยู่ที่สำนักงานตรวจคนเข้าเมืองของท่าอากาศยานนานาชาติกัวลาลัมเปอร์นานถึง 24 ชั่วโมง ว่านายสม รังสี สามารถโดยสารเที่ยวบินของสายการบินแห่งหนึ่งออกจากท่าอากาศยานนานาชาติชาร์ล เดอ โกล ในกรุงปารีส มุ่งหน้าสู่ "ประเทศในเอเชีย" ซึ่งเป็นความเคลื่อนไหวสำคัญที่ยืนยันว่าแผนการของนายสม รังสี คู่ปรับทางการเมืองตลอดกาลของสมเด็จฮุน เซน นายกรัฐมนตรีกัมพูชา "ยังไม่เปลี่ยนแปลง" นั่นคือการเดินทางข้ามพรมแดนจากไทยเข้าสู่กัมพูชา "ภายในวันเสาร์ที่ 9 พ.ย. นี้. ซึ่งเป็นวันชาติของประเทศพอดี และเธอยังคงหวังว่ารัฐบาลไทย "จะเปลี่ยนใจ"</p>
      <figure>
        <iframe src="https://www.youtube.com/embed/vj5-1TwYMmA" width="640" height="360" data-service="Youtube" scrolling="no"/>
      </figure>
      <p><b>Rainsy Sam Channel</b><br/> </p>
      <figure>
        <iframe data-src="https://twitter.com/MelGohCNA/status/1192735232639660033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ นายสม รังสี ลี้ภัยอยู่ในฝรั่งเศสนานกว่า 4 ปี และเดิมทีต้องการโดยสารเที่ยวบินของการบินไทย "แต่ไม่ได้รับอนุญาต" ส่วนพรรคซีเอ็นอาร์พีถูกยุบตามคำสั่งของศาลฎีกาในกรุงพนมเปญ เมื่อเดือนพ.ย. 2560 ขณะเดียวกัน นางมู ซกฮัว กล่าวปลุกระดมแรงงานกัมพูชาในไทยให้ไปชุมนุมกันที่จุดผ่านแดนถาวรบ้านคลองลึก ที่อำเภออรัญประเทศ ในจังหวัดสระแก้ว ซึ่งติดกับจุดผ่านแดนถาวรปอยเปตของกัมพูชา เพื่อรอพบกับบรรดาแกนนำฝ่ายค้านและแนวร่วมทุกคนซึ่งจะปรากฏตัวด้วย<br/> </p>
      <figure>
        <iframe data-src="https://twitter.com/pakhead/status/1192784128157966337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/voakhmer/status/1192962613908516865?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ความเคลื่อนไหวดังกล่าวเกิดขึ้นในเวลาเดียวกับที่กระทรวงการต่างประเทศกัมพูชาประกาศยกเลิกหนังสือเดินทางของพลเมือง 12 คน หนึ่งในนั้นคือนางมู ซกฮัว แต่เธอยังมีหนังสือเดินทางของสหรัฐ อย่างไรก็ตาม เป็นที่น่าสังเกตว่าไม่มีชื่อของนายสม รังสี ด้านนายเฟย สีฟัน โฆษกพรรคประชาชนกัมพูชา ( ซีพีพี ) ของสมเด็จฮุน เซน ยืนยันว่ารัฐบาลพนมเปญไม่มีนโยบายเจรจากับ "คณะกบฏ" นำโดยนายสม รังสี "อย่างเด็ดขาด"  แต่กล่าวถึงบรรยากาศเจ้าหน้าที่ฝ่ายความมั่นคงทั้งทหารและตำรวจซึ่งตรึงกำลังอย่างแน่นหนาตามแนวชายแดนที่ติดกับไทย ว่าเพื่อ "รักษาความปลอดภัยและเสถียรภาพทางการเมือง" ในช่วงงานวันชาติและงานวันลอยกระทงเท่านั้น.<br/><br/><b>เครดิตภาพ : AP</b></p>
    </article>
  </body>
</html>