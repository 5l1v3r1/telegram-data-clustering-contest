<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459689/%e0%a6%aa%e0%a6%a6%e0%a7%8d%e0%a6%ae%e0%a6%be-%e0%a6%b8%e0%a7%87%e0%a6%a4%e0%a7%81%e0%a6%b0-%e0%a6%86%e0%a6%b0%e0%a6%93-%e0%a6%8f%e0%a6%95%e0%a6%9f%e0%a6%bf-%e0%a6%96%e0%a7%81%e0%a6%81%e0%a6%9f%e0%a6%bf%e0%a6%b0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="পদ্মা সেতুর আরও একটি খুঁটির কাজ সম্পন্ন, বাকি ৯"/>
    <meta property="og:description" content="মীর নাসিরউদ্দিন উজ্জ্বল, মুন্সীগঞ্জ ॥ পদ্মা সেতুর আরও একটি খুঁটির (৩১ নম্বর) কাজ সম্পন্ন হলো। এই নিয়ে পদ্মা সেতু ৪২ খুঁটির মধ্যে বাকি থাকল আর মাত্র ৯। ৩১ নম্বর খুঁটির কাজটি বুধবার সম্পন্ন হয়। বাকি নয় খুঁটির মধ্যে আরও দুটি খুঁটির কাজও সম্পন্ন হওয়ার পথে। ..."/>
  </head>
  <body>
    <article>
      <h1>পদ্মা সেতুর আরও একটি খুঁটির কাজ সম্পন্ন, বাকি ৯</h1>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>মীর নাসিরউদ্দিন উজ্জ্বল, মুন্সীগঞ্জ ॥ পদ্মা সেতুর আরও একটি খুঁটির (৩১ নম্বর) কাজ সম্পন্ন হলো। এই নিয়ে পদ্মা সেতু ৪২ খুঁটির মধ্যে বাকি থাকল আর মাত্র ৯। ৩১ নম্বর খুঁটির কাজটি বুধবার সম্পন্ন হয়। বাকি নয় খুঁটির মধ্যে আরও দুটি খুঁটির কাজও সম্পন্ন হওয়ার পথে। অন্য সাত খুঁটির কাজও চলছে।</p>
      <p>এদিকে খুঁটির কাজের পাশাপাশি অন্য কাজও চলছে সমানতালে। তবে নাব্য সঙ্কটের কারণে স্প্যান বসতে কিছুটা বিলম্ব হচ্ছে। তারপরও আগামী ১৫ নবেম্বর ১৬তম স্প্যানটি বসাবার কথা রয়েছে ১৬ ও ১৭ নম্বর খুঁটির ওপর। এটিসহ পাঁচটি স্প্যান বসানোর জন্য স্প্যান ও খুঁটি পুরোপুরি তৈরি থাকলেও শুধু সেতুর চ্যানেলে পলি জমে পানির গভীরতা কম থাকায় তা স্থাপন করা যাচ্ছে না। তবে দিন-রাত চলছে ড্রেজিং। স্প্যানবাহী জাহাজ এই চ্যানেলে চলাচল উপযোগী হলেই এই স্প্যানগুলো স্থাপন করা সম্ভব হবে।</p>
      <p>এ পর্যন্ত পদ্মা সেতুর মোট ৩২ স্প্যান মাওয়ায় পৌঁছেছে। এর মধ্যে ১৫ স্প্যান স্থাপন করা হয়েছে খুঁটিতে। বাকি ১৭ স্প্যান এখন স্থাপনের অপেক্ষায়। বাকি দুটি স্প্যান সমুদ্র পথে চীন থেকে গত ২৬ অক্টোবর রওনা হয়েছে। এই দুটি স্প্যানও শীঘ্রই মাওয়ায় এসে পৌঁছাবে। বাকি সাতটি স্প্যানও অচিরেই মাওয়ার উদ্দেশে চীন থেকে রওনা দেবে বলে দায়িত্বশীল সূত্র জানিয়েছে।</p>
      <p>সেতুর বসানো স্প্যানগুলোর ওপর তলায় রোডওয়ে স্লাব এবং নিচ তলায় রেলওয়ে স্লাব বসানোর কাজ চলছে। ক্রেন ব্যবহার করে এসব স্লাব বসানো হচ্ছে আধুনিক প্রক্রিয়ায়। এ পর্যন্ত রেলওয়ে স্লাব বসেছে ৩৬১। আর রোডওয়ে স্লাব বসেছে ৬৯। ৬.১৫ কিলোমিটার দীর্ঘ পদ্মা মূল সেতুর বাইরে দু’প্রান্তে আরও প্রায় তিন কিলোমিটার সংযোগ সড়কের কাজও এগিয়ে চলেছে। জাজিরা প্রান্তের এই কাজ একেবারেই সম্পন্ন হওয়ার পথে। জাজিরা প্রান্তের ৪২ আইগার্ডারই সম্পন্ন এখন। আর মাওয়া প্রান্তের ৪২ আইগার্ডারের মধ্যে সম্পন্ন হয়েছে ১০। বাকিগুলোর কাজ এগিয়ে চলেছে।</p>
    </article>
  </body>
</html>