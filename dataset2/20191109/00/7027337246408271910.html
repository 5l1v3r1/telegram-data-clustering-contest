<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697491/%D8%B3%D8%B1%D8%AE%E2%80%8C%D9%BE%D9%88%D8%B3%D8%AA-%D8%AF%D8%B2%D8%AF%DB%8C-%D8%A7%D8%B2-%D8%B1%D9%88%DB%8C-%D9%BE%D8%B1%D8%AF%D9%87-%D8%B3%DB%8C%D9%86%D9%85%D8%A7%D9%86%DA%AF%D8%B0%D8%A7%D8%B1%DB%8C%D8%AF-%D8%A7%D9%85%D9%88%D8%A7%D9%84%E2%80%8C%D9%85%D8%A7%D9%86-%D8%B1%D8%A7-%D8%A8%D9%87-%D8%AA%D8%A7%D8%B1%D8%A7%D8%AC-%D8%A8%D8%A8%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="«سرخ‌پوست» دزدی از روی پرده سینما!/نگذارید اموال‌مان را به تاراج ببرند"/>
    <meta property="og:description" content="کارگردان فیلم «سرخ‌پوست» از انتشار نسخه‌ای پرده‌ای این فیلم در فضای مجازی و نبود برخورد جدی و قاطع با سارقان و قاچاقچیان فیلم‌های سینمایی انتقاد کرد."/>
  </head>
  <body>
    <article>
      <h1>«سرخ‌پوست» دزدی از روی پرده سینما!/نگذارید اموال‌مان را به تاراج ببرند</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035035_538.jpg"/>
      </figure>
      <p>کارگردان فیلم «سرخ‌پوست» از انتشار نسخه‌ای پرده‌ای این فیلم در فضای مجازی و نبود برخورد جدی و قاطع با سارقان و قاچاقچیان فیلم‌های سینمایی انتقاد کرد.</p>
      <p>به گزارش ایسنا، نیما جاویدی در متنی که نسخه‌ای از ان را در اختیار این خبرگزاری قرار داده نوشته است:</p>
      <p>«صفحات مجازی پر شده از نسخه‌ی غیرقانونی و بی‌کیفیت فیلم «سرخ‌پوست» که از روی پرده برداشته شده است و متاسفانه برخورد با سارقین و قاچاقچیان فیلم‌های سینمایی در فضای مجازی به هیچ وجه قاطعانه و جدی نیست. دزدان با وقاحت و خیال راحت حالا دیگر فیلم‌ها را از روی پرده سینما می‌دزدند و انگار نه انگار!</p>
      <p>نگذاریم این دزدی و بالا رفتن از دیوار سینما تبدیل به امری عادی شود. باور کنید کار به جایی رسیده که بیم تجری می‌رود و امنیت و آرامش صاحبان فیلم‌ها مختل شده است.</p>
      <p>به نمایندگی از طرف بیش از یکصد نفر از عوامل و دست اندرکاران فیلم سینمایی «سرخ پوست» که ماحصل تلاش شبانه روزی‌شان در روز روشن به یغما رفته از متولیان محترم برقراری امنیت در این حوزه می‌خواهم یک بار برای همیشه با برخورد قاطع و سریع خود ضمن برقراری آرامش به این اوضاع خاتمه دهند که دیگر دزدان مال مردم جرئت نکنند چنین بی پروا و گستاخانه در روز روشن اموال‌مان را به تاراج ببرند.</p>
      <p>در ادامه اطمینان دارم مخاطبان فهیم فیلم‌های سینمای ایران حتی اگر فرصت دیدن این فیلم روی پرده سینما را پیدا نکرده باشند، به احترام خودشان هم که شده حاضر به دیدن نسخه بی‌کیفیت و پرده‌ای فیلم نخواهند شد.</p>
      <p>نسخه با کیفیت فیلم برای مخاطبین عزیز به زودی در شبکه نمایش خانگی عرضه خواهد شد.»</p>
      <p>«سرخ‌پوست» با بازی نوید محمدزاده، پریناز ایزدیار، مانی حقیقی، ستاره پسیانی، حبیب رضایی و آتیلا پسیانی ابتدای امسال اکران و با استقبال مخاطبان روبه‌رو شد.</p>
    </article>
  </body>
</html>