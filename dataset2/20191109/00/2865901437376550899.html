<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bajern-izabrao-her-flik-henes-priznao-da-su-igraci-izbusili-nika-kovaca/342099"/>
    <meta property="og:site_name" content="MozzartSport"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="Bajern izabrao - her Flik; Henes priznao da su igrači izbušili Nika Kovača"/>
    <meta property="og:description" content="Ništa od Arsena Vengera..."/>
  </head>
  <body>
    <article>
      <h1>Bajern izabrao - her Flik; Henes priznao da su igrači izbušili Nika Kovača</h1>
      <h2>Ništa od Arsena Vengera...</h2>
      <address>
        <time datetime="2019-11-09T00:00:00+00:00">09 Nov 2019</time>
      </address>
      <p>Kada mu je uprava Bajerna ukazala čast da bude privremeni trener po odlasku<b> Nika Kovača</b> kazao je skromno: <i>"Tu sam za dve naredne utakmice. Moj cilj je da te dve utakmice dobijemo"</i>. I pade Olimpijakos, pa pade i Dortmund u velikom Klasikeru. Ni jedan ni drugi tim nisu mu šutnuli u okvir gola. Ovacije čitavog stadiona po završetku večerašnjeg derbija najbolje su reflektovale raspoloženje publike. Očekivano, novinari su odmah posle meča "navalili" na <b>Rumenigea </b>i <b>Henesa </b>s jednim jedinim pitanjem: Ostaje li <b>Hansi Flik</b> trener i nakon reprezentativne pauze, odnosno do kraja sezone?</p>
      <p><b>"Nastavićemo saradnju sa Hansijem do daljeg. On je rekao šta je njegov cilj. Ali danas je, ja bih rekao, uspešno prošao kroz cilj. Mislim da mirno idemo dalje s njim"</b>, izjavio je posle utakmice sa Borusijom Karl Hajnc Rumenige, pa objasnio šta su naredni koraci: <b>"Poštujem Arsena Vengera, pozvaćemo ga i razjasniti neke stvari. Ne želim da mu stvaram pritisak'',</b> dodao je izvršni direktor Bajerna i verovatno stavio tačku na spekulacije oko angažovanja slavnog francuskog stručnjaka.</p>
      <p><b>"Zadovoljni smo kako je ekipa izgledala danas. Videli ste, zadovoljni su i gledaoci, koji su se odlično zabavili. Svi su zaslužili ovacije sa tribina</b>".</p>
      <p>Na konkretno pitanje da li će <b>Flik </b>voditi ekipu u Dizeldorfu za dve nedelje <i>(što će reći barem do kraja jesenjeg dela, a verovatno i do kraja sezone, jer teško je očekivati da će Bajern tražiti trenera posle reprezentativne pauze)</i>, <b>Rumenige </b>je poručio:<br/><b>"Da, sasvim izvesno, možete očekivati tako nešto"</b>.</p>
      <p>Zanimljivo, predsednik <b>Uli Henes</b> posle derbija sa Dortmundom indirektno je priznao da su pojedini fudbaleri <i>"izbušili"</i> <b>Nika Kovača</b>.<br/><b>"Igrači koji su doprineli tome da Niko ne bude više naš trener znali su da danas moraju da se pokažu u pravom svetlu, što su i uradili. Što se tiče trenera sve ćemo rešiti u narednih 14 dana. Hansi Flik? Sigurno da je i on u našim mislima"</b>, ostao je pomalo zagonetan <b>Henes</b>, za razliku od <b>Rumenigea</b>.</p>
      <p>Ukoliko se sve što je <b>Rumenige </b>kazao večeras ispostavi tačnim, <b>Hansi Flik</b>, jelte, vodiće Bajern i na utakmici protiv Crvene zvezde u Beogradu. </p>
      <p>
        <i><b>Foto</b>: Reuters</i>
      </p>
    </article>
  </body>
</html>