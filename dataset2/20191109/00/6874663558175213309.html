<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773339,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="הפתעה: מרצדס הכריזה על רכב שטח חשמלי"/>
    <meta property="og:description" content="החברה הודיעה באמצעות טוויטר שתציג גרסה חשמלית לרכב השטח הכבד G קלאס. לצדו תציג החברה תשעה דגמים חשמליים נוספים בשנים הקרובות"/>
  </head>
  <body>
    <article>
      <h1>הפתעה: מרצדס הכריזה על רכב שטח חשמלי</h1>
      <h2>החברה הודיעה באמצעות טוויטר שתציג גרסה חשמלית לרכב השטח הכבד G קלאס. לצדו תציג החברה תשעה דגמים חשמליים נוספים בשנים הקרובות</h2>
      <address><time datetime="2019-11-09T00:00:00+00:00">09 Nov 2019</time> by <a rel="author">תומר הדר</a></address>
      <p>מרצדס בנץ הגרמנית תציג גרסה כל-חשמלית של רכב השטח הכבד של היצרנית - ה-G קלאס. כך הודיע ראש חטיבת החדשנות של מרצדס בנץ.</p>
      <p>בדרך כלל, מרצדס מנצלת את אסיפת בעלי המניות השנתית שלה כדי לבשר על תוכניות מחקר ופיתוח והצגת דגמים, אך הפעם ההודעה נמסרה במפתיע דווקא באמצעות טוויטר, שם ציטט מנהל מחלקת הפיתוח של מרצדס את אולה קולוניוס, מנכ"ל מרצדס העולמית.</p>
      <p>ה G קלאס עצמו נחשב לרכב השטח ה"קשוח" ביותר שמרצדס בנץ מייצרת - מדובר בדגם שהחל את חייו אי שם במהלך שנות השבעים, בין היתר עקב דרישה ערנית מכיוון לקוחות במפרץ הפרסי, שביקשו רכב שטח אמיתי וקשוח שיוכל להיכנס למסעות במדבר ועדיין ישא את סמל מרצדס בחזיתו.</p>
      <figure>
        <img src="https://images1.calcalist.co.il/PicServer3/2018/07/23/834689/1L.jpg"/>
        <figcaption>G קלאס <br/>צילום: מרצדס</figcaption>
      </figure>
      <figure>
        <img src="https://images1.calcalist.co.il/PicServer3/2018/01/21/788692/mercedes-g-class-201800572_l.jpg"/>
        <figcaption>G קלאס</figcaption>
      </figure>
      <p>בדומה לרכבי שטח קשוחים כמו ג'יפ רנגלר - גם ה-G קלאס של מרצדס מבוסס על שלדת סולם ומצויד בתיבת העברה בעלת הילוך כוח. לדברי קולוניוס, מרצדס נאלצה לבחון בשנים האחרונות את המשך הייצור של ה-G קלאס, זאת לאור ההחמרה בתקנות איכות הסביבה, והחליטה להמשיך לייצרו כאשר בין היתר תוצע גרסה חשמלית.</p>
      <p>ה-G קלאס החשמלי ישווק לצד תשעה דגמים חשמליים נוספים של מרצדס בנץ שיוצגו בשנים הקרובות. יש לציין כי שלומה של שכבת האוזון לא בהכרח נמצא בראש סדר העדיפויות של מרצדס בנץ, או של יתר יצרני הרכב שאינם מהססים להמשיך ולייצר רכבים מזהמים ועתירי נפח כל עוד יש להם ביקוש. לראיה, מרצדס בנץ עצמה הציגה רק בשנה שעברה את הדור החדש של ה-G קלאס, שבדומה לקודמו מצויד במנועי בנזין ודיזל עתירי נפח.</p>
      <p>הבעיה שבפניה ניצבים כל יצרני רכב היא תקנות זיהום חדשות שייכנסו לתוקף בשנה הבאה באירופה, המגבילות את פליטת המזהמים הממוצעת לכל רכב של יצרן ספציפי ל-95 גרם. יצרניות רכב כדוגמת מרצדס בנץ מייצרות רכבים ששיעור פליטת המזהמים שלהם גבוה בהרבה ונאלצות לייצר רכבים חשמליים שיאזנו בחזרה את ממוצע פליטת המזהמים.</p>
    </article>
  </body>
</html>