<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697395/%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D9%86%DB%8C%D8%B1%D9%88%DB%8C-%D9%87%D9%88%D8%A7%DB%8C%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D8%B1-%D9%BE%D8%B1%D9%86%D8%AF%D9%87-%D9%87%D8%A7%DB%8C-%D9%86%D8%B8%D8%A7%D9%85%DB%8C-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81-%D8%AA%D8%B5%D8%A7%D9%88%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="سرمایه گذاری نیروی هوایی آمریکا بر پرنده های نظامی یکبار مصرف! (+تصاویر)"/>
    <meta property="og:description" content="استفاده از جنگنده پيشرفته لاکهید مارتین F-35 لایتنینگ II هر سال حدود 89.5 ميليون دلار هزينه به دنبال خواهد داشت. به اين مقدار بايد 44000 دلار هزينه ديگر به ازاي هر ساعت پرواز را نيز اضافه كنيم."/>
  </head>
  <body>
    <article>
      <h1>سرمایه گذاری نیروی هوایی آمریکا بر پرنده های نظامی یکبار مصرف! (+تصاویر)</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>استفاده از جنگنده پيشرفته لاکهید مارتین F-35 لایتنینگ II هر سال حدود 89.5 ميليون دلار هزينه به دنبال خواهد داشت. به اين مقدار بايد 44000 دلار هزينه ديگر به ازاي هر ساعت پرواز را نيز اضافه كنيم.</b>
      </p>
      <p><b>عصرایران؛ <a href="http://www.gunsmonitor.com/">مجله تصويري سلاح-</a></b> نیروی هوایی آمریکا برنامه ریزی های دقیقی را در راستای به کار گیری هواپیماهای جنگی "یکبار مصرف" دنبال می کند. این محصولات می توانند منتج به برتری هوایی قابل ملاحظه ای برای سیستم دفاعی یک کشور شوند.</p>
      <h3>پروژه پرنده هاي نظامي يكبار مصرف نيروي هوايي آمريكا</h3>
      <p>مقامات نيروي هوايي آمريكا طي <a href="https://conference.defensenews.com/">كنفرانس اخبار دفاعي سال 2019</a> اعلام كردند كه يكي از تكنولوژي هاي اصلي در دست توسعه، به كار گيري هواپيماهاي جنگي يكبار مصرف با هزينه توليد و نگه داري پايين است. بر اساس گزارش وب سايتي به نام "<a href="https://fighterjetsworld.com/">دنياي جت هاي جنگنده</a>"، سخنگوی نيروي هوايي اين كشور هنگام صحبت در مورد هواپيماهاي بدون سرنشين از واژه هايي نظير "قابل استفاده مجدد" و "يكبار مصرف" استفاده مي كند.</p>
      <p>البته هم اكنون نيز نيروي هوايي آمريكا ناوگاني بزرگ متشكل از هواپيماهاي بدون سرنشين را در اختيار دارد كه عمدتا براي مقاصد مختلفي همچون نظارت، شناسايي، جست و جو و بازيابي كارايي خود را ثابت كرده اند. از جمله مهم ترين اين دسته پرنده هاي نظامي بدون سرنشين مي توان به پهپاد <a href="https://fa.wikipedia.org/wiki/%D8%AC%D9%86%D8%B1%D8%A7%D9%84_%D8%A7%D8%AA%D9%85%DB%8C%DA%A9%D8%B3_%D8%A7%D9%85%E2%80%8C%DA%A9%DB%8C%D9%88-%DB%B9_%D8%B1%DB%8C%D9%BE%D8%B1">جنرال اتمیکس MQ-9 ریپر</a> و <a href="https://fa.wikipedia.org/wiki/%D9%86%D9%88%D8%B1%D8%AB%D8%B1%D9%88%D9%BE_%DA%AF%D8%B1%D9%88%D9%85%D9%86_%D8%A2%D8%B1%DA%A9%DB%8C%D9%88-%DB%B4_%DA%AF%D9%84%D9%88%D8%A8%D8%A7%D9%84_%D9%87%D8%A7%D9%88%DA%A9">نورثروپ گرومن RQ-4 گلوبال هاوک</a> اشاره كرد. ريپر همچنين مجهز به پتانسيل هاي نظامي از جمله موشك هاي ضد زره هوا به زمين <a href="https://fa.wikipedia.org/wiki/%D8%A7%DB%8C%E2%80%8C%D8%AC%DB%8C%E2%80%8C%D8%A7%D9%85-%DB%B1%DB%B1%DB%B4_%D9%87%D9%84%E2%80%8C%D9%81%D8%A7%DB%8C%D8%B1">هل فاير</a>، بمب هاي هدايت شونده به وسيله GPS و بمب هاي هدايت شونده ليزري است.</p>
      <p>پهپاد جنرال اتمیکس MQ-9 ریپر</p>
      <figure>
        <img src="https://cdn.asriran.com/files/fa/news/1398/8/18/1034800_950.jpg"/>
      </figure>
      <p>نورثروپ گرومن RQ-4 گلوبال هاوک</p>
      <figure>
        <img src="https://cdn.asriran.com/files/fa/news/1398/8/18/1034801_367.jpg"/>
      </figure>
      <p>با وجود موفقيت هاي به دست آمده در اين زمينه، صنايع دفاعي همچنان در تلاش براي طراحي پرنده هاي جنگي يكبار مصرف با قابليت اختقا و پرواز در مسافت هاي طولاني به منظور مقابله با تجهيزات مدرن دشمن هستند. پيشرفت های نظامی روس ها و چینی ها باعث شده كه پنتاگون تمركز خود را بر توسعه جنگ افزارهاي قويتر افزايش دهد و به نوعي وارد روند بازسازي سيستم هاي دفاعي شود.</p>
      <p> از طرفي ديگر بمب افكن ها، جنگنده ها و ديگر هواپيماهاي مورد استفاده، هزينه زيادي را به صنايع نظامي هر كشوري تحميل مي كنند. براي مثال استفاده از جنگنده پيشرفته <a href="https://fa.wikipedia.org/wiki/%D9%84%D8%A7%DA%A9%D9%87%DB%8C%D8%AF_%D9%85%D8%A7%D8%B1%D8%AA%DB%8C%D9%86_%D8%A7%D9%81-%DB%B3%DB%B5_%D9%84%D8%A7%DB%8C%D8%AA%D9%86%DB%8C%D9%86%DA%AF_%DB%B2">لاکهید مارتین F-35 لایتنینگ II</a> هر سال حدود 89.5 ميليون دلار هزينه به دنبال خواهد داشت. به اين مقدار بايد 44000 دلار هزينه ديگر به ازاي هر ساعت پرواز را نيز اضافه كنيم. بمب افكن سنگين و جديد <a href="https://en.wikipedia.org/wiki/Northrop_Grumman_B-21_Raider">نورثروپ گرومن B-21 ريدر</a> نيز 640 ميليون دلار با شرايط اقتصادي كنوني دنيا هزينه خواهد داشت.</p>
      <p>لاکهید مارتین F-35 لایتنینگ II</p>
      <figure>
        <img src="https://cdn.asriran.com/files/fa/news/1398/8/18/1034802_379.jpg"/>
      </figure>
      <p>نورثروپ گرومن B-21 ريدر</p>
      <figure>
        <img src="https://cdn.asriran.com/files/fa/news/1398/8/18/1034803_971.jpg"/>
      </figure>
      <p>هزينه هایی که بدان اشاره شد منتج به شكل گيري نخستين جرقه ها براي افزايش توليد هواپيماهاي بدون سرنشين يكبار مصرف و بدين ترتيب ارائه راه حل قطعي خروج از مارپيچ مخارج شد. نيروي هوايي آمريكا اخيرا مشغول تخصيص بودجه و برنامه ريزي براي ساخت انبوه يك هواپيماي بدون سرنشين رادارگریز به نام <a href="https://en.wikipedia.org/wiki/Kratos_XQ-58_Valkyrie">Kratos XQ-58 Valkyrie</a> است كه 272 كيلوگرم ظرفيت حمل بمب و 2778 كيلومتر برد دارد.</p>
      <p> با توجه به عدم نياز اين محصول نظامي به خلبان(انسان)، سيستم هاي الكترونيك هوانوردي پيشرفته و در اختيار داشتن دوام كافي براي 12000 ساعت پرواز، پيش بيني مي شود كه هزينه تمام شده براي پهپادي همچون Valkyrie تنها 3 ميليون دلار باشد. اين موضوع نيروي هوايي را قادر مي سازد تا بتواند با هزينه يك F-35 اقدام به خريداري 30 فروند Valkyrie كند كه خود موفقيتي بزرگ در عرصه نظامي محسوب مي شود!</p>
      <p>Kratos XQ-58 Valkyrie</p>
      <figure>
        <img src="https://cdn.asriran.com/files/fa/news/1398/8/18/1034804_171.jpg"/>
      </figure>
      <figure>
        <img src="https://cdn.asriran.com/files/fa/news/1398/8/18/1034805_324.jpg"/>
      </figure>
      <figure>
        <img src="https://cdn.asriran.com/files/fa/news/1398/8/18/1034806_714.jpg"/>
      </figure>
      <figure>
        <img src="https://cdn.asriran.com/files/fa/news/1398/8/18/1034807_882.jpg"/>
      </figure>
      <p>همچنين به نظر مي رسد كه روزي پهپادهاي نظامي بتوانند هواپيماهاي جنگي سرنشين دار همانند F-35A، F-22 رپتور و يا حتي بمب افكن نورثروپ گرومن B-21 ريدر را اسكورت كنند. با تحقق اين هدف ضمن كاهش قابل توجه هزينه هاي عملياتي و حفظ جان نيروهاي انساني، خلبانان پرنده هاي نظامي قادر به استفاده از هر پهپاد براي مقصودي مشخص خواهند بود. به عنوان نمونه هواپيماهاي بدون سرنشيني كه جنگنده هاي مدرن را همراهي كنند، توانايي جست و جو و شناسايي پرنده هاي جنگي سرنشين دار دشمن را نيز خواهند داشت. در ادامه امكان حمله به اهداف غير خودي با به كار گيري موشك يا بمب هاي حمل شونده توسط پهپاد در اختيار خلبان جنگنده اصلي قرار مي گيرد. آنهايي كه براي اسكورت بمب افكن ها طراحي شوند، مي توانند شبكه دفاع هوايي نيروهاي دشمن را رديابي و بدين ترتيب سيستم هاي راداري آنها را مختل كنند. همين فاكتور باعث خواهد شد كه بمب افكن حمايت شده شانس بيشتري براي گريختن از شناسايي به دست آوردن. در مجموع يك هواپيماي بدون سرنشين يكبار مصرف با فدا كردن خود، در قالب يك تله خطرناك براي پرنده هاي دشمن وارد عمل مي شود.</p>
      <p>اما همانطور كه اشاره شد مهم ترين خصوصيت هواپيماهاي يكبار مصرف، توانايي خريد تعداد بيشتري از آنها در مقايسه با نمونه هاي سرنشين دار مانند جنگنده ها و يا بمب افكن هاي امروزي خواهد بود. اين محصولات متمايز مي توانند تمامي وظايف مقرر شده براي يك هواپيماي نظامي عادي با هزينه هاي توليد و نگه داري گزاف را به دوش بكشند، تنها با اين تفاوت كه ديگر هيچ گاه به خانه باز نخواهند گشت.</p>
      <p>مطالب مجله تصویری سلاح را در این <a href="http://www.gunsmonitor.com/"><b>لینک</b></a> دنبال کنید.</p>
      <p> </p>
      <p> </p>
    </article>
  </body>
</html>