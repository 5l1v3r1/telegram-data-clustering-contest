<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697526/%D9%88%D8%A7%D8%B9%D8%B8%DB%8C-%D8%AF%D9%88%D9%84%D8%AA-%D8%A8%D9%87-%D8%AA%D9%86%D9%87%D8%A7%DB%8C%DB%8C-%D9%82%D8%A7%D8%AF%D8%B1-%D8%A8%D9%87-%D8%B1%D9%81%D8%B9-%D9%87%D9%85%D9%87-%D9%85%D8%B4%DA%A9%D9%84%D8%A7%D8%AA-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="واعظی: دولت به تنهایی قادر به رفع همه مشکلات نیست"/>
    <meta property="og:description" content="رئیس دفتر رئیس جمهور با بیان اینکه قیمت فعلی ارز از قیمتی که باید باشد بیشتر است گفت: دولت به تنهایی قادر به رفع همه مشکلات نیست و بخش خصوصی باید دولت را یاری کند."/>
  </head>
  <body>
    <article>
      <h1>واعظی: دولت به تنهایی قادر به رفع همه مشکلات نیست</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/18/1035092_860.jpg"/>
      </figure>
      <p>رئیس دفتر رئیس جمهور با بیان اینکه قیمت فعلی ارز از قیمتی که باید باشد بیشتر است گفت: دولت به تنهایی قادر به رفع همه مشکلات نیست و بخش خصوصی باید دولت را یاری کند.</p>
      <p>به گزارش تسنیم، محمود واعظی دقایقی قبل در نشست هم اندیشی با فعالان اقتصادی استان یزد اظهار داشت: سال 92 و شروع کار این دولت، به دنبال این بودیم که تحریم‌ها و گرفتاری‌هایی که دست و پای کشور را بسته باز کند و روابط با کشورهای مختلف را تنظیم کند.</p>
      <p>وی تصریح کرد: در صورت کلی دولت به دنبال این بود که در شرایط عادی هم بتواند روی ارزش‌های خود بایستیم و هم با کشور‌هایی که می‌توانیم روابط سیاسی و اقتصادی بهتر و بیشتری داشته باشیم.</p>
      <p>رئیس دفتر رئیس جمهور با بیان اینکه در این حوزه تلاش بسیار زیادی هم کردیم ادامه داد: نمونه برجام که وقتی ما امضا کردیم را طبیعی بود که یک سری تندروها در آمریکا، رژیم صهیونیستی و رژیم سعودی از این موضوع عصبانی و نگران باشند.</p>
      <p>واعظی خاطرنشان کرد: ما همین اندازه که از طرف کشورهای خارجی تحت فشار بودیم، از طرف برخی نیروهای داخلی هم تحت فشار بودیم و مرتب به ما می‌گفتند چه اتفاقی افتاده، کاری که نشده است.</p>
      <p>وی ادامه داد: امروز که ترامپ از برجام خارج شده همین افراد می‌گویند چرا شرکت‌ها از کشور خارج شدند و خیانت کردند؛ باید در پاسخ به این‌ها گفت اگر کسی نیامده پس چطور رفته‌اند.</p>
      <p>این مقام مسئول خاطرنشان کرد: در دولت یازدهم تلاش کردیم وعده‌هایی که در دولت یازدهم به مردم دادیم را با همه فشارهای داخلی و خارجی جامه عمل بپوشانیم و همه دیدیم که تورم سه سال کامل تک رقمی بود و رشد ما از منفی به مثبت و حتی در یک سال دو رقمی شد.</p>
      <p>وی عنوان کرد: دولت دوازدهم ادامه دولت یازدهم هست و با این تفاوت که آقای رئیس جمهور سعی کردند برخی از ضعف‌هایی که در دولت یازدهم وجود داشت را در این دولت برطرف کنیم.</p>
      <p>واعظی تصریح کرد: این که در آمریکا یک فردی که ما در کارهای او هیچ عقلی نمی‌بینیم و بحثش هم تنها مربوط به ایران نیست و با چین، اروپا و برخی از کشورهای آمریکای لاتین هم مشکلات زیادی به وجود آورده است، اقدامی انجام می‌دهد‌ نمی‌توان گفت ایراد از ماست.</p>
      <p>وی با اشاره به اینکه تحلیل ترامپ از خروج برجام این بود که بلافاصله ایران هم از آن خارج می‌شود افزود: ترامپ به این فکر بود که ایران از برجام سریعا خارج می‌شود و همه تحریم‌ها و فشارهای سیاسی و اقتصادی علیه ایران باز می‌گردد.</p>
      <p>رئیس دفتر رئیس جمهور گفت: در این زمینه کشور تدبیر کرد و با عدم خروج از برجام، زمینه صحبت و تعامل با کشورهای مختلف را فراهم کرد و همین موضوع سبب شد که امروز همه آمریکا را مقصر این موضوع می‌دانند.</p>
      <p>واعظی با بیان اینکه بر این اساس شرایط اقتصادی که الان بر ما حاکم است سخت است ادامه داد: باید بدانیم آنچه که امروز سبب ایجاد فشار به کشور شده شرایط جهانی است وگرنه دولت همان دولت است.</p>
      <p>وی افزود: سال گذشته در این زمان یک شرایط و فشارهای روانی بسیار زیادی بر مردم حاکم بود ولی با تلاش‌های صورت گرفته توسط همه بخش‌های کشور، وضعیت را بسیار بهتر از سال گذشته در همین زمان کرد.</p>
      <p>رئیس دفتر رئیس جمهور با اشاره به اینکه قیمت ارز الان نسبت به قیمتی که باید باشد بسیار بالاتر است گفت: الحمدالله الان نسبت به همان زمان قیمت ارز حدود 40 درصد کاهش پیدا کرد و فاصله بین بازار و نیما مقداری نزدیک‌تر شد.</p>
      <p>واعظی با تاکید بر اینکه نه این قیمت ارز و نه شرایط فعلی ما را راضی می‌کند گفت: ما با هم می‌توانیم مشکلات موجود را حل کنیم به شرطی که به هم کمک کنیم چرا که نه دولت و نه بخش خصوصی به تنهایی قادر نیستند همه مشکلات و شرایط را برطرف کنند ولی با همراهی و انصاف می‌توان همه این مشکلات را برطرف کرد.</p>
      <p>وی سیاست دولت را آرامش دادن به اقتصاد و اجتماع دانست و گفت: دولت به دنبال آن است که با همه محدودیت‌های موجود، کارآفرینان و تجار ما بتوانند با خارج کار کنند البته کار کردن با خارج در شرایط فعلی سخت است.</p>
    </article>
  </body>
</html>