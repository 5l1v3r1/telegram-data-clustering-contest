<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697425/%D9%87%D8%AF%DB%8C%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86-%D8%A2%D9%84%D9%85%D8%A7%D9%86%DB%8C-%D8%A8%D9%87-%D8%AA%D8%B1%D8%A7%D9%85%D9%BE-%D9%81%D8%B1%D8%B3%D8%AA%D8%A7%D8%AF%D9%87-%D8%B4%D8%AF-%D8%AA%DA%A9%D9%87%E2%80%8C%D8%A7%DB%8C-27-%D8%AA%D9%86%DB%8C-%D8%A7%D8%B2-%D8%AF%DB%8C%D9%88%D8%A7%D8%B1-%D8%A8%D8%B1%D9%84%DB%8C%D9%86-%D8%B9%DA%A9%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="هدیه شهروندان آلمانی به ترامپ فرستاده شد: تکه‌ای 2.7 تنی از دیوار برلین (+عکس)"/>
    <meta property="og:description" content="روی این تکه بزرگ از دیوار برلین نامه ای کنایه آمیز خطاب به ترامپ نوشته شده است."/>
  </head>
  <body>
    <article>
      <h1>هدیه شهروندان آلمانی به ترامپ فرستاده شد: تکه‌ای 2.7 تنی از دیوار برلین (+عکس)</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>
        <b>روی این تکه بزرگ از دیوار برلین نامه ای کنایه آمیز خطاب به ترامپ نوشته شده است.</b>
      </p>
      <p>شهروندان برلین در حرکتی نمادین تکه‌ای 2.7 تنی از دیوار برلین را در سی‌اُمین سالگرد فروریختن این دیوار به کاخ سفید ارسال کرده‌اند.</p>
      <p>به گزارش <a href="http://www.asriran.com/">عصرایران</a> به نقل از وب سایت" کوارتز"، در سی‌اُمین سالگرد سقوط دیوار برلین یک گروه مدنی تحت عنوان " جامعه باز" در برلین، دیواری 2.7 تنی را به کاخ سفید ارسال کرده و قرار است روز شنبه (امروز)  تحویل دفتر رییس جمهوری آمریکا شود.</p>
      <p>این اقدام نمادین فعالان مدنی آلمانی در قالب ابتکاری علیه سیاست‌های ضدمهاجرتی و دیوارسازی ترامپ در مرز با مکزیک انجام می‌شود.</p>
      <p>وب سایت گروه آلمانی ارسال کننده دیوار به ترامپ به حامیان خود این امکان را داده تا نامه ارسالی به ترامپ روی این دیوار را به صورت آنلاین امضا کنند.</p>
      <p>این دیوار به واشنگتن دی‌سی رسیده است و قرار است روز شنبه و همزمان با سی امین سالگرد سقوط دیوار برلین (9 نوامبر 1989) تحویل کاخ سفید شود؛ اما هنوز معلوم نیست که آیا کاخ سفید این تکه از دیوار برلین را قبول خواهد کرد یا نه!</p>
      <p>روی این دیوار نامه‌ای خطاب به ترامپ نگاشته شده که در کنار تشکر از نقش و حمایت تاریخی ایالات متحده از شهروندان آلمانی برای فروریختن دیوار برلین، سیاست‌های ضد مهاجرتی و دیوارسازی ترامپ (در مرز با مکزیک) را نیز به صورتی کنایه آمیز به چالش می‌گیرد.</p>
      <p>در بخشی از نامه روی دیوار به کنایه آمده است:"امروز دنیا سی اُمین سالگرد سقوط دیوار برلین را جشن می‌گیرد. آلمان دوباره متحد است و در برلین تنها چند قطعه پراکنده (از بقایای این دیوار) به ما یادآوری می‌کنند که هیچ دیواری برای همیشه دوام نمی‌آورد...</p>
      <p> برای دهه‌ها ایالات متحده نقش مهمی در فروریختن این دیوار داشت. روسای ایالات متحده از "جان اف کندی" گرفته تا "رونالد ریگان" ، علیه آن جنگیدند. ما می‌خواهیم یکی از آخرین قطعات دیوار فروریخته برلین را برای گرامیداشت فداکاری ایالات متحده در ساختن جهانی بدون دیوار، به شما هدیه کنیم."</p>
      <p>ارسال کنندگان آلمانی این دیوار گفته‌اند انتظار دارند کاخ سفید پس از تحویل این هدیه آنها، این تکه از دیوار برلین را در مکانی از کاخ سفید قرار دهند تا مراجعه کنندگان بتوانند آن را ببینند و متن روی آن را خطاب به ترامپ بخوانند.</p>
      <figure>
        <img src="https://cdn.asriran.com/files/fa/news_albums/697425/26214/resized/resized_1034888_952.jpg"/>
        <figcaption>تکه 2.7 تنی از دیوار برلین؛ هدیه شهروندان برلین به ترامپ</figcaption>
      </figure>
      <figure>
        <img src="https://cdn.asriran.com/files/fa/news_albums/697425/26214/resized/resized_1034889_599.jpg"/>
      </figure>
      <figure>
        <img src="https://cdn.asriran.com/files/fa/news_albums/697425/26214/resized/resized_1034890_579.jpg"/>
      </figure>
      <figure>
        <img src="https://cdn.asriran.com/files/fa/news_albums/697425/26214/resized/resized_1034891_970.jpg"/>
      </figure>
      <p> </p>
      <p> </p>
    </article>
  </body>
</html>