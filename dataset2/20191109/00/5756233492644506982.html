<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620529/%D9%84%D9%88%D9%84%D8%A7-%D8%AF%D8%A7%D8%B3%DB%8C%D9%84%D9%88%D8%A7-%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1%DB%8C-%D8%B3%D8%A7%D8%A8%D9%82-%D8%A8%D8%B1%D8%B2%DB%8C%D9%84-%D8%A7%D8%B2-%D8%B2%D9%86%D8%AF%D8%A7%D9%86-%D8%A2%D8%B2%D8%A7%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T00:47:00+00:00"/>
    <meta property="og:title" content="لولا داسیلوا، رئیس‌جمهوری سابق برزیل از زندان آزاد شد"/>
    <meta property="og:description" content="لولا داسیلوا، رئیس جمهوری پیشین برزیل که به جرم فساد مالی از یک سال و نیم پیش زندانی بود بر اساس حکم دستگاه قضایی این کشور آزاد شد."/>
  </head>
  <body>
    <article>
      <h1>لولا داسیلوا، رئیس‌جمهوری سابق برزیل از زندان آزاد شد</h1>
      <address>
        <time datetime="2019-11-09T00:47:00+00:00">09 Nov 2019, 00:47</time>
      </address>
      <p>
        <i>لولا داسیلوا، رئیس جمهوری پیشین برزیل که به جرم فساد مالی از یک سال و نیم پیش زندانی بود بر اساس حکم دستگاه قضایی این کشور آزاد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>یک قاضی برزیلی روز جمعه در پی صدور حکم وحدت رویه دیوان عالی برزیل مجوز خروج رئیس جمهوری پیشین این کشور را صادر کرد و دقایقی پس از آن نیز خبرگزاری ها از آزادی لولا داسیلوا خبر دادند.</p>
      <p>قضات دیوان عالی برزیل روز پنجشنبه با صدور حکمی اعلام کردند اجرای حکم حبس یک مجرم پیش از پایان تمام راه‌های تجدیدنظر و فرجام‌خواهی، مغایر قانون اساسی برزیل است. این رای وحدت رویه با نظر موافق ۶ عضو از مجموع ۱۱ قاضی عالی‌ترین مرجع قضایی برزیل صادر شد. به این ترتیب و با صدور این رای احتمال آزادی نزدیک به ۵ هزار زندانی برزیلی، از جمله لولا داسیلوا قوت گرفته است.</p>
      <figure>
        <img src="https://aftabnews.ir/files/fa/news/1398/8/18/356792_790.jpg"/>
      </figure>
      <p>رئیس جمهوری اسبق برزیل تا شامگاه جمعه در حال گذران دوره محکومیت ۸ سال و ۱۰ ماه خود بود. لولا و حامیانش ماجرای اتهام فساد مالی را یک توطئه از سوی احزاب رقیب و نهادهای قدرتمند برزیل توصیف می‌کنند. لولا در آوریل سال ۲۰۱۸ برای اجرای حکم حبس بازداشت و به زندان منتقل شد. این در حالی است که محکومیت وی صرفا در دادگاه تجدید نظر تایید شده بود و وی امکان شکایت از این حکم در مراجع قضایی بالاتر را داشت.</p>
      <p>وکلای لولا داسیلوا ۷۴ ساله بلافاصله پس از اعلام رای دیوان عالی با صدور بیانیه‌ای اعلام کرده بودند که خواستار آزادی فوری موکل خود هستند که تاکنون ۵۷۹ روز را به شکل غیرقانونی در زندان سپری کرده است.</p>
      <p>لولا متهم است که در قبال دریافت یک خانه سه‌طبقه در یکی از سواحل سائوپائولو، به نفع یکی از شرکت‌های تابع کمپانی ترمینال بنادر برزیل عمل کرده است.</p>
      <p>دادستانان و بازپرس‌های درگیر پرونده رئیس جمهوری اسبق برزیل، از آزادی قریب‌الوقوع لولا داسیلوا ابراز نگرانی کرده بودند. حزب کارگران برزیل و متحدان بین‌المللی آن، مقام‌های قضایی مرتبط با این پرونده را به نزدیکی با ژائیر بولسونارو، رئیس جمهوری راست‌گرای افراطی این کشور متهم کرده بودند. وزیر دادگستری کابینه بولسونارو، قاضی صادرکننده حکم محکومیت لولا داسیلوا است.</p>
      <figure>
        <img src="https://aftabnews.ir/files/fa/news/1398/8/18/356791_770.jpg"/>
      </figure>
      <p>رای دیوان عالی برزیل پشتر با استقبال هواداران پرشمار لولا در داخل و خارج از این کشور رو‌به‌رو شد. آلبرتو فرناندز، رئیس جمهوری منتخب آرژانتین که در دوره کارزار انتخاباتی برای حمایت از لولا داسیلوا به ملاقات وی در زندان رفته بود، با انتشار یک پیام توییتر نوشت: «این همان چیزی است که ما در آرژانتین سال‌ها مطالبه می‌کردیم.»</p>
      <p>در مقابل، ادواردو بولسونارو، پسر رئیس جمهوری برزیل با انتقاد از رای دیوان عالی نوشت: «اراذل و اوباش بخشوده و شهروندان خلع سلاح می‌شوند.» ژائیر بولسونارو در دوران کارزار انتخاباتی گفته بود مایل است ببیند که لولا «در زندان می‌پوسد.»</p>
      <p>لولا داسیلوا از سال ۲۰۰۳ تا ۲۰۱۱ رئیس جمهوری برزیل بود. وی در سال ۱۹۸۰ و در زمانی که کارگر ذوب آهن بود، حزب کارگران برزیل را بنیان گذاشت.</p>
      <figure>
        <img src="https://aftabnews.ir/files/fa/news/1398/8/18/356793_323.jpg"/>
      </figure>
    </article>
  </body>
</html>