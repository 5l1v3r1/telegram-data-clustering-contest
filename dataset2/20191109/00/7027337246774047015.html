<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697510/%D8%AA%D9%88%D8%B6%DB%8C%D8%AD%D8%A7%D8%AA-%D9%81%D8%B1%D9%85%D8%A7%D9%86%D8%AF%D9%87-%D8%B3%D8%A7%D8%A8%D9%82-%D8%B3%D9%BE%D8%A7%D9%87-%D8%AF%D8%B1-%D9%85%D9%88%D8%B1%D8%AF-%D8%A8%D8%A7%D8%B2%D8%AF%D8%A7%D8%B4%D8%AA-%D8%B1%D9%88%D8%AD-%D8%A7%D9%84%D9%84%D9%87-%D8%B2%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-09T00:00:00+00:00"/>
    <meta property="og:title" content="توضیحات فرمانده سابق سپاه در مورد بازداشت روح الله زم"/>
    <meta property="og:description" content="فرمانده قرارگاه فرهنگی حضرت بقیه الله اعظم (عج) با اشاره به بازداشت روح الله زم سرشبکه آمد نیوز، اظهار کرد: بازداشت زم از حدود یک سال پیش در برنامه سپاه قرار گرفته بود و ما نیز حتی یکی دو مرتبه تا پای این کار (بازداشت زم) رفته بودیم اما فرصت برای انجام صحیح این کار فراهم نشد."/>
  </head>
  <body>
    <article>
      <h1>توضیحات فرمانده سابق سپاه در مورد بازداشت روح الله زم</h1>
      <address><time datetime="2019-11-09T00:00:00+00:00">09 Nov 2019</time> by <a rel="author">عصر ايران</a></address>
      <p>فرمانده قرارگاه فرهنگی حضرت بقیه الله اعظم (عج) با اشاره به بازداشت روح الله زم سرشبکه آمد نیوز، اظهار کرد: بازداشت زم از حدود یک سال پیش در برنامه سپاه قرار گرفته بود و ما نیز حتی یکی دو مرتبه تا پای این کار (بازداشت زم) رفته بودیم اما فرصت برای انجام صحیح این کار فراهم نشد.</p>
      <p>به گزارش ایسنا، سرلشکر محمد علی جعفری فرمانده قرارگاه فرهنگی حضرت بقیه الله اعظم (عج) در گفت وگویی تلویزیونی  با اشاره به بازداشت روح الله زم سر تیم شبکه رسانه‌ای آمد نیوز توسط سپاه پاسداران اظهار کرد: این اقدام از حدود یک سال پیش در برنامه قرار گرفته بود و من زمانی که فرمانده کل سپاه بودم در جریان جزئیات آن قرار داشتم؛ یکی دو مرتبه تا پای کار رفته بودیم تا این اقدام (بازداشت زم) انجام شود اما احتمالا صلاح بر این کار نبود و یک سری مشکلاتی پیش آمد و فرصت برای انجام صحیح این کار فراهم نشد اما به لطف خدا این کار در نهایت انجام شد. یکی از ابعاد قدرت سپاه، قدرت اطلاعاتش است.</p>
      <p>فرمانده قرارگاه فرهنگی حضرت بقیه الله اعظم (عج)  همچنین در این گفت‌وگو درباره اقداماتی که بعد از واقعه تسخیر لانه جاسوسی آمریکا انجام شد، اظهار کرد: بعد از تسخیر لانه جاسوسی من در لانه کارهای فرهنگی انجام می‌دادم؛ محصولات و کتاب‌های که از اسناد داخل لانه به دست آمده و چاپ شده بود را در چادری مقابل پیاده روی لانه جاسوسی به فروش می‌رساندم و در واقع ارتباط بین مردم و دانشجویان تسخیر کننده لانه را برقرار می‌کردم.</p>
      <p>وی خاطر نشان کرد: حالتی که مردم نسبت به حرکت دانشجویان و ضدیتی که با آمریکا داشتند و همچنین حمایت‌های که شبانه روز در خیابان‌های اطراف لانه جاسوسی برای مقابله با حرکت دانشجویان انجام می‌دادند برای من خیلی خاطراتی جذابی است.</p>
      <p>فرمانده قرارگاه فرهنگی حضرت بقیه الله اعظم (عج) در پاسخ به این پرسش که آیا اگر امروز لازم باشد دانشجویان حرکتی مانند ۱۳ آبان انجام دهند؛ جوانان و دانشجویان پای کار هستند با بیان این که در راه انقلاب ماندن مهم است، گفت: متاسفانه بسیاری از کسانی که در واقعه تسخیر لانه جاسوسی بودند و کنار هم بودیم، در مسیر انقلاب باقی نماندند. زمانی که شرایط آن روز خودمان را با جوانان امروز مقایسه می‌کنم، می‌بینیم اگر لازم باشد جوانان بیشتر از آن دوره پای کار هستند.</p>
      <p>سرلشکر جعفری در ادامه با اشاره به سابقه حضور خود در جبهه‌های دفاع مقدس گفت: زمانی که جنگ آغاز شد به صورت خودجوش با یک معرفی نامه از انجمن اسلامی دانشجویان دانشگاه تهران که با امضا دست خط و مهر خودم بود سوار قطار شدم و به اهواز رفتم و در جبهه حضور پیدا کردم.</p>
      <p>وی خاطر نشان کرد: در سال ۱۳۶۰ در سوسنگرد بنا به اصرار فرمانده سپاه سوسنگرد به عضویت سپاه درآمدم و به نوعی سابقه حضور من در سپاه از سپاه سوسنگرد است.</p>
      <p>فرمانده قرارگاه فرهنگی حضرت بقیه الله اعظم (عج) در پاسخ به پرسشی درباره علت اتمام ماموریت ۱۲ ساله خود به عنوان فرمانده کل سپاه پاسداران گفت: امروز تهدیدات دفاعی و حتی امنیتی اگر هم داشته باشیم که داریم، نگران آن نیستیم اما به شدت دشمن به اقدامات و تهدیدات فرهنگی، اجتماعی و سیاسی دلبسته است؛ براساس فرمایش فرماندهی کل قوا، امروز در جنگ نرم با دشمنان اعم از دشمنان خارجی و مخالفان داخلی قرار داریم. قرارگاه فرهنگی اجتماعی حضرت بقیه الله اعظم کاری است که مستقیما با حفظ انقلاب و تهدیدات علیه انقلاب اسلامی مرتبط است. به عبارت دیگر این کار ما در کنار همان ماموریت‌های سپاه پاسداران انقلاب اسلامی است.</p>
      <p>سرلشکر جعفری در ادامه در پاسخ به پرسشی درباره ادعای رئیس جمهوری آمریکا مبنی بر این که در یک قدمی حمله نظامی به ایران بودیم و من جلوی آن را گرفته‌ام، اظهار کرد: آمریکایی‌ها به شدت از آغاز هر درگیری پرهیز می‌کنند، سقوط پهپاد یا توقیف کشتی انگلیسی نشان داد که همه مردم ما به این موضوع رسیده‌اند. به صورت قطعی به همه ثابت شده که آنها جرات چنین کاری را ندارند.</p>
      <p>وی ادامه داد: ممکن است به صورت لحظه‌ای بتوانند کاری انجام دهند ، اما مهم پاسخ‌های بعدی است که آنها دریافت خواهند کرد؛ یکی بزنند، ده تا می‌خورند  یک واقعیت است.</p>
      <p>فرمانده قرارگاه فرهنگی حضرت بقیه الله اعظم (عج) در ادامه با اشاره به تجهیز نیروهای مسلح به موشک‌های نقطه زن اظهار کرد: زمانی وقتی صبحت از موشک نقطه زن می‌شد ، کسی باور نمی‌کرد. اما بعد از آن که زحمات زیادی روی نقطه زنی موشک‌ها انجام شد باز هم کسانی آن را باور نمی‌کرد تا این که ماجرای داعش پیش آمد و ما برای انتقام گیری از داعش نقاطی را در سوریه مورد هدف قرار دادیم.</p>
      <p>سرلشکر جعفری خاطر نشان کرد: اگر کار دست نیروهای جوان انقلابی متعهد باشد، یعنی دست مجموعه‌های با این ویژگی باشد مشکلات برطرف می‌شود ؛ در هر بخشی این اتفاق افتاد، مشکلات برطرف شده است. امروز متاسفانه در سیستم‌های اداری جوانان فرصت نقش آفرینی پیدا نمی‌کند که این یک اشکال است.</p>
      <p>فرمانده قرارگاه فرهنگی حضرت بقیه الله اعظم (عج) در پاسخ به پرسشی در مورد وضعیت مالی خود،گفت: سقف دریافتی نیروهای مسلح زیر ۱۰ میلیون تومان است یعنی حقوق افراد بالای ۱۰ میلیون تومان نباید باشد. الان حقوق من در مقایسه با زمانی که فرمانده سپاه بودم کمتر نیز شده است.</p>
      <p>وی با بیان این که در این مدت هیچ کاری اقتصادی انجام ندادم اظهار کرد: فرصتی برای انجام کار اقتصادی نداشته‌ام.</p>
      <p>سرلشکر جعفری در پاسخ به این پرسش که آیا فرزندان شما از فرصت حضورتان به عنوان فرمانده کل سپاه استفاده کرده‌اند گفت: توصیه من همواره به فرزندانم این بوده که چنین کاری نکند؛ الحمدالله فرزندانم نیز این موضوع را ملاحظه کردند.</p>
      <p>فرمانده سابق سپاه در ادامه در پاسخ به این پرسش که آیا همانطور که برخی می‌گوید کلی پول در دست سپاه است و سپاه این پول را در کشورهای دیگر خرج می‌کند اظهار کرد: این که می‌گویند بودجه دست سپاه است، بودجه نظامی کشور معلوم است؛ بودجه نظامی ایران از تمامی ارتش‌های منطقه کمتر است. البته از بودجه نظامی بخشی‌اش به ارتش و بخشی اش به نیروهای مسلح دیگر و بخشی به سپاه می‌رسد. علت این که امروز کار قرارگاه سازندگی سپاه گرفته و پروژه‌های زیادی در دست انجام دارد این است که سپاه با بودجه کمتری نسبت به دیگران و با سرعت بیشتر و کیفیت مناسب تری کار را اجرا می‌کند. مثلا اگر دیگران با یک واحد پول کاری انجام می‌دهند، سپاه با نصف آن واحد پول کار انجام می‌دهد.<br/><br/>فرمانده قرارگاه فرهنگی حضرت بقیه الله اعظم (عج) در پایان خطاب به نیروهای جوان کشور اظهار کرد: همه  از جمله مقام معظم رهبری به شما جوانان امید بسته‌اند؛ توصیه می‌کنم که بیشتر روی نقش آفرینی خود فکر کنید و ما امیدواریم رویکرد مردم در انتخابات به سمت نیروهای جوان انقلابی متعهد باشد.</p>
    </article>
  </body>
</html>