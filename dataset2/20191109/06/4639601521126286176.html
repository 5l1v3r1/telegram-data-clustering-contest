<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/pyrini-kolasi-stin-aystralia-nekroi-agnooumenoi-kai-terasties-katastrofes/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T06:31:18+00:00"/>
    <meta property="og:title" content="Πύρινη κόλαση στην Αυστραλία : Νεκροί, αγνοούμενοι και τεράστιες καταστροφές"/>
    <meta property="og:description" content="Νεκροί και αγνοούμενοι, τραυματίες, κατεστραμμένα σπίτια και δασικές εκτάσεις συνθέτουν το σκηνικό κόλασης στην Αυστραλία, η οποία βιώνει μια από τις χειρότερες περιόδους πυρκαγιών στην ιστορία της."/>
  </head>
  <body>
    <article>
      <h1>Πύρινη κόλαση στην Αυστραλία : Νεκροί, αγνοούμενοι και τεράστιες καταστροφές</h1>
      <h2>Νεκροί και αγνοούμενοι, τραυματίες, κατεστραμμένα σπίτια και δασικές εκτάσεις συνθέτουν το σκηνικό κόλασης στην Αυστραλία, η οποία βιώνει μια από τις χειρότερες περιόδους πυρκαγιών στην ιστορία της.</h2>
      <address><time datetime="2019-11-09T06:31:18+00:00">09 Nov 2019, 06:31</time> by <a rel="author">ΤοΒΗΜΑ Team</a></address>
      <p>Δύο άνθρωποι βρέθηκαν νεκροί, επτά αγνοούνται, δεκάδες έχουν τραυματιστεί και πάνω από εκατό σπίτια έχουν καταστραφεί καθώς οι πυρκαγιές συνεχίζουν να μαίνονται στην ανατολική Αυστραλία, ανακοίνωσαν οι αρχές σήμερα.</p>
      <h3>Καμένος μέσα σε αυτοκίνητο</h3>
      <p>Το πυροσβεστικό σώμα της Νέας Νότιας Ουαλίας επιβεβαίωσε ότι δύο άνθρωποι έχασαν τη ζωή τους εξαιτίας πυρκαγιάς στο Γκλεν Ινις, περίπου 550 χιλιόμετρα βόρεια του Σίδνεϊ. Το απανθρακωμένο πτώμα άνδρα βρέθηκε μέσα σε αυτοκίνητο, ενώ γυναίκα με σοβαρά εγκαύματα, που είχε εντοπιστεί χθες Παρασκευή, υπέκυψε παρά τις προσπάθειες των γιατρών να τη σώσουν.</p>
      <p><a href="https://www.in.gr/2019/11/08/greece/kraygi-agonias-apo-foitites-tou-oikonomikou-panepistimiou-katastasi-exei-ksefygei-fovomaste/">Κραυγή αγωνίας από φοιτητές της ΑΣΟΕΕ : «Η κατάσταση έχει ξεφύγει, φοβόμαστε» <br/></a>Η επικεφαλής της τοπικής κυβέρνησης στη Νέα Νότια Ουαλία, η Γκλάντις Μπερετζίκλιαν, ενημέρωσε ότι επτά άνθρωποι αγνοούνται σε όλη την επαρχία. «Μετά λύπης μου λέω ότι ο αριθμός αυτός μπορεί να αυξηθεί κατά τη διάρκεια της ημέρας», συμπλήρωσε η Μπερετζίκλιαν.</p>
      <figure>
        <img src="https://www.tovima.gr/wp-content/uploads/2019/11/09/australia3-1.jpg"/>
      </figure>
      <p>
        <i>Reuters</i>
      </p>
      <p>Σύμφωνα με το αυστραλιανό Πυροσβεστικό Σώμα, πάνω από 30 άνθρωποι έχουν τραυματιστεί, ανάμεσά τους και στελέχη του.</p>
      <h4>Πλήττεται από ακραία ξηρασία</h4>
      <p>Ηδη από την έναρξή της, αυτή αναμένεται να είναι μια από τις χειρότερες περιόδους πυρκαγιών που έχει βιώσει ποτέ η Αυστραλία, καθώς η χώρα πλήττεται από ακραία ξηρασία. Παρά την ανάπτυξη 1.200 πυροσβεστών και 70 αεροσκαφών, δεκάδες πυρκαγιές μαίνονται ανεξέλεγκτες.</p>
      <p>Ο επικεφαλής της πυροσβεστικής στη Νέα Νότια Ουαλία Σέιν Φιτζσίμονς υπογράμμισε πως δεν περιμένει ουσιαστική βελτίωση των συνθηκών την επόμενη εβδομάδα ή τους προσεχείς τρεις μήνες (θερινοί στο νότιο ημισφαίριο), τον Δεκέμβριο, τον Ιανουάριο και τον Φεβρουάριο: ειδικοί προβλέπουν «θερμοκρασίες υψηλότερες από το φυσιολογικό» και «βροχοπτώσεις χαμηλότερες από το φυσιολογικό», εξήγησε.</p>
      <figure>
        <img src="https://www.in.gr/wp-content/uploads/2019/11/australia2-1.jpg"/>
      </figure>
      <p>
        <i>Reuters</i>
      </p>
      <p>Χθες Παρασκευή, το πυροσβεστικό σώμα στην επαρχία εξέδωσε αριθμό έκτακτων προειδοποιήσεων χωρίς προηγούμενο, με 17 πυρκαγιές να χαρακτηρίζονται καταστάσεις έκτακτης ανάγκης αφού ισχυροί άνεμοι και ξηρές συνθήκες συνέβαλαν στην εξάπλωσή τους.</p>
      <h4>Πάνω από 70 πυρκαγιές</h4>
      <p>Πάνω από 70 πυρκαγιές συνεχίζουν το καταστροφικό τους έργο σήμερα, δύο από τις οποίες χαρακτηρίζονται καταστάσεις έκτακτης ανάγκης.</p>
      <p>Βορειότερα, στην επαρχία Κουίνσλαντ, κοντά στην πόλη Νούσα, δημοφιλές θέρετρο, χιλιάδες άνθρωποι πέρασαν τη νύχτα σε καταφύγια.</p>
      <figure>
        <img src="https://www.in.gr/wp-content/uploads/2019/11/australia-2.jpg"/>
      </figure>
      <p>
        <i>Reuters</i>
      </p>
      <p>Η επικεφαλής της τοπικής κυβέρνησης της επαρχίας, Αναστάζια Πάλουσεκ, σημείωσε ότι οι αρχές εξετάζουν αν είναι ασφαλές περίπου 2.000 κάτοικοι να επιστρέψουν στις εστίες τους.</p>
      <p>«Αυτές οι πυρκαγιές αλλάζουν πολύ γρήγορα, επικρατούν ξηρές συνθήκες προς το παρόν κι οι άνεμοι θα ενισχυθούν το απόγευμα», ανέφερε σε δημοσιογράφους.</p>
      <p>Ο πρωθυπουργός της Αυστραλίας Σκοτ Μόρισον χαρακτήρισε μέσω Twitter τις πυρκαγιές «απλώς φρικιαστικές» και διαβεβαίωσε ότι η κυβέρνησή του θα υποστηρίξει τους πολίτες.</p>
      <figure>
        <iframe src="https://www.youtube.com/embed/4SytVjWKk0M" width="640" height="360" data-service="Youtube" scrolling="no"/>
      </figure>
      <p>Πηγή: ΑΠΕ</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>