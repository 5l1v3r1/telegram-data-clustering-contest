<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/awedg2/sp-tar-innpaa-ap-i-ny-rekordmaaling"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T06:39:14+00:00"/>
    <meta property="og:title" content="Sp tar innpå Ap i ny rekordmåling"/>
    <meta property="og:description" content="Sp er nesten like store som Arbeiderpartiet på Klassekampens og Nationens novembermåling. Det skiller nå bare vel 3 prosentpoeng mellom de to partiene."/>
  </head>
  <body>
    <article>
      <h1>Sp tar innpå Ap i ny rekordmåling</h1>
      <h2>Sp er nesten like store som Arbeiderpartiet på Klassekampens og Nationens novembermåling. Det skiller nå bare vel 3 prosentpoeng mellom de to partiene.</h2>
      <address><time datetime="2019-11-09T06:39:14+00:00">09 Nov 2019, 06:39</time> by <a rel="author">NTB</a></address>
      <p>Sp får 19,2 prosents oppslutning, fram 2 prosentpoeng fra målingen i oktober, og partiet har aldri vært målt høyere på Norfaktas målinger. Arbeiderpartiet får 22,3 prosent, og har aldri vært målt lavere. Høyre går fram 1,5 prosentpoeng til 22,9 og er landets største parti, uten å gjøre noen spesielt sterk måling, skriver <a href="https://www.nationen.no/politikk/vedum-kjenner-pa-ansvaret-etter-rekordmaling/">Nationen</a>.</p>
      <p>Hadde det vært stortingsvalg nå, ville Ap fått 40 representanter og Sp 38 representanter.</p>
      <p>Dette er den tredje målingen på kort tid der Sp gjør det sterkt. I en måling utført på vegne av Nettavisen og Amedia i starten av november, får Sp og Ap til sammen 83 representanter på Stortinget. Partiet fikk dessuten en oppslutning på 19,5 prosent på TV 2s novembermåling.</p>
      <p>– Nå har vi fantastiske målinger, men vi kan ikke forvente at det skal være slik for alltid. Vi må bare være tydelige på hva vi mener, sier partileder Trygve Slagsvold Vedum til <a href="https://dagens.klassekampen.no/2019-11-09/nar-blir-vedum-storst">Klassekampen</a>.</p>
      <p>Frp går tilbake 2,1 prosentpoeng til 8,4 prosent. Oppslutningen til SV (7,1 prosent), MDG (6,1), Venstre (4,3), Rødt (4,1) og KrF (3,4) er mer eller mindre uendret fra forrige måling.</p>
      <p>Målingen er utført 5. og 6. november av Norfakta på oppdrag for Nationen og Klassekampen. Feilmarginen varierer mellom 1,1 og 2,6 prosentpoeng og er størst for de største partiene.</p>
      <aside>
        <a href="https://www.aftenbladet.no/article/sa-wPkkXo.html">Stortinget sier bestemt nei til kontant-krav</a>
      </aside>
      <aside>
        <a href="https://www.aftenbladet.no/article/sa-e8RmxO.html">Andre rekordmåling for Senterpartiet på få dager</a>
      </aside>
    </article>
  </body>
</html>