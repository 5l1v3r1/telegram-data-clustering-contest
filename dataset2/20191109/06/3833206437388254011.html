<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Zavurshi-remontut-na-dva-viadukta-po-AM-Trakiya-912363"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T06:58:00+00:00"/>
    <meta property="og:title" content="Завърши ремонтът на два виадукта по АМ &quot;Тракия&quot;"/>
    <meta property="og:description" content="Завърши ремонтът на виадуктите при 17-ти и 18-ти км на АМ &quot;Тракия&quot; в платното за Бургас, съобщиха от..."/>
  </head>
  <body>
    <article>
      <h1>Завърши ремонтът на два виадукта по АМ "Тракия"</h1>
      <address>
        <time datetime="2019-11-09T06:58:00+00:00">09 Nov 2019, 06:58</time>
      </address>
      <p>Завърши ремонтът на виадуктите при 17-ти и 18-ти км на АМ "Тракия" в платното за Бургас, съобщиха от Агенцията "Пътна инфраструктура". С приключването на ремонтно-възстановителните работи се осигурява нормалното движение в отсечката от 14-ти до 20-ти км на магистралата, в двете посоки.</p>
      <p>Пътноподдържащото дружество "Автомагистрали" ЕАД е работило изключително мобилизирано, за да може предвидените дейности да завършат колкото се може по-бързо, преди началото на зимния сезон, се посочва в съобщението.</p>
      <p>На виадуктите при 17-ти км - с дължина 322 м, и при 18-ти км - с дължина 242 м, е рехабилитирана връхната конструкция - пътна плоча и греди. Съоръженията са с нова хидроизолация, асфалтобетонова настилка и тротоарни блокове. Подменени са парапетите и мантинелите. Положена е нова хоризонтална маркировка.</p>
      <p>В началото на юли т.г. приключи ремонтът и на виадуктите при 13-ти и 15-ти км на АМ "Тракия" в посока Бургас, напомнят от пътната агенция. С рехабилитацията на съоръженията значително е подобрена пътната безопасност в този участък от автомагистрала "Тракия". Осигурена е по-висока скорост и комфорт за преминаващите моторни превозни средства.</p>
      <p>По-рано днес Пътната агенция съобщи, че е отворила три оферти на допуснатите кандидати в обществената поръчка за избор на изпълнител за проектиране и строителство на 13.2 км от автомагистрала "Струма". За малко повече от 4 г. по план трябва да е построено платното в посока Кулата - София, което ще преминава източно от Кресненското дефиле по ново трасе.</p>
      <p>Сръбският президент Александър Вучич пък съобщи, че утре, 9 ноември ще открие новите 86,9 километра магистрала, които ще свържат Ниш, Бела Паланка, Пирот, Димитровград и ГКПП "Градина" (и ГКПП "Калотина" на българската граница). На откриването ще присъства и българският премиер Бойко Борисов.</p>
    </article>
  </body>
</html>