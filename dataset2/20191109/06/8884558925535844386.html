<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/zacetek-sage-kopra-in-olimpije"/>
    <meta property="og:site_name" content="Primorske novice"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Začetek sage Kopra in Olimpije"/>
    <meta property="og:description" content="Lanska sezona je postregla kar z devetimi medsebojnimi obračuni Kopra Primorske in Cedevite Olimpije (pred letom sta resda oba še nastopala z drugačnima imenoma), jutrišnji obračun v Bonifiki pa bo prvi letošnji."/>
  </head>
  <body>
    <article>
      <h1>Začetek sage Kopra in Olimpije</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Boris Planinc</a></address>
      <p>
        <b>Lanska sezona je postregla kar z devetimi medsebojnimi obračuni Kopra Primorske in Cedevite Olimpije (pred letom sta resda oba še nastopala z drugačnima imenoma), jutrišnji obračun v Bonifiki pa bo prvi letošnji.</b>
      </p>
      <figure>
        <img src="https://static.primorske.si/foto/highres/sport/718996_dsc_ziga_mikeli900_-1-.jpg"/>
        <figcaption>Ivan Marinković ( z žogo) je tudi v novi sezoni eden ključnih igralcev ekipe, ki jo uspešno vodi Ivica Golemac. Foto: Žiga Mikeli/KK Sixt Primorska</figcaption>
      </figure>
      <p><b>KOPER</b> &gt; Od omenjenih devetih lanskih tekem so nekoč nedotakljivi Ljubljančani dobili le eno, istrska zasedba pa jim je s sedmimi zaporednimi zmagami pošteno “nabila komplekse”, čeprav od trenutne ekipe zeleno-belo-oranžnih prav nihče ni doživljal lanskih nočnih mor.</p>
      <p>Tem se Cedevita Olimpija ni povsem izognila niti letos, a je vsaj v ligi Aba - enako kot Koprčani - doslej iztržila štiri zmage ob enem samem porazu, nazadnje v gosteh pri Mornarju. Tudi v Baru je ljubljansko-zagrebški konglomerat ostal zvest sebi in je odlično odprl srečanje, ko pa je eden od gledalcev napadel <b>Ryana Boatrighta</b>, jim je poguma zmanjkalo. S tem so dobili nov zalet vsi kritiki, ki trdijo, da sedanji generaciji primanjkuje tistega pod pasom, kar navadno loči strica od tete. Veliko slabši vtis je Cedevita Olimpija pustila v eurocupu, ki ga je odprla s petimi zaporednimi ničlami. Toda v sredo se je v Istanbulu vrnila med žive, ko se je Darussafaki maščevala za nespretni domači poraz. Blestel je <b>Codi Miller-McIntyre</b>, ki je za las zgrešil trojnega dvojčka (11 točk, 10 skokov, 9 podaj), malce nepričakovano pa sta mu s krilnih položajev na pomoč priskočila predvsem<b> Filip Krušlin</b> in <b>Mikael Hopkins.</b> Zmaji bodo v Bonifiki sicer zaključili niz štirih zaporednih gostovanj, junak z Bosporja Miller-McIntyre pa je razumljivo optimističen: “Moramo zaigrati z enako energijo kot v sredo, srečanje pa je po porazu z Mornarjem za nas izjemno pomembno.”</p>
      <blockquote><b>Huda kazen za Mornar</b><br/>Za incidente na tekmah lige Aba letos očitno ni milosti. Disciplinski sodnik <b>Saša Pavličić-Bekić</b> je z zaprtjem tribun in denarno kaznijo sankcioniral črnogorsko moštvo Mornar zaradi dogodkov na tekmi s Cedevito Olimpijo preteklo soboto v Baru, ko je navijač napadel Olimpijinega igralca <b>Ryana Boatrighta</b>. Mornar bo tekmo proti Zadru igral pred praznimi tribunami, črnogorski derbi z Budućnostjo pa pred prazno navijaško tribuno, Obenem bo moral plačati 20.000 evrov kazni.</blockquote>
      <p>Dosedanja sezona Kopra Primorske si zasluži izključno superlative, saj se v regionalni konkurenci že dolgo ni pojavil novinec, ki bi se slovitih tekmecev z dolgo tradicijo lotil tako pogumno in predvsem uspešno. Natanko takrat, ko je Olimpija lomila Darussafako, so se državni prvaki v okviru slovenskega prvenstva nepričakovano mučili s Šenčurjem. Naposled so le zmagali za pol koša, čeprav sta počivala <b>Lance Harris</b> in <b>Alen Hodžić</b>. Velika osvežitev sezone <b>Žan Mark Šiško</b> seveda upa na nadaljevanje zmagovitega niza, ki traja že osem zaporednih dvobojev: “Imamo dovolj časa, da se pripravimo na slovenski derbi. Olimpija je vedno magnet za gledalce, zato bi jutri ob 20. uri vse povabil v našo dvorano.” Mimogrede, kdo se spominja zadnjega domačega poraza tigrov? Bilo je 12. februarja, ko je v domačem prvenstvu Krka slavila s 66:64 ...</p>
    </article>
  </body>
</html>