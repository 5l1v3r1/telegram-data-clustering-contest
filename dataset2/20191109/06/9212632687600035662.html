<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515407/padulah-luqman"/>
    <meta property="og:site_name" content="HM Online"/>
    <meta property="article:published_time" content="2019-11-09T06:00:57+00:00"/>
    <meta property="og:title" content="Padulah Luqman!"/>
    <meta property="og:description" content="TIGA gol dalam tempoh dua minit 11 saat yang dihasilkan penyerang skuad B-18 negara, Luqman Hakim Shamsudin ketika membantu pasukannya membelasah Brunei 11-0 Selasa lalu boleh dianggap sebagai antara hatrik terpantas dunia."/>
  </head>
  <body>
    <article>
      <h1>Padulah Luqman!</h1>
      <address><time datetime="2019-11-09T06:00:57+00:00">09 Nov 2019, 06:00</time> by <a rel="author">Oleh Syazwan Msar</a></address>
      <p>TIGA gol dalam tempoh dua minit 11 saat yang dihasilkan penyerang skuad B-18 negara, Luqman Hakim Shamsudin ketika membantu pasukannya membelasah Brunei 11-0 Selasa lalu boleh dianggap sebagai antara hatrik terpantas dunia.</p>
      <p>Jaringan itu dilakukan Luqman pada aksi kedua Kumpulan G Kejuaraan Konfederasi Bolasepak Asia (AFC) B-19 di Phnom Penh, Kemboja dan andai pertandingan itu diiktiraf Persekutuan Bolasepak Antarabangsa (FIFA), nama pemain kelahiran Kelantan itu pasti disenaraikan dalam Buku Rekod Dunia.</p>
      <p>Mengikut rekod dunia, jaringan hatrik paling pantas dipegang oleh Tommy Ross ketika berusia 18 tahun sewaktu mewakili pasukan Ross County menentang Nairn County pada 1964 dengan rekod 90 saat.</p>
      <p>Manakala pemain Mesir, Abdul-Hamid Bassiouny pula memegang rekod hatrik terpantas di pertandingan antarabangsa dengan catatan satu minit 57 saat.</p>
      <p>Pengurus skuad B-18, Datuk Kamarul Ariffin ketika dihubungi mengesahkan Luqman menjaringkan gol dalam tempoh berkenaan namun beliau tidak dapat memastikan ia adalah rekod dunia di pentas antarabangsa.</p>
      <p>“Saya memang sahkan Luqman jaringkan hatrik untuk tempoh dua minit 11 saat namun saya tidak pasti pula jika ia memecah rekod dunia.</p>
      <p>“Perlu pastikan terlebih dulu berkaitan rekod berkenaan namun apa yang pasti memang penyerang terbabit mencatatkan hatrik dengan pantas,” katanya ketika dihubungi Arena Metro, semalam.</p>
      <p>Pada perlawanan Selasa lalu, skuad kendalian Brad Maloney melakar kemenangan besar dengan menumpaskan Brunei 11-0.</p>
      <p>Penyerang prolifik negara, Luqman membuktikan ketajamannya apabila menyumbat empat gol. Pesta gol negara dimulakan Azrin Afiq pada minit ke-17 sebelum Luqman (m-21, 22, 24 dan 41), Azam Azmi (m-31, 60), Aiman Afif (m-39, 85, 90) dan Harith Haiqal (m-59).</p>
      <related>
        <h4>Berita Berkaitan</h4>
        <a href="https://www.hmetro.com.my/arena/2019/11/515364/hatrik-terpantas-dunia"/>
        <a href="https://www.hmetro.com.my/arena/2019/11/515721/jadikan-rekod-rasmi"/>
        <a href="https://www.hmetro.com.my/arena/2019/09/495684/tabik-syafiq-gol-33-saat"/>
        <a href="https://www.hmetro.com.my/node/79622"/>
        <a href="https://www.hmetro.com.my/node/214744"/>
        <a href="https://www.hmetro.com.my/utama/2017/08/257980/kuasa-hamilton"/>
        <a href="https://www.hmetro.com.my/node/39709"/>
        <a href="https://www.hmetro.com.my/node/70246"/>
      </related>
    </article>
  </body>
</html>