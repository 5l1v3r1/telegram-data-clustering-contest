<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/se-zadnja-pogajanja-pred-stavko"/>
    <meta property="og:site_name" content="Primorske novice"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Še zadnja pogajanja pred stavko"/>
    <meta property="og:description" content="Če bodo danes padla v vodo še zadnja pogajanja z vodstvom Pošte Slovenije, bo Sindikat poštnih delavcev (SDP) v ponedeljek uresničil grožnjo s stavko. “Občane bo stavka še najmanj prizadela,” pravi Dijana Kos, namestnica pooblaščenca tega sindikata. Po zakonu morajo namreč vse, kar so sprejeli pred stavko, dostaviti naslovnikom."/>
  </head>
  <body>
    <article>
      <h1>Še zadnja pogajanja pred stavko</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Sonja Ribolica</a></address>
      <p>
        <b>Če bodo danes padla v vodo še zadnja pogajanja z vodstvom Pošte Slovenije, bo Sindikat poštnih delavcev (SDP) v ponedeljek uresničil grožnjo s stavko. “Občane bo stavka še najmanj prizadela,” pravi Dijana Kos, namestnica pooblaščenca tega sindikata. Po zakonu morajo namreč vse, kar so sprejeli pred stavko, dostaviti naslovnikom.</b>
      </p>
      <figure>
        <img src="https://static.primorske.si/foto/highres/politika/719007_258-posta.jpg"/>
        <figcaption>Naslovniki med morebitno stavko poštarjev ne bodo dobili pošiljk, težjih od deset kilogramov, nenaslovljenih časopisov in reklam. Foto: Tamino Petelinsek</figcaption>
      </figure>
      <p><b>SLOVENIJA</b> &gt; V dosedanjih pogajanjih odločilnega premika niso dosegli, saj obe strani vztrajata pri svojem, predvsem glede dviga plač. Pri drugih zahtevah pa so pogajalci zbližali stališča.</p>
      <p>Sindikat poštnih delavcev (SDP), ki je sicer eden od dveh reprezentativnih na Pošti Slovenije, je stavko za 11. november napovedal že konec oktobra. Za to se je odločil, ker v običajnem socialnem dialogu ni dosegel rešitve ključnih vprašanj.</p>
      <blockquote>Če današnja pogajanja ne bodo uspešna, se bo stavka začela v ponedeljek ob polnoči in bo potekala v vseh objektih in na vseh delovnih mestih Pošte Slovenije in v njenem invalidskem podjetju.</blockquote>
      <p>Sindikat zahteva najmanj desetodstotno povišanje plač, vodstvo Pošte pa meni, da bi tak dvig imel prevelik finančni vpliv na poslovanje družbe. Poudarjajo, da so zvišanje plač za letošnje in prihodnje leto že uredili z dogovorov o stavkovnih zahtevah, ki so ga s sindikatom podpisali februarja letos. Zato ocenjujejo, da dodatni dvig plač prihodnje leto ni možen.</p>
      <h3>Vsaj 300 dodatnih delavcev</h3>
      <p>Med sindikalnimi zahtevami je tudi kadrovska okrepitev na področju poštnega prometa, kar bi prispevalo k razbremenitvi delavcev. “Zahtevamo dodatno število zaposlenih - tolikšno, da bodo sedanji zaposleni svoje delo lahko opravili v normalnem času, ne kot zdaj, ko delajo nadure. Da bodo lahko imeli počitek, ki jim pripada po zakonu, da bodo lahko šli na dopust ... Skratka, naj delodajalec poskrbi za kadrovsko okrepitev, ki bo zagotavljala izpolnjevanje obveznosti in normalen obseg opravljenih ur, in spoštovanje drugih pravic zaposlenih,” pravi <b>Dijana Kos</b>. Po ocenah, ki temeljijo na številkah iz letošnjega leta, naj bi morala Pošta zaposliti dodatnih 300 delavcev</p>
      <p>Kosova opozarja, da velike obremenitve zaposlenih povzročajo veliko bolniških odsotnosti: “Tako je bilo že v preteklih letih, a zdaj se ta trend samo še stopnjuje. Veliko je ponavljajočih se bolniških odsotnosti; ko pride zaposleni z bolniške, spet 'pade' nanj velika obremenitev.”</p>
      <h3>Nekateri novi poštarji ne zdržijo niti en mesec</h3>
      <p>Pošta Slovenije sicer tudi zaposluje nove poštarje, a veliko se jih je kmalu poslovi. “Odhajajo tudi poštarji z daljšim stažem, ker obupajo, ne vidijo možnosti, da bi se obrnilo na boljše. Med novimi zaposlenimi pa je osip še večji. Na deset novih ostaneta dva, mogoče trije. Prvih 14 dni, ko novega poštarja uvaja bolj izkušeni kolega, še gre, ko pa novi ostanejo sami, vidijo, kako težko je to delo. Nekateri ostanejo do izteka zaposlitve za določen čas, dva, tri mesece, so pa tudi taki, ki zdržijo manj kot en mesec. Veliko napora in stroškov, na koncu pa je vse bolj ali manj po starem,” pravi Kosova.</p>
      <p>Sindikat poštnih delavcev ima približno 1000 članov, v poštnem prometu pa je več kot 5400 zaposlenih. Po ocenah Kosove je podpora stavki velika, in to ne samo med člani sindikata, temveč tudi med drugimi zaposlenimi. Če današnja pogajanja ne bodo uspešna, se bo stavka začela v ponedeljek ob polnoči in bo potekala v vseh objektih Pošte Slovenije, na vseh deloviščih oziroma delovnih mestih Pošte in v njenem invalidskem podjetju. Stavke pa ne bo v organizacijski enoti strokovnih služb.</p>
    </article>
  </body>
</html>