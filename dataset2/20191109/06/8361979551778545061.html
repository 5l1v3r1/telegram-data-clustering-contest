<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/dzhek-ma-uspishniy-biznes-i-cinnist-pomilok-golovne-z-vistupu-zasnovnika-alibaba-50052393.html"/>
    <meta property="og:site_name" content="НВ"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Багато працювати, цінувати помилки та не відправляти співробітників на MBA"/>
    <meta property="og:description" content="Прозорий уряд, підприємці, освіта та інфраструктура — чотири основи розвитку країни"/>
  </head>
  <body>
    <article>
      <h1>Багато працювати, цінувати помилки та не відправляти співробітників на MBA</h1>
      <h2>Прозорий уряд, підприємці, освіта та інфраструктура — чотири основи розвитку країни</h2>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Джек Ма</a></address>
      <p>
        <b>
          <i>Матеріал записаний під час Київського міжнародного економічного форуму</i>
        </b>
      </p>
      <p>
        <i>Засновник китайського інтернет-гіганта Alibaba Джек Ма виступив у Києві. </i>
        <i>НВ Бізнес зібрав найцікавіше з того, про що розповів підприємець.</i>
      </p>
      <p>
        <i>Нагадаємо, у вересні Джек Ма пішов з поста глави Alibaba. Цю компанію він заснував в 1999 році. Вона стала однією з найбільших інтернет-компаній в світі. Зараз її вартість становить $480 млрд. Ма є найбагатшою людиною Китаю. ЗМІ називають Джека Ма одним із найбільш упізнаваних китайських бізнесменів.</i>
      </p>
      <p>
        <b>Як виростити успішний бізнес</b>
      </p>
      <p>Україна не може дозволити собі копіювати успіхи інших країн, ніхто не може. Зараз нова ера. Немає експертів і футурологів, є ті хто знаються на минулому. І інвестувати треба в людей. Минуле століття навчило нас: чим більший бізнес — тим краще. Наше століття вчить — чим гнучкіший, тим краще. Якщо ви хороша компанія, це круто. Не треба бути великою. Хороша компанія — та, що дбає про працівників і клієнтів, та, яку поважають. Для цього не треба бути великими. Якщо вас поважають, ваші люди і клієнти щасливі - ви на шляху до успіху.</p>
      <p>Якщо б я починав бізнес зараз, я б не робив таку велику компанію. Я намагався зупинитися, але в певний момент це вже неможливо. І ми виросли великими, але зараз ділимося з малим бізнесом своїм знанням.</p>
      <p>
        <b>Про цінність помилок</b>
      </p>
      <p>Помилка — найкраще для завтрашнього успіху. Так, Alibaba пощастило, але ми багато працювали. Ми постійно помилялися в багатьох сферах — інвестиціях, менеджерських та кадрових рішеннях. Ми зрозуміли, що хороші люди — не десь ззовні, а у межах компанії. Їх треба розвивати, інвестувати в них.</p>
      <p>Багато хто прагне швидкого успіху. Якщо ви такі, ви — досягач. До Alibaba я був вчителем, я нічого не знав про ринок та технології. Я знав, що головне — знайти людей, розумніших, ніж ви. Я намагався бути хорошим вчителем і називаю себе СЕО — Chief <b>Education </b>Officer. Хороший вчитель пишається своїми учнями, і хоче, щоб вони досягали більшого. Я довіряю своїм людям. І це — головне.</p>
      <p>
        <b>Що робити із застарілими держкомпаніями</b>
      </p>
      <p>В нас зараз багато скарг. Особливо скаржаться на великі державні компанії. А можливості - лише там, де люди скаржаться, бо ми маємо довести суспільству, що ми більш ефективні. Скаржитись легко. Багато молоді скаржиться. Це мене турбує.</p>
      <p>Порада країні та людям така — розвивати приватний сектор, довіряти підприємцям. Коли ви маленькі, думайте як розвиватися. Не думайте про великі державні компанії, думайте про власний бізнес. Колись я ненавидів великі компанії - Microsoft, Oracle. А тепер вони бояться нас.</p>
      <p>
        <b>Як створити інноваційну екосистему</b>
      </p>
      <p>Підприємець має передбачати майбутнє. Якщо є нова технологія — не закривайте очі, прийміть і використайте її. Якщо не виходить і ви не бачите майбутнього, наймайте людей, які бачать.</p>
      <p>Не переживайте за безпеку, державні підприємства, щось ще. Просто працюйте як підприємець.</p>
      <p>
        <b>Що на нас чекає 2030 року</b>
      </p>
      <p>В майбутньому значно більше багатих компаній і людей, а ще дуже багато викликів. Але коли не було викликів? Вони були завжди. Люди переживали коли з’явилась електрика, сьогодні переживають через штучний інтелект (ШІ). Не бійтеся, ми використовуємо менше 7% можливостей свого мозку. Як ми зможемо створити розумну машину, яка вбиватиме людей? Ніколи машина не замінить серце людини. ШІ дає можливості і це прекрасно. Мій дідусь працював по 18 годин на день, і постійно казав, що зайнятий. Зараз ми працюємо по 8 годин — і ми все одно дуже зайняті. Я впевнений, що мій онук буде працювати по 3 години і теж буде зайнятим.</p>
      <p>
        <b>Скільки годин на день треба працювати</b>
      </p>
      <p>Система 9−9−6: працювати з 9 години ранку по 9-ту вечора, 6 днів на тиждень. Це розклад, до якого я заохочую працівників Alibaba. Якщо ви хочете успіху — треба багато працювати. Але розумієте, я приймаю душ і думаю про важливі питання, я бігаю зранку і думаю, тобто я вже працюю. Ми маємо 60 млн підприємств, що на нас покладаються, тому інакше не можна. Але якщо вам не подобається ваша робота, то й двох годин роботи — забагато. Якщо любите свій бізнес, як я — і 10 годин нормально.</p>
      <aside>Система 9−9−6: працювати з 9 години ранку по 9-ту вечора, 6 днів на тиждень. Це розклад, до якого я заохочую працівників Alibaba</aside>
      <p>Коли я був маленьким, уявляв що колись стану великим шефом, сидітиму і палитиму сигари. А зараз маємо дуже великий бізнес, але й великі проблеми і відповідальність. Тому насолоджуйтесь поки ваша компанія маленька.</p>
      <p>
        <b>Про молодь і сучасну освіту</b>
      </p>
      <p>Викладання у школі зараз на рівні індустріальної епохи. Дітей учать запам’ятовувати. Машини точно будуть робити це краще. Треба змінити підхід — треба вчити бути креативними, творчими, інноваційними, виховувати незалежне мислення.</p>
      <p>Щоб не боятися роботів наступному поколінню варто кожен день вчитися на своїх помилках. А ще забагато ресурсів вкладаються в університети. А треба приділяти увагу початковій освіті, дитячим садочкам. Багато країн вже змінюють в цій сфері підходи — Ізраїль, Японія. Для дітей до 12 років важливі музика, спорт, малювання. Всім треба пробувати знання на практиці, інакше люди не знають як їм користуватись.</p>
      <p>Головне зараз — пізнання себе. Промислова ера досліджувала навколишній світ — люди рухалися до зірок і до місяця. Наше століття — це в першу чергу заглядання у себе, краще пізнання себе. Саме квантова швидкість дає інструменти, щоб зрозуміти себе. Головне використовувати їх правильно. Найнебезпечніше — це жадібність, через неї з’являються ядерні бомби і небезпека. Треба розуміти себе краще. Я певен, що у молоді буде рішень щодо адекватного співіснування з новими технологіями. Довіряйте молоді, довіряйте майбутньому.</p>
      <p>
        <b>Про бізнес та держапарат</b>
      </p>
      <p>Я відомий в Китаї через свою боротьбу з урядом, я борюсь з кожним міністерством. Це не уряд виштовхнув eBay з Китаю, а ми. Якщо ви знаєте, що добре для людей, а чиновники цього не розуміють, треба боротися.</p>
      <p>
        <b>Як я зміг створити Alibaba</b>
      </p>
      <p>Я просто зрозумів, що ніхто не візьме мене на роботу, якщо я сам себе не візьму. Загалом ви ніколи не знаєте успішний ви чи ні, поки не помрете. Тільки в цій точці ви можете порівняти баланс. Я завжди переживав за майбутнє, але цього не достатньо. Треба дуже багато працювати.</p>
      <p>Про інновації та бюрократичні системи</p>
      <p>Я впевнений в Україні. Ви — освічені. Пробуйте і помиляйтеся. Тільки важливо — залишайте академічне поле. Робота міністерства інновацій, наприклад, — допомагати іншим людям та бізнесам бути більш творчими й інноваційними, а також більш креативними і щасливими. Як надихати бюрократичну систему? Ніяк, треба змінити систему. Ми постійно змінювали систему в бізнесі, щоб робити клієнтів щасливішими.</p>
      <p>
        <b>Чи інвестувати в освіту працівників</b>
      </p>
      <p>Мені не дуже подобаються деякі бізнес-школи. Я відправляв людей на МБА, а вони поверталися не таким розумними, як були до цього. Справа в тому, що курси часто грунтуються на історіях успіху. А треба навчатися на помилках. Якщо вам розповідають тільки про успіхи — вам здається що все просто. Вчиться з помилок інших людей ефективніше.</p>
      <aside>В Україні найкращі конкурентні можливості для виробництва. Навіть кращі, ніж у Китаї</aside>
      <p>
        <b>Про Україну</b>
      </p>
      <p>Мені подобається ваш президент. Він молодий, мені сподобалась його промова. У вас прекрасна земля, розумні люди і красиві жінки. Чудова комбінація. Як вона може не спрацювати? Я хочу запросити друзів приїхати сюди, у вас дуже великий потенціал. Найкращі конкурентні можливості для виробництва. Навіть кращі, ніж у Китаї.</p>
      <p>
        <b>Про основу будь-якого бізнесу</b>
      </p>
      <p>Три складові: зацікавленість, прагнення ніколи не здаватися і довіра людям.</p>
      <p>
        <b>Як оцінюють співробітників в Alibaba</b>
      </p>
      <p>Ми оцінюємо за цінностями та результатами. Ми маємо шість базових цінностей і кожного кварталу проводимо оцінку по ним. Якщо у співробітника хороші цінності і результати, ми його підвищуємо.</p>
      <p>
        <b>Основні умови експорту між Україною і Китаєм</b>
      </p>
      <p>Головне — інфраструктура, логістика та інтернет-платежі. Доставка Aliexpress 47 днів — це минуле століття. Це треба змінити.</p>
      <p>
        <b>Правила регуляції цифрового простору</b>
      </p>
      <p>Щодня на наш сайт здійснюється 300 млн нападів хакерів. І це добре, бо ми збільшуємо наші захисні можливості, стаємо кращими. Поки що виходить. Уряд будь-якої країни любить створювати політики для контролю. Це не завжди добре. Головне — розумні закони і політики. Це не має роздаватися урядом, а створюватись в діалозі з бізнесом і підприємцями. Тоді виникнуть розумні рішення. Майбутнє — за електронним урядом, прозорим і не корумпованим. Такий уряд, підприємці, освіта та інфраструктура — чотири стовпи розвитку країни.</p>
    </article>
  </body>
</html>