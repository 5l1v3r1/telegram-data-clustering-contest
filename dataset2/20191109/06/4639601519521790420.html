<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/dnt-o-planitis-xrosta-188-tris-dolaria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T06:15:52+00:00"/>
    <meta property="og:title" content="ΔΝΤ : Ο πλανήτης χρωστά… 188 τρισ. δολάρια"/>
    <meta property="og:description" content="Καμπανάκι ΔΝΤ για τα δημόσια και ιδιωτικά χρέη"/>
  </head>
  <body>
    <article>
      <h1>ΔΝΤ : Ο πλανήτης χρωστά… 188 τρισ. δολάρια</h1>
      <h2>Καμπανάκι ΔΝΤ για τα δημόσια και ιδιωτικά χρέη</h2>
      <address><time datetime="2019-11-09T06:15:52+00:00">09 Nov 2019, 06:15</time> by <a rel="author">Καψύλης Αλέξανδρος</a></address>
      <p>Στο επίπεδο-ρεκόρ των 188 τρισ. δολαρίων, που αντιστοιχεί περίπου στο 230% του παγκόσμιου ΑΕΠ, έφθασαν τα χρέη του δημόσιου και ιδιωτικού τομέα στον πλανήτη. Την επισήμανση αυτή έκανε την Πέμπτη η νέα γενική διευθύντρια του Διεθνούς Νομισματικού Ταμείου Κρισταλίνα Γκεοργκίεβα, χτυπώντας ταυτόχρονα το καμπανάκι του κινδύνου για την παγκόσμια οικονομία δεδομένου ότι η υπερχρέωση κρατών και ιδιωτών συνιστά μείζονα τροχοπέδη για την ανάπτυξη.</p>
      <p>Σε διεθνή διάσκεψη για το χρέος που διοργανώθηκε στην έδρα του ΔΝΤ στην Ουάσιγκτον η βουλγάρα επικεφαλής του διεθνούς οργανισμού σημείωσε ότι μέσα σε λιγότερο από ενάμιση χρόνο το παγκόσμιο χρέος αυξήθηκε κατά 14,6% – ήταν 164 τρισ. δολάρια τον Απρίλιο του 2018, σύμφωνα με μετρήσεις του Ταμείου.</p>
      <p>
        <a href="https://www.in.gr/2019/11/09/politics/diplomatia/kyroseis-kata-tis-tourkias-gia-tin-aoz-epivallei-ee-ti-perilamvanoun/">Κυρώσεις κατά της Τουρκίας για την ΑΟΖ επιβάλλει η ΕΕ – Τι περιλαμβάνουν</a>
      </p>
      <p><i>«Ο ιδιωτικός τομέας ευθύνεται ως επί το πλείστον για την αύξηση του χρέους παγκοσμίως. Τα ιδιωτικά χρέη αντιστοιχούν πλέον κοντά στα δύο τρίτα του συνολικού χρέους»</i>, σημείωσε η Γκεοργκίεβα. Αλλά και ο δανεισμός των ανεπτυγμένων οικονομιών έχει φθάσει σε πρωτοφανή επίπεδα μετά το Δεύτερο Παγκόσμιο Πόλεμο. Όσο για τα χρέη των αναδυόμενων αγορών συσσωρεύτηκαν κατά τη διάρκεια της κρίσης χρέους της δεκαετίας του 1980. Τα χρόνια που ακολούθησαν τα επίπεδα σταθεροποιήθηκαν. Την τελευταία πενταετία όμως εκτινάχθηκαν πάλι, σημειώνει το Ταμείο.</p>
      <h3>Αναπτυξιακό βαρίδι</h3>
      <p>Οι τραπεζικές πιστώσεις και οι αγορές ομολόγων διαδραματίζουν ένα κομβικό ρόλο για την ευημερία ιδιωτών και κρατών, καθώς βοηθούν τις οικογένειες να εξασφαλίσουν στέγη και τις επιχειρήσεις να χρηματοδοτήσουν την επέκτασή τους, παρατήρησε η Γκεοργκίεβα. <i>«Αλλά η υπερβολική χρέωση δεν συνιστά μόνο κίνδυνο για τη χρηματοοικονομική σταθερότητα αλλά ισοδυναμεί και με βαρίδι για την ανάπτυξη»</i>, τόνισε η επικεφαλής του ΔΝΤ.</p>
      <p>Έμφαση έδωσε εξάλλου η Γκεοργκίεβα στην ανάγκη διασφάλισης της δυνατότητας εξυπηρέτησης των χρεών ιδιωτών και δημοσίου, όπως επίσης και στην υποχρέωση εξασφάλισης της διαφάνειας στο δανεισμό. Τέλος, απηύθυνε έκκληση για τη <i>«βελτίωση της συνεργασίας μεταξύ πιστωτών και δανειοληπτών»</i>.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>