<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-know-what-is-the-condition-of-ayodhya-city-after-the-decision-of-supreme-court-ramjanmbhumi-and-babri-masjid-land-2839855.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T06:24:25+00:00"/>
    <meta property="og:title" content="Ayodhya Verdict : सुप्रीम कोर्ट के फैसले के बाद के जानें क्या है अयोध्या का हाल"/>
    <meta property="og:description" content="अयोध्या मामले पर प्रधान न्यायाधीश रंजन गोगोई की अगुवाई वाली पांच न्यायधीशों की पीठ ने फैसला सुना दिया है। फैसला सुनाते हुए सुप्रीम कोर्ट ने मस्जिद के लिए अयोध्या में उपयुक्त स्थान पर पांच एकड़ का..."/>
  </head>
  <body>
    <article>
      <h1>Ayodhya Verdict : सुप्रीम कोर्ट के फैसले के बाद के जानें क्या है अयोध्या का हाल</h1>
      <address><time datetime="2019-11-09T06:24:25+00:00">09 Nov 2019, 06:24</time> by <a rel="author">हिन्दुस्तान टीम,अयोध्या।</a></address>
      <p>अयोध्या मामले पर प्रधान न्यायाधीश रंजन गोगोई की अगुवाई वाली पांच न्यायधीशों की पीठ ने फैसला सुना दिया है। फैसला सुनाते हुए सुप्रीम कोर्ट ने मस्जिद के लिए अयोध्या में उपयुक्त स्थान पर पांच एकड़ का प्लॉट देने का आदेश दिया है। इसके साथ ही सुप्रीम कोर्ट ने अपने फैसले में कहा कि सरकार तीन महीने के भीतर ट्रस्ट बनाएगा और यह ट्रस्ट मंदिर का निर्माण करेगा।</p>
      <p>
        <a href="https://www.livehindustan.com/uttar-pradesh/story-ayodhya-case-verdict-supreme-court-live-updates-2839789.html">
          <b>अयोध्या मामले में लाइव अपडेट पढ़ने के लिए यहां क्लिक करें</b>
        </a>
      </p>
      <p>सुप्रीम कोर्ट के फैसले के बाद अयोध्या में सन्नाटा पसरा हुआ है। हनुमान गढ़ी के आस पास की दुकानें पुलिस ने बंद करवा दी और लोगों को इकट्ठा होने से रोकना शुरू कर दिया है। हालांकि हनुमानगढ़ी से करीब 100 मीटर आगे आगे सन्नाटा पसरा हुआ है लेकिन दुकानें खुली हुई हैं। कुछ लोगों ने पटाखा दागना शुरू किया पर पुलिस ने आकर उन्हें रुकवा दिया है| डीएम और एसएसपी लगातार मार्च कर रहे है।</p>
      <p><b>सुरक्षा बलों की निगहबानी के बीच रोज की तरह मस्त है काशी</b><br/>एक तरफ अयोध्या पर सुप्रीम कोर्ट फैसला सुना रहा है। इसे लेकर देशभर में सतर्कता और आशंका है। लेकिन काशी रोज की तरह मस्त है और हर तरफ चहल पहल दिख रही है। हालांकि सुरक्षा बलों की तगड़ी निगहबानी बनी हुई है। मिश्रित इलाकों में तगड़ी चौकसी है। जहां लोग जुट सकते हैं या फैसले के बाद बहस की गुंजाइश है, ऐसी जगहों पर फोर्स तैनात करने के साथ ही चाय की दुकान भी बंद करा दी गई है। बेनिया पर पुलिस ने चाय पान की दुकानें बंद करा दी हैं।</p>
      <p><b>यूूपी के 21 संवेदनशील जिलों में चप्पे-चप्पे पर पैरामिलिट्री फोर्स तैनात</b><br/>आगरा सहित राज्या के 21 जिलों को संवेदनशील की सूची में रखा गया है। चप्पे-चप्पे पर पैरामिलिट्री फोर्स का पहरा तैनात। जरूरत पड़ने पर इंटरनेट सेवाएं बंद कराई जाएंगी। हर जिले में अस्थाई जेलें बनाई गई हैं। पूरे प्रदेश में 673 लोगों पर खुफिया एजेंसियों की नजर है। यह कहना था प्रदेश पुलिस के मुखिया डीजीपी ओपी सिंह का।</p>
    </article>
  </body>
</html>