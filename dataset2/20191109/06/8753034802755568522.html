<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/dOa06z/tenaaringsjente-skadet-etter-aa-ha-blitt-overfalt-av-jentegjeng-paa-ganddal"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T06:54:35+00:00"/>
    <meta property="og:title" content="Tenåringsjente skadet etter å ha blitt overfalt av jentegjeng på Ganddal"/>
    <meta property="og:description" content="En tenåringsjente har fått hjernerystelse og mulige bruddskader etter å ha blitt overfalt av en gruppe jevnaldrende jenter i Ganddal i Rogaland."/>
  </head>
  <body>
    <article>
      <h1>Tenåringsjente skadet etter å ha blitt overfalt av jentegjeng på Ganddal</h1>
      <h2>En tenåringsjente har fått hjernerystelse og mulige bruddskader etter å ha blitt overfalt av en gruppe jevnaldrende jenter i Ganddal i Rogaland.</h2>
      <address><time datetime="2019-11-09T06:54:35+00:00">09 Nov 2019, 06:54</time> by <a rel="author">NTB</a></address>
      <p>Like før klokken tre natt til lørdag meldte politiet i Sørvest at det tidligere fredag kveld hadde vært slagsmål mellom flere mindreårige jenter på et arrangement for ungdom på Ganddal i Sandnes.</p>
      <p>– Politiet ble kontaktet av foreldrene til en ungdom som hadde vært på dette arrangementet. Datteren hadde forklart at hun var blitt slått ned av en gjeng andre jenter på Ganddal, sier operasjonsleder Jøran Solheim i Sørvest politidistrikt til NTB.</p>
      <p>En patrulje ble sendt til stedet og det er opprettet sak. Politiet har fått navnet på flere involverte, som er mellom 13 og 14 år gamle, og kommer til å følge opp saken lørdag.</p>
      <p>– Vi skal se på hvordan vi følger opp saken og med hvilke etater vi gjør det, men det er helt klart at vil skal følge opp denne saken, sier Solheim.</p>
      <p>Alderen til de involverte, måten det skjedde på og skadene den fornærmede ungdommen har fått, gjør at politiet ser alvorlig på saken.</p>
      <p>– Vi er kjent med at det er en viss temperatur på Facebook etter det som skjedde, og vi følger med, sier operasjonslederen. Han ber personer som har informasjon eller video fra hendelsen om å ta kontakt med politiet.</p>
    </article>
  </body>
</html>