<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/analizi/Dekoraciyata-Kanazireva-e-udobna-za-politicheskite-glupaci-912359"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Декорацията Каназирева е удобна за политическите глупаци"/>
    <meta property="og:description" content="Ако човек чете мотивите, с които Дани Каназирева обяснява защо е приела поста на областен управител,..."/>
  </head>
  <body>
    <article>
      <h1>Декорацията Каназирева е удобна за политическите глупаци</h1>
      <address>
        <time datetime="2019-11-09T06:00:00+00:00">09 Nov 2019, 06:00</time>
      </address>
      <p>Ако човек чете мотивите, с които <a href="https://www.plovdiv24.bg/novini/persons/2599.html">Дани Каназирева</a> обяснява защо е приела поста на областен управител, остава с усещането, че от нищото се е появил някакъв човек, когото никой не познава, никой не е чувал за него и сега се явява като морален стълб, като борец за истина и свобода, който ще ни брани от лошите, а те са налазили града и имат страх само от тази дама, заслепена от политическата си глупост.</p>
      <p>Толкова е смешно, че дали и самата Каназирева си вярва на приказките. И кога разбра, че "новият кмет <a href="https://www.plovdiv24.bg/novini/persons/335.html">Здравко Димитров</a> по категоричен начин даде заявка за различно и диалогично управление“? Преди да й предложат областната управа или след това? Преди да манипулира екзит пола на първия тур или след това?</p>
      <p>Каназирева се държи така, сякаш никой не знае за политическите й лупинги – ГЕРБ, Кунева, Радан Кънев, пак ГЕРБ сега. Държи се като декорация на всяко политическо хрумване.</p>
      <p>"Бях изправена пред конкретен избор - или да продължа да критикувам, без да имам възможност реално да решавам; или да дам всичко от себе си за развитието на Пловдив и региона.“</p>
      <p>И тя решила да даде всичко от себе си.Сякаш досега не даваше всичко като фасадна опозиционерка – срещу властта е, но със зам.-кметове по райони.</p>
      <p>И продължава да дава всичко от себе си като твърди, че под нейно ръководство "е крайно време да задвижим отлагани отдавна проекти и да направим така, че Пловдив и регионът да догонят София“.</p>
      <p>Каназирева дори си въобразява, че София може да стои на едно място и да чака Пловдивска област – под мъдрото й ръководство, да я настигне, дори да я задмине. Нека видим това с очите си след година и няколко месеца когато ще приключи политическия фалит на Каназирева. Тя го е подписала, според политолози, с приемането на поста на областен управител. Защото, първо, е излъгала избирателите си, и второ, окончателно затвърждава образа си на политическа цветарка.</p>
      <p>И наистина дава всичко от себе си – говори за "Модър- Царевец“, Водния проект, Околовръстното шосе. Все проекти, които са задвижени и ще се случат и с Дани, и без Дани. Няма значение, тя обича да преекспонира значимостта си до степен, неузнаваема и за самата себе си.</p>
      <p>Ако някои се връзват толкова на Каназирева, трябва да са политически глупаци.Но те затова са и глупаци – търсят си удобни и приемливи декорации.</p>
      <p>"Няма да се променя и очаквайте от мен същото високо темпо на работа, почтеност, уважение и същата непримиримост с несправедливостта“, завършва Каназирева своето оправдание.</p>
      <p>Вярно е, Каназирева не се променя.</p>
    </article>
  </body>
</html>