<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/a-magyar-legiiranyitas-harcba-indul-a-tilosban-jaro-dronok-ellen-kepek"/>
    <meta property="og:site_name" content="infostart"/>
    <meta property="article:published_time" content="2019-11-09T06:31:00+00:00"/>
    <meta property="og:title" content="A magyar légiirányítás harcba indul a tilosban járó drónok ellen – képek"/>
    <meta property="og:description" content="A magyar légtér irányítói számára komoly feladat a drónok jelenléte, minden évben többször is zavarják a fel és leszálló repülőket – nyilatkozta Szepessy Kornél, a HungaroControl Zrt. vezérigazgatója az InfoRádiónak."/>
  </head>
  <body>
    <article>
      <h1>A magyar légiirányítás harcba indul a tilosban járó drónok ellen – képek</h1>
      <address><time datetime="2019-11-09T06:31:00+00:00">09 Nov 2019, 06:31</time> by <a rel="author">InfoRádió</a></address>
      <h3>A magyar légtér irányítói számára komoly feladat a drónok jelenléte, minden évben többször is zavarják a fel és leszálló repülőket – nyilatkozta Szepessy Kornél, a HungaroControl Zrt. vezérigazgatója az InfoRádiónak.</h3>
      <p>A HungaroControl számára <a href="https://infostart.hu/belfold/2019/10/15/le-kellett-zarni-a-ferihegyi-repuloteret">folyamastosan növekvő kihívás a drónok jelenléte</a> a magyar légtérben, hiszen míg két évvel ezelőtt éves szinten négy drónészlelést jelnettek a fel- és leszálló gépek kapitányai, addig a tavalyi évben már 13-ra emelkedett ez a szám. Idén szinén négy észlelésnél tartanak, igaz, ebből hármat <a href="http://iho.hu/hir/dron-sorozat-ferihegyen-szerdan-is-volt-leallas-191016">egymást követő napokon</a> tapasztaltak az elmúlt hetekben.</p>
      <figure>
        <img src="https://infostart.hu/images/site/articles/inline/2019/11/1573223536-NE3fFe8lD_md.jpg"/>
        <figcaption>Budapest, 2019. november 8. Szepessy Kornél, a HungaroControl Zrt. vezérigazgatója köszöntőt mond a II. Drón Konferencia és Expo megnyitóján a Várkert Bazárban. MTI/Kovács Attila</figcaption>
      </figure>
      <p>Szepessy Kornél vezérigazgató arra hívta föl a figyelmet, hogy ezek a drónreptetések a hagyományos légi forgalmon túl a repülőtér működését is nagyban megzavarják, emiatt jelentős energiát és fejlesztési forrásokat kell arra fordítaniuk, hogy a drónok felderítése, láthatósága a következő években megvalósuljon, amire momentán csak a hagyományos légi járművekre fókuszáló megoldásaik vannak, radarberendeések formájában.</p>
      <figure>
        <img src="https://infostart.hu/images/site/articles/inline/2019/11/1573223522-GPlby40r5_md.jpg"/>
        <figcaption>Budapest, 2019. november 8. Egy drón a II. Drón Konferencia és Expón a Várkert Bazárban. MTI/Kovács Attila</figcaption>
      </figure>
      <p>A nagyobb repülő tárgyakat látják, illetve képesek is azonosítani azokat transzpanderek segítségével, ugyanakkor a kicsi, tipikusan műanyag anyagól készülő drónokat a hagyományos radarjaik nem észlelik jelenleg, ezért óriási feladat, és kiemelt projektként is kezelik a HungaroControlnál, hogy mielőbb legyen egy kooperativ, vagyis együttműködő, valamint egy non kooperatív, tipikusan ellenséges szándékkal érkező drónok felderítésére irányuló rendszerük.</p>
      <h4>Elfogódrónok és virtuális falak</h4>
      <p>A drónok elhárítására számtalan, jellemzően kisérleti fázisban járó projekt és megoldás létezik. Ezek között szerepel például, hogy elfogódrónokkal vonják ki a forgalomból az illetéktelenül, nem kívánatos légtérrészekben feltűnő és tartózkodó drónokat, ahogyan virtuális falat is lehet húzni úgynevezett geofencinget alkotva a lezárt légterek határára – magyarázta a vezérigazgató. Tehát léteznek különféle technikák arra vonatkozóan, hogy a helytelenül működő drónokat megakadályozzák abban, hogy zavarják más üzemeknek a napi működését.</p>
      <figure>
        <img src="https://infostart.hu/images/site/articles/inline/2019/11/1573223662-caxRBv4MX_md.jpg"/>
        <figcaption>Budapest, 2019. november 8. A Hensoldt Holding drónfelderítő és -elhárító rendszereket szállító cég bemutatója a II. Drón Konferencia és Expón a Várkert Bazár előtt. MTI/Kovács Attila</figcaption>
      </figure>
      <p>A HungaroControl dolga azonban mégis ezen belül az, hogy lássák a drónokat, ezt célozza a kutatási-fejleszési projektjük is, amely most kezdődik és remélhetően rövidesen eredményt is hoz majd – tette hozzá Szepessy Kornél.</p>
      <aside>Palkovics: sokkal több lehetőséget rejt, mint veszélyt<br/>A pilóta nélküli légi járművek alkalmazási lehetőségei és gazdasági hatásai világviszonylatban is jelentősek, Magyarország ezért vezető szerepre törekszik a dróntechnológia fejlesztésében is – jelentette ki az innovációs és technológiai miniszter pénteken, a HungaroControl budapesti drónkonferenciáján.<br/>Palkovics László nemzetközi hatáselemzésekre hivatkozva megjegyezte, hogy a dróntechnológia piaci lehetőségei meghaladhatják az évi 10 milliárd eurót a kontinensen, Magyarországon pedig belátható időn belül a tízszeresére, évi 20 ezer fölé emelkedhet az engedélyezett drónrepülések száma. Ma már napi szinten használ ilyen eszközöket a mezőgazdaság és erdőgazdálkodás, a logisztika, a szállítás, a közlekedés, drónokkal felügyelnek hálózati infrastruktúrákat és közszolgáltatásokat – tette hozzá.<br/>Hangsúlyozta ugyanakkor, hogy a szabályozási környezetnek nem követnie, hanem ösztönöznie kell a fejlődést, és figyelembe kell vennie a drónok használatából eredő kihívásokat. Kiemelte ezek közül a nem kívánt repülések tilalmát, az érzékeny infrastruktúrák, a védett intézmények és a magánszféra megóvását, de hozzátette, hogy a drónok használata sokkal több lehetőséget rejt, mint veszélyt.</aside>
      <figure>
        <img src="https://infostart.hu/images/site/articles/inline/2019/11/1573223560-i3UT3oTV9_md.jpg"/>
        <figcaption>Budapest, 2019. november 8. Palkovics László innovációs és technológiai miniszter előadást tart a II. Drón Konferencia és Expón a Várkert Bazárban. MTI/Kovács Attila</figcaption>
      </figure>
      <p>
        <i>Nyitókép: MTI/Kovács Attila</i>
      </p>
      <p>
        <b>Kapcsolódó hang</b>
      </p>
      <p>Drónok és a légi irányítás – Szepessy Kornél, HungaroControl</p>
      <figure>
        <audio src="https://infostart.hu/audio/00005/00005004b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/10/17/lehet-hogy-a-dronreptetes-hazai-szabalyai-idejetmultak-de-attol-meg-be-kell-tartani-oket"/>
      </related>
    </article>
  </body>
</html>