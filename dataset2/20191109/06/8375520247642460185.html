<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/koli-ukrajinec-otrimaje-nobelivsku-premiyu-vasil-shklyar-zrobiv-prognoz-638323.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T06:30:00+00:00"/>
    <meta property="og:title" content="Коли українець отримає Нобелівську премію? Василь Шкляр зробив прогноз"/>
    <meta property="og:description" content="Василь Шкляр вважає, що Нобелівський комітет став схожий на грантодавчу інституцію, яка спонукає письменників до певних канонів"/>
  </head>
  <body>
    <article>
      <h1>Коли українець отримає Нобелівську премію? Василь Шкляр зробив прогноз</h1>
      <address>
        <time datetime="2019-11-09T06:30:00+00:00">09 Nov 2019, 06:30</time>
      </address>
      <h4>Василь Шкляр вважає, що Нобелівський комітет став схожий на грантодавчу інституцію, яка спонукає письменників до певних канонів</h4>
      <p>Україна матиме свого нобеліанта тоді, коли коли Українська держава стане повноправним гравцем світової політики, а не іграшкою в руках політиканів. Про це в <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">інтерв’ю «Главкому»</a> заявив письменник Василь Шкляр.</p>
      <p>«Перед сучасним письменником стоїть своєрідний вибір. Чи він вкорінюється у власний ґрунт і працює насамперед для вітчизняного читача, чи йде у фарватері загальноєвропейських віянь, тримаючи носа за вітром. Мене дивує комплексування деяких українців, котрі журяться з того, що ми досі не маємо свого «нобеля». Комплекс отієї проклятущої меншовартості засвідчують дрібні радощі, що предки того чи того лауреата походять з України», - вважає письменник.</p>
      <p>Зазначимо, що серед Нобелівських лауреатів з літератури останніх років є автори, які мають певне відношення до України. У 2015 році таку премію отримала білоруска Світлана Алєксієвич, яка народилася в Івано-Франківську, а нещодавно <a href="https://glavcom.ua/news/nobelivsku-premiyu-z-literaturi-otrimala-polska-pismennicya-z-ukrajinskim-korinnyam-631647.html">лауреаткою стала Ольга Токарчук – польська письменниця з українським корінням</a>.</p>
      <p>У зв’язку з цим Шкляр розказав, що та ж Світлана Алєксієвич отримала фактично за одні й ті самі твори Нобелівську премію і премію Ленінського комсомолу. Так що критерії оцінки часом збігаються у, здавалося б, протилежних світоглядах, додав він.</p>
      <p>«Відомо, що Нобелівський комітет останніми роками насамперед вдаряє на так звані загальнолюдські цінності, на пропаганду расової та міжнаціональної толерантності і інші високогуманні ідеали. У певному сенсі цей комітет став схожий на грантодавчу інституцію, яка спонукає письменників до певних канонів», - пояснив письменник.</p>
      <p>Василь Шкляр пригадав, як свого часу Жан-Поль Сартр відмовився від Нобелівської премії. Свій крок французький письменник пояснив якраз небажанням мати якісь зобов’язання перед будь-якою соціальною установою. Хоча на той час ця «соціальна установа» мала трохи інші критерії в оцінці літературних досягнень.</p>
      <p>«Та загалом ця премія справді не є абсолютним виміром творчої значущості. Попросіть навіть вибагливого читача назвати імена нобелівських лауреатів з літератури за останні десять років. Він відповість, що це його мало цікавить», - резюмував письменник.</p>
      <blockquote>
        <b>Читайте також: </b>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html">
          <b>Василь Шкляр: Вважайте, що зараз ви розмовляєте з терористом</b>
        </a>
      </blockquote>
      <related>
        <a href="https://glavcom.ua/interviews/vasil-shklyar-vvazhayte-shcho-zaraz-vi-rozmovlyajete-z-teroristom-637610.html"/>
        <a href="https://glavcom.ua/news/vasil-shklyar-maydan-v-ukrajini-treba-uzakoniti-638178.html"/>
        <a href="https://glavcom.ua/country/society/pismennik-shklyar-movni-kvoti-prinizlivi-dlya-nas-potribna-totalna-ukrajinizaciya-481677.html"/>
      </related>
    </article>
  </body>
</html>