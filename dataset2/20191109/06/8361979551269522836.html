<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/impichment-prezidenta-trampa-chomu-zaareshtuvali-frumana-novini-svitu-50052320.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-09T06:13:00+00:00"/>
    <meta property="og:title" content="Одеський привіт Трампу. Як бізнесмен Ігор Фруман опинився в центрі американського скандалу"/>
    <meta property="og:description" content="Здавалося б, де Одеса, а де імпічмент Трампу? Але бізнесмен Ігор Фруман довів, що від гучних вечірок на Чорному морі до арешту в Штатах — рукою подати, пише журнал НВ."/>
  </head>
  <body>
    <article>
      <h1>Одеський привіт Трампу. Як бізнесмен Ігор Фруман опинився в центрі американського скандалу</h1>
      <h2>Здавалося б, де Одеса, а де імпічмент Трампу? Але бізнесмен Ігор Фруман довів, що від гучних вечірок на Чорному морі до арешту в Штатах — рукою подати, пише журнал НВ.</h2>
      <address><time datetime="2019-11-09T06:13:00+00:00">09 Nov 2019, 06:13</time> by <a rel="author">Христина Бердинських</a></address>
      <p>У червні 2011 року в одеському пляжному клубі Оtrada Beach Club пройшла гучна нічна вечірка, присвячена відкриттю літнього сезону. Український сайт про світське життя і моду Jetsetter написав тоді, що далеко за північ на танцполі чимдуж танцювали гості. Серед них, як зазначало видання, були одеситка Ліза Наумова та її чоловік — американський громадянин Ігор Фруман, який має в Одесі бізнес.</p>
      <p>Минуло вісім років, і фотографії 53-річного Фрумана, великого шанувальника дорогих сигар, перекочували зі сторінок української світської хроніки на перші шпальти американських ЗМІ. А все тому, що 9 жовтня цьогоріч поліція США заарештувала підприємця в аеропорту Даллас біля Вашингтона.</p>
      <p>Фрумана затримали разом із його діловим партнером Львом Парнасом — обидва збиралися летіти до Відня, маючи квитки в один кінець.</p>
      <p>У США пару «колишніх радянських» (Фруман народився у Білорусі, а Парнас — в Україні) звинувачують у порушенні правил фінансування виборчих кампаній: вони є спонсорами республіканців і нинішньої передвиборчої кампанії Дональда Трампа. У Штатах підозрюють, що в цьому разі наявне іноземне фінансування.</p>
      <p>Крім того, протягом останнього року цей дует організовував особистому адвокату президента США Рудольфу Джуліані телефонні розмови і зустрічі з українськими прокурорами, а також лобіював відставку посла США в Україні Марі Йованович.</p>
      <p>Через останній факт обидва затримані стали учасниками скандалу навколо теми імпічменту Трампа, ініційованого демократами після оприлюднення змісту телефонної розмови господаря Білого дому із його українським колегою Володимиром Зеленським.</p>
      <p>Зв’язків із місцем народження у Парнаса не залишилося — батьки вивезли його в Америку ще в дитячому віці. Із Фруманом історія складніша. Нещодавно його адвокат Тодд Бланш, намагаючись звільнити підзахисного з-під домашнього арешту, переконував суд у Нью-Йорку, що його клієнт уже чверть століття живе у США і 15 років має тут громадянство.</p>
      <p>Від суду Бланш отримав відмову. І, як переконався НВ, побувавши в Одесі, у справі: з цим містом і Україною Фруман пов’язаний настільки щільно, що його можна називати не тільки американським, а й одеським громадянином.</p>
      <h3>Молоко збігло</h3>
      <p>Історію створення свого бізнесу в Україні Фруман описує в 20-сторінковій англомовній презентації, яку дотепер можна знайти на сайті української компанії Otrada Luxury Group, співвласником якої він є.</p>
      <p>У вступному слові Фруман називає себе не тільки керівником цієї фірми, але ще і президентом, а також CEO американської компанії F. D. Import &amp; Export Corporation.</p>
      <p>Саме це підприємство, що з’явилося у 1993 році, стало стартовим бізнес-майданчиком для тоді ще 27-річного Фрумана: воно було ексклюзивним дистриб’ютором продукції Nestle в Україні, а також імпортувало каву і продукти харчування.</p>
      <p>У той момент молодого бізнесмена в Одесі сприймали ще винятково як американця. Цю тонкість у бесіді з НВ підкреслила Алла Бєлєнкова, власниця одеського готелю Дача ЛанжеронЪ, яка знає Фрумана з 1990-х.</p>
      <p>У 1997-му компанія «американця» стала співвласником Балтського молочно-консервного комбінату дитячих продуктів (БМКК), який знаходиться в Одеській області.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/433/big/fee6a1de5d0007705572dcde70cdb78c.png?stamp=20191108130655&amp;q=85&amp;output=jpg&amp;bg=white"/>
        <figcaption>Фруман перед засіданням суду в Нью-Йорку, 23 жовтня 2019 / Фото: REUTERS/Jefferson Siegel</figcaption>
      </figure>
      <p>Любов Лобанова, колишня перша заступниця директора БМКК із загальних питань, розповіла НВ, що комбінат, збудований у 1980 році, випускав дитяче харчування, — наприклад, замінники грудного молока. У своїй сфері БМКК був у країні унікальним, продавав свою продукцію в Росії та країнах СНД.</p>
      <p>У Балті сам Фруман не з’являвся — там його інтереси представляв багаторічний діловий партнер Сергій Дябло.</p>
      <p>Спочатку нові власники будували великі плани на майбутнє, запустивши на БМКК ще й досить успішну торгову марку Ласуня. «Підприємство працювало, зарплати були добрі. Черги стояли, щоб у нас працювати», — згадує Лобанова.</p>
      <p>Але в 2010-му БМКК, на якому працювало понад вісім сотень співробітників, зупинився. «Нам ніхто нічого не пояснив. Сказали, що підприємство банкрут, і все», — розповідає Лобанова.</p>
      <p>Тяганина за боргами тривала багато років, підприємство змінило власників, але так і не запустився знову: його обладнання законсервоване, а будівля потроху руйнується.</p>
      <p>«Є дані, що підприємство банкрутували через кредити. І що позивачами для банкрутства були компанії, пов’язані з господарями комбінату», — розповідає свою версію краху БМКК Владислав Балінський, одеський громадський активіст.</p>
      <h3>Luxury-життя</h3>
      <p>Ще до того, як справа в галузі дитячого харчування дала глибоку тріщину, Фруман і Дябло взялися за новий напрям: у 1999 році у F. D. Import &amp; Export Corporation з’явилася «дочка» Otrada Luxury Group, що взялася возити в Україну предмети розкоші, — наприклад, дизайнерські ювелірні прикраси. Згодом в Одесі, Києві та Дніпрі відкрилися бутики Отрада.</p>
      <p>Бєлєнкова пояснює, що в ті часи в Україні мало хто розумівся на luxury-брендах. Водночас гроші і покупці для них були. Тому й заробити в цій сфері можна було багато.</p>
      <p>«Ну хто тут, в Одесі, тоді знав, хто такий Джейкобс [Марк Джейкобс, американський модельєр, у 1997−2013 роках — арт-директор модного будинку Louis Vuitton]?», — усміхаючись згадує Бєлєнкова.</p>
      <p>Фруман, за її словами, привозив в Україну не тільки ювелірні вироби, а й представників брендів. Наприклад, американку Лорі Родкін, ювелірну дизайнерку.</p>
      <p>У 2005-му Фруман і Дябло відкрили поблизу знаменитого Французького бульвару бутик-готель Отрада, який тривалий час залишався єдиним п’ятизірковим готелем Одеси. Меню його ресторану розробляв відомий французький шеф-кухар Стефан Ваттінадан.</p>
      <p>Поряд із готелем, на вулиці Затишній, Otrada Luxury Group збудувала кілька елітних житлових комплексів — Аркада й Аркада де Люкс.</p>
      <p>Тоді ж у житті Фрумана відбулася ще одна знаменна подія: він одружився з одеситкою Єлизаветою Наумовою, яка стала співвласницею Otrada Luxury Group.</p>
      <p>Батько Наумової за радянських часів працював директором магазину Овочі та фрукти, розташованого на Дерибасівській, 20. «У 1990-х приміщення магазину приватизували, і воно дісталося майбутньому тестеві Фрумана», — уточнює Катерина Маденс, журналістка-розслідувачка й активістка одеського Автомайдану.</p>
      <p>Трохи пізніше в колишніх Овочах і фруктах розмістилися відомі ресторани Сави Лібкіна — Компот і Стейкхаус. М’ясо та вино.</p>
      <p>А Фруман дедалі міцніше вростав у одеські справи — у всіх сенсах. В ювелірних бутиках Отради завжди була широко представлена продукція української дизайнерки Наталії Зінько, дружини сірого кардинала Одеси Володимира Галантерника.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/396/big_portrait/8dc57da758f513b0effa2a1468eba8b8.png?stamp=20191108072753&amp;q=85&amp;output=jpg&amp;bg=white"/>
        <figcaption>Ліза Наумова, дружина Фруман (праворуч), яка перебуває в процесі розлучення, і Наталя Зінько, дизайнер і дружина Володимира Галантерника (ліворуч) / Фото: Instagram / @lizanaumova</figcaption>
      </figure>
      <p>За словами їхніх спільних знайомих, Наумова та Зінько приятелюють ледве не змалечку. Разом вони росли, разом продовжують відпочивати, зокрема й на вечірках Otrada Beach Club — ще одного одеського об'єкта Фрумана, що з’явився у 2007-му.</p>
      <p>До речі, наступного року бізнесмен як співвласник відкрив на київському Хрещатику Buddha-bar.</p>
      <p>Дівочій дружбі не заважають ані час, ані кордони: Наумова часто навідується до Лондона, де нині живе і працює Зінько. А та натомість гостює в Маямі, яке поступово стало основним місцем проживання для Фрумана, його дружини та трьох їхніх спільних дітей.</p>
      <p>У США живе ще й брат Фрумана, а також його дорослий син від першого шлюбу.</p>
      <h3>Одеса — Майамі</h3>
      <p>Прагнення проводити більше часу не на чорноморському узбережжі, а в Маямі, на березі Атлантичного океану, у Фрумана з’явилося ще до Євромайдану.</p>
      <p>На південному сході штату Флорида зібралася чимала діаспора вихідців із колишніх радянських республік. «Уся російськомовна тусовка Маямі трохи тхне 1990-ми: тут прийнято демонструвати багатство напоказ. Весь цей гламур місцевим жителям дуже подобається», — розповідає журналістка Катерина Панова, засновниця російськомовного сайту rubic. us, яка живе у США.</p>
      <p>Фруман і сам обожнює всякий гламур, а тому виглядає тут природно. Але теплі хвилі Атлантики принесли бізнесменові холод сімейних проблем: від 2017 року у нього триває процес розлучення. Випадково так сталося чи ні, але тоді ж підприємець перейменував свій Odessa Beach Club у Mafia Rave.</p>
      <p>Дружина не тільки судиться із Фруманом, а й паралельно занурюється у фешн-бізнес. «За останні три роки ринок ювелірних прикрас в Україні зазнає драматичних змін, причиною яких стали геополітична й економічна нестабільність», — написала на своєму сайті Наумова, пояснюючи, чому вона відкрила власний бутик одягу й аксесуарів Odds не в Одесі або Києві, а в Маямі.</p>
      <p>У її чоловіка все складніше. Адже якщо Фрумана можна вивести з України, то Україну з його бізнесу — ніколи: в Одесі продовжує наполегливо працювати Дябло.</p>
      <p>«Ми знаємо ці прізвища [Дябла і Фрумана] у зв’язку із забудовою», — розповідає Балінський, стоячи біля будівлі Одеського театру музкомедії. Місце для бесіди активіст обрав невипадково: на протилежному боці вулиці триває будівництво чергового ЖК, пов’язаного з партнерами.</p>
      <p>А кілька років тому Otrada Beach Club намагався розширити свою територію на схилі, що виходить до набережної. «Громадськість тоді протестувала», — уточнює Балінський.</p>
      <p>Маденс додає, що американо-одеський дует також має в Україні логістичну компанію та земельні ділянки уздовж траси Київ — Одеса.</p>
      <p>НВ намагався уточнити всі ці дані у Дябла. Але підприємець для коментарів був недоступний, оскільки перебував за межами країни.</p>
      <h3>Зустріч в Ізраїлі</h3>
      <p>Отанніми роками про яскравого тусівника Фрумана за межами Одеси почали забувати. «Якби не вибори у США наступного року, про нього б ніхто і не згадав», — каже знайомий американо-одеського бізнесмена, який відмовився давати повноцінний коментар для статті до рішення суду в Штатах.</p>
      <p>Американська Феміда в житті Фрумана виникла невипадково. Але почалося все на Близькому Сході.</p>
      <p>У травні 2019-го прізвища Фрумана і Парнаса згадав в інтерв'ю програмі Схеми: корупція в деталях мільярдер Ігор Коломойський, котрий повернувся тоді з Ізраїлю. Мовляв, ці двоє хотіли з його допомогою організувати зустріч із президентом Зеленським.</p>
      <p>У бесіді з НВ Коломойський підтвердив цю інформацію, уточнивши, що американська парочка прибула до нього в Ізраїль і домовилася про зустріч за посередництва Олександра Левіна, голови Київської єврейської релігійної громади з центральної синагоги імені Бродського.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/399/big/6c7d76c5e9b68cee7947ca4d59f19b00.png?stamp=20191108080304&amp;q=85&amp;output=jpg&amp;bg=white"/>
        <figcaption>Ігор Фруман у Нью-Йорку, 23 жовтня 2019 / Фото: REUTERS / Jefferson Siegel</figcaption>
      </figure>
      <p>Фруман очолює організацію Американські друзі Анатевки. Анатевка — житлове містечко у Київській області для єврейських переселенців зі сходу України, якими опікується і Левін. У серпні 2018-го, виступаючи на 120-річчі синагоги Бродського в Києві, співвласник одеських Отрад заявив про плани зібрати $1 млн для облаштування поселення.</p>
      <p>Коломойському Левін повідомив, що з ним хочуть зустрітися двоє бізнесменів, аби обговорити тему постачання американського зрідженого газу в Україну.</p>
      <p>Насправді ж Фруман і Парнас із порога попросили про організацію зустрічі із Зеленським. «Я їм відповідаю: у мене що, на дверях висить табличка Компанія з організації зустрічей із Зеленським? Ми про LNG [зріджений газ] говорити не будемо? Тоді геть», — розповів НВ про свою реакцію на появу цієї парочки Коломойський.</p>
      <p>Левін відмовився коментувати всю цю історію, заявивши НВ, що не хотів би брати участь у політичних інтригах.</p>
      <h3>Дійшов до успіху</h3>
      <p>І все-таки тема зрідженого газу в житті Фрумана й Парнаса з’явилася: торік вони створили енергетичну компанію Global Energy Producers. І з її рахунків напередодні президентських виборів у США переказали $325 тис. на користь неурядової організації, що підтримує Трампа.</p>
      <p>У США зараз розслідують джерело походження цих грошей, намагаючись зрозуміти, чи немає тут слідів іноземного капіталу в американських виборах.</p>
      <p>Як з’ясували американські правоохоронці, Фруман і Парнас останні кілька місяців спілкувалися зі ще одним українцем — мультимільйонером Дмитром Фірташем. Той уже кілька років перебуває у Відні, намагаючись уникнути екстрадиції до США, де його підозрюють у хабарництві.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/398/big/28d682651a7dd88e953297909518ee25.png?stamp=20191108074829&amp;q=85&amp;output=jpg&amp;bg=white"/>
        <figcaption>Ігор Фруман (крайній праворуч) на засіданні суду, судова замальовка / Фото: REUTERS / Jane Rosenberg</figcaption>
      </figure>
      <p>За даними Reuters, Парнас навіть працював перекладачем адвокатів Фірташа. За інформацією НВ, він краще за Фрумана розмовляє англійською. І на зустрічах поводиться як головний у їхньому дуеті.</p>
      <p>Але саме співвласник одеської Отради долучив усі свої зв’язки, щоб допомогти Джуліані зустрітися із президентом Зеленським, а також із представниками української Генпрокуратури.</p>
      <p>Інтерес до ГПУ в команди Трампа не був випадковим: це відомство вело справу компанії Burisma, в якій деякий час працював син демократа Джо Байдена, головного конкурента Трампа на майбутніх президентських виборах у США.</p>
      <p>Саме активізації розслідування щодо Burisma намагався домогтися від Зеленського господар Білого дому в телефонній розмові, що стала підставою для спроб демократів організувати Трампу імпічмент.</p>
      <p>Фруман і Парнас були на зустрічі Джуліані з Юрієм Луценком, тоді ще керівником ГПУ, яка відбулася взимку 2019-го. І з Віктором Шокіним, попередником Луценка в Генпрокуратурі, адвокат Трампа раніше поговорив через скайп за посередництва цієї пари.</p>
      <p>Обидва також були на травневій зустрічі Джуліані з очільником САП Назаром Холодницьким. До того ж у Париж український посадовець прибув на запрошення французької сторони.</p>
      <aside>«Фруман хотів блищати у променях слави — так от, він її дочекався»</aside>
      <p>Колишня амбасадорка Йованович, яку відкликали з України в травні, нещодавно на закритих слуханнях у Конгресі США у справі про імпічмент Трампа розповіла: вона вперше почула прізвища Фрумана і Парнаса від голови українського МВС Арсена Авакова. Той ще в лютому 2019-го повідомив послу, що ці двоє зацікавлені в її звільненні.</p>
      <p>Що частіше миготять в американській пресі в контексті «телефонного скандалу» прізвища Фруман і Парнас, то рішучіше від них відхрещуються учасники тієї бесіди.</p>
      <p>Зеленський нещодавно заявив, що не зустрічався із цією парочкою. А Трамп узагалі вказав, що не знає цих людей. Хоча в соцмережах є його спільні з Парнасом і Фруманом фото.</p>
      <p>НВ звернувся по коментарі до Фрумана. Але той не відповів на надіслані йому через WhatsApp на американський номер повідомлення, хоча й переглянув їх.</p>
      <p>5 листопада Парнас погодився дати свідчення комітетам Палати представників у межах розслідування щодо імпічменту.</p>
      <p>Фруман мовчить. Поки що мовчить.</p>
      <p>Зате один з одеських співрозмовників редакції, не стримавшись, із посмішкою заявив: Фруман хотів блищати у променях слави — так от, він її дочекався.</p>
      <p>
        <i>
          <b>Читайте цей матеріал у свіжому номері журналу НВ — № 41 від 7 листопада 2019</b>
        </i>
      </p>
    </article>
  </body>
</html>