<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/s-filmom-spodbujajo-kulturno-vzgojo"/>
    <meta property="og:site_name" content="Primorske novice"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="S filmom spodbujajo kulturno vzgojo"/>
    <meta property="og:description" content="S filmskimi projekcijami za najmlajše so se v Ajdovščini začeli dnevi filma, ki bodo vse do 20. novembra več kot 3200 predšolskim otrokom, osnovnošolcem in srednješolcem ponudili kakovostne filme in poglobljene pogovore o filmski umetnosti. Posebno pozornost bodo tokrat namenili slovenski filmski dediščini."/>
  </head>
  <body>
    <article>
      <h1>S filmom spodbujajo kulturno vzgojo</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Alenka Tratnik</a></address>
      <p>
        <b>S filmskimi projekcijami za najmlajše so se v Ajdovščini začeli dnevi filma, ki bodo vse do 20. novembra več kot 3200 predšolskim otrokom, osnovnošolcem in srednješolcem ponudili kakovostne filme in poglobljene pogovore o filmski umetnosti. Posebno pozornost bodo tokrat namenili slovenski filmski dediščini.</b>
      </p>
      <figure>
        <img src="https://static.primorske.si/foto/highres/gorica/719004_258-dnevi_filma1.jpg"/>
        <figcaption>V ospredju letošnjih dnevov filma sta slovenska filmska dediščina in stota obletnica rojstva režiserja Franceta Štiglica.  Foto: OĹ  Dobravlje</figcaption>
      </figure>
      <p><b>AJDOVŠČINA</b> &gt; Zveza kulturnih društev Ajdovščina in Osnovna šola Dobravlje sta pred šestimi leti kot koordinatorja projekta Teden filma uresničila zamisel o uvedbi filmske vzgoje in predstavitvi kakovostne filmske produkcije mlademu občinstvu in s pobudo navdušila osnovne šole in vrtce v ajdovski in vipavski občini ter ajdovsko srednjo šolo. Zaradi velikega odziva se je teden ob podpori Občine Ajdovščina razpotegnil v dneve filma, ki jih v zavodih izkoristijo za dneve dejavnosti in kulturne dneve s poglobljenimi pogovori o filmu, s katerimi z učenci odpirajo tudi občutljive teme o družbi, medosebnih odnosih, željah, možnostih, strahovih. Projekt je številne učitelje spodbudil, da filmski medij uporabljajo tudi pri pouku, za dopolnitev vsebin ali kot delovni pripomoček.</p>
      <p>Ajdovski model filmske vzgoje je v minulih letih požel številne pohvale v Sloveniji in v tujini. ”Učitelji s pomočjo filmske umetnosti razvijamo inovativne učne pristope ter spodbujamo kulturno vzgojo, ki je temelj za osebnostni razvoj posameznika. To je priložnost, ko lahko mladim ponudimo pristno filmsko umetniško doživetje, ki jim bo ostalo v spominu. V poplavi komercialne filmske ponudbe smo šole dolžne pokazati otrokom tudi kakovostno produkcijo,” je povedala koordinatorka projekta, ravnateljica OŠ Dobravlje <b>Mirjam Kalin</b>.</p>
      <p>Letošnje dneve filma bodo še posebej posvetili slovenski filmski dediščini. “Odločili smo se, da na svoj način obeležimo Slovenski teden filma, ki je posvečen 100. obletnici rojstva režiserja Franceta Štiglica. Osnovnošolci si bodo ogledali dva njegova filma, Ne joči, Peter in Tistega lepega dne, in ob tem spoznavali zgodovino slovenske filmske ustvarjalnosti in umetnosti. Pogovarjali se bodo o razvoju slovenskega filma, kakšna je slovenska produkcija danes in kakšne možnosti imajo ustvarjalci. Za najmlajše smo izbrali sklop kratkih animiranih filmov Slon kolesari po svetu, srednješolci pa bodo filmsko vzgojo krepili s filmom Mustang,” je še povedala Kalinova.</p>
    </article>
  </body>
</html>