<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T06:35:00+00:00"/>
    <meta property="og:title" content="درود بر يهوديان امت واحده"/>
    <meta property="og:description" content="«امت» تعريف دارد اما يكي از واژه هاي دم دستي شده است كه مغرضان و نفرت پراكنان با قلب مفهوم آن، توصيفات محير العقول از ايران سرهم بندي مي كنند. زدن اتهام «يهودستيزي» به ايرانيان، يكي از محصولات تحريف اعلام تعلق ايرانيان به امت است. "/>
  </head>
  <body>
    <article>
      <h1>درود بر يهوديان امت واحده</h1>
      <address>
        <time datetime="2019-11-09T06:35:00+00:00">09 Nov 2019, 06:35</time>
      </address>
      <p>«امت» تعريف دارد اما يكي از واژه هاي دم دستي شده است كه مغرضان و نفرت پراكنان با قلب مفهوم آن، توصيفات محير العقول از ايران سرهم بندي مي كنند. زدن اتهام «يهودستيزي» به ايرانيان، يكي از محصولات تحريف اعلام تعلق ايرانيان به امت است. </p>
      <p>پيچيدگي هايي وجود دارد كه به خطا بردن را محتمل مي‌كند. ملت در ادبيات كهن فارسي همچون ادبيات قرآني، مترادف شريعت است؛ ولي مفهوم ملت در فارسي امروزين، به «امت» در زبان عربي نزديك شده است. به عنوان مثال، سازمان ملل متحد، به عربي «الامم المتحده» ناميده مي شود. اما سو تعبيرات رايج سياسي از مفهوم «امت» شايد كه به بدفهمي توضيحات اصل ١١ قانون اساسي جمهوري اسلامي ايران هم مربوط باشد. آيه «ان هذه امتكم امة واحدة...»، مستند اصل ١١ است. اين آيه اي از سوره انبيا است، سوره اي كه يك سال پيش از هجرت پيغمبر اسلام به مدينه نازل شد. غالب مفسرين قرآن مجيد هم تاكيد مي كنند كه دايره امت مذكور، منحصر به پيروان محمد (ص) نيست بلكه شامل پيروان همه انبيا اللهي مي شود. عنوان «امت اسلامي» از پذيرش تقسيم بندي امت واحده حاصل مي شود و امتي است كه تنها به مسلمانان اختصاص دارد، لذا عموميت و شمول مفهوم امت مذكور در اين آيه را ندارد.</p>
      <p>يك شاهد تاريخي براي درك مفهوم امت واحده و كاربرد درست آن، محتواي «منشور مدينه» است كه به اعتقاد برخي صاحب نظران، اولين قانون اساسي تاريخ محسوب مي شود. اين منشور طي ماه هاي نخستين هجرت پيامبر اسلام به مدينه تدوين شد؛ مدتي پس از آنكه آيه معروف امت واحده نازل شده بود. در سطر ٢٦ آن مي خوانيم كه:</p>
      <p>«یهود بنى عوف با مؤمنان "یک امّت" هستند (ان يهود بني عوف امة مع المومنين) با این تفاوت که یهود مطابق دستور دین خود عمل کنند و مسلمانان مطابق اوامر دین خود. موالى (هم‌پیمانان) یهود در حکم خود یهودند، مگر کسانى که ستم کنند و مرتکب گناه شوند و متجاوز باشند، چنین کسانى جز خود و اهل خانه خود را دچار زحمت نخواهند کرد.»</p>
      <p>و در ادامه آن هم تاكيد مي شود كه:</p>
      <p>یهود بنى نجّار، حقوقشان مانند حقوق یهود بنى عوف خواهد بود. یهود بنى حارث، حقوقشان مانند حقوق یهود بنى عوف خواهد بود. یهود بنى ساعده، حقوقشان مانند حقوق یهود بنى عوف خواهد بود. یهود بنى جشم هم... <br/>مي توان از امت اسلام و حتي امت يهود گفت اما امت واحده هر دو را در بر مي‌گيرد. به هر حال، اصل ١٣ قانون اساسي مجالي به اعتبار سو تعبيرات نمي‌دهد. اصل ١٣ صراحتا جايگاه ايرانيان يهودي را محترم شمرده است و ايشان با حفظ هويت ديني خود، بخشي انكار ناپذير از ملت هستند. <br/>درود بر همه شهيدان ايران زمين</p>
    </article>
  </body>
</html>