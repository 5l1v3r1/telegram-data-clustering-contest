<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-nirmohi-akhara-statement-after-supreme-court-say-after-supreme-court-verdict-on-ram-mandir-babri-masjid-disputed-land-2839856.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T06:20:25+00:00"/>
    <meta property="og:title" content="Ayodhya Verdict: सुप्रीम कोर्ट के फैसले के बाद आया निर्मोही अखाड़े का पहला रिएक्शन"/>
    <meta property="og:description" content="Ayodhya Ram Mandir-Babri Masjid verdict: निर्मोही अखाड़े ने कहा है कि अयोध्या में विवादित जमीन पर मालिकाना हक का अपना दावा खारिज होने का उसे कोई अफसोस नहीं है। निर्मोही अखाड़े के वरिष्ठ पंच महंत..."/>
  </head>
  <body>
    <article>
      <h1>Ayodhya Verdict: सुप्रीम कोर्ट के फैसले के बाद आया निर्मोही अखाड़े का पहला रिएक्शन</h1>
      <address><time datetime="2019-11-09T06:20:25+00:00">09 Nov 2019, 06:20</time> by <a rel="author">भाषा,लखनऊ</a></address>
      <p><b>Ayodhya Ram Mandir-Babri Masjid verdict: </b>निर्मोही अखाड़े ने कहा है कि अयोध्या में विवादित जमीन पर मालिकाना हक का अपना दावा खारिज होने का उसे कोई अफसोस नहीं है। निर्मोही अखाड़े के वरिष्ठ पंच महंत धर्मदास ने 'भाषा' से बातचीत में कहा कि विवादित स्थल पर अखाड़े का दावा खारिज होने का कोई अफसोस नहीं है, क्योंकि वह भी रामलला का ही पक्ष ले रहा था।</p>
      <p>उन्होंने कहा कि न्यायालय ने रामलला के पक्ष को मजबूत माना है। इससे निर्मोही अखाड़े का मकसद पूरा हुआ है। मालूम हो कि उच्चतम न्यायालय ने शनिवार को राम जन्मभूमि-बाबरी मस्जिद भूमि विवाद में यह कहते हुए निर्मोही अखाड़े का दावा खारिज किया कि निर्मोही अखाड़ा राम लला की मूर्ति का उपासक या अनुयायी नहीं है।</p>
      <p>
        <a href="https://www.livehindustan.com/national/story-ayodhya-case-verdict-live-update-2839833.html">
          <b>Ayodhya Case Verdict: अमित शाह ने पूरे देश में सुरक्षा हालात की समीक्षा की</b>
        </a>
      </p>
      <p>प्रधान न्यायाधीश रंजन गोगोई की अध्यक्षता वाली पांच सदस्यीय संविधान पीठ ने अपने फैसले में कहा कि निर्मोही अखाड़े का दावा कानूनी समय सीमा के तहत प्रतिबंधित है।</p>
      <p>बता दें कि उच्चतम न्यायालय ने पांच सौ साल से अधिक पुराने अयोध्या राम जन्मभूमि विवाद का आज फैसला करते हुए विवादित भूमि श्रीराम जन्मभूमि न्यास को सौंपने और सुन्नी वक्फ बोर्ड को मस्जिद के निर्माण के लिए अयोध्या में ही उचित स्थान पर पांच एकड़ भूमि देने का निर्णय सुनाया।  </p>
      <p>
        <a href="https://www.livehindustan.com/national/story-ayodhya-case-verdict-zafaryab-jilani-says-we-are-not-satisfied-from-supreme-court-decision-2839861.html">
          <b>सुप्रीम कोर्ट के फैसले का सम्मान, लेकिन हम संतुष्ट नहीं: जफरयाब जिलानी</b>
        </a>
      </p>
      <p>प्रधान न्यायाधीश न्यायमूर्ति रंजन गोगोई की अध्यक्षता वाली पांच सदस्यीय संविधान पीठ ने यह फैसला सुनाते हुए कहा कि विवादित भूमि श्रीराम जन्मभूमि न्यास को दी जाएगी। साथ ही सुन्नी वक्फ को बोर्ड अयोध्या में ही पांच एकड़ वैकल्पिक जमीन उपलब्ध कराई जाये। गर्भगृह और मंदिर परिसर का बाहरी इलाका राम जन्मभूमि न्यास को सौंपा जाए। </p>
      <p>पीठ ने कहा है कि विवादित स्थल पर रामलला के जन्म के पर्याप्त साक्ष्य हैं और अयोध्या में भगवान राम का जन्म हिन्दुओं की आस्था का मामला है। इस पर कोई विवाद नहीं है।</p>
    </article>
  </body>
</html>