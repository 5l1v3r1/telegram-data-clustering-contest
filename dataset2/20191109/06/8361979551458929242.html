<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/nardep-vid-slugi-narodu-sprobuvav-poyasniti-chomu-avakova-zalishili-na-posadi-ministra-novini-ukrajini-50052548.html"/>
    <meta property="og:site_name" content="НВ"/>
    <meta property="article:published_time" content="2019-11-09T06:57:00+00:00"/>
    <meta property="og:title" content="Не було вибору. Нардеп від Слуги народу спробував пояснити, чому Авакова залишили на посаді міністра"/>
    <meta property="og:description" content="Нардеп від партії Слуга народу Роман Грищук заявив, що голосуючи за Кабмін з Аваковим, фракція «пішла на компроміс»."/>
  </head>
  <body>
    <article>
      <h1>Не було вибору. Нардеп від Слуги народу спробував пояснити, чому Авакова залишили на посаді міністра</h1>
      <h2>Нардеп від партії Слуга народу Роман Грищук заявив, що голосуючи за Кабмін з Аваковим, фракція «пішла на компроміс».</h2>
      <address>
        <time datetime="2019-11-09T06:57:00+00:00">09 Nov 2019, 06:57</time>
      </address>
      <p>Про це Грищук розповів в ефірі програми <a href="https://bihus.info/mi-rozumiemo-scho-nas-postiyno-budut-pitati-pro-avakova-nardep-vid-slugi-narodu">Bihus.Info</a> Рольові Ігри.</p>
      <p>«Ми голосували повністю за той Кабмін, за який взяли на себе відповідальність президент і прем'єр-міністр. Ми пішли на цей компроміс, розуміючи, що в кожному інтерв'ю кожна людина буде запитувати про Авакова. Розуміючи. Але я, як людина, яка обралась з команди президента, як командний гравець… Фракція так вирішила», — пояснив він.</p>
      <p>На зауваження ведучого, що він давав присягу народу України, а не фракції Слуга народу, Грищук відповів:</p>
      <p>«Перед народом України я давав присягу, так. Але я — командний гравець. В тій ситуації іншого вибору, напевно, не було ні у прем'єр-міністра, ні у президента».</p>
      <p>На запитання, чи пояснили депутатам, навіщо залишати на посаді міністра внутрішніх справ саме Арсена Авакова, Роман Грищук відповів так:</p>
      <p>«Я не скажу, що це було пояснення на 100% зрозуміле. Була необхідність саме в той момент залишити того міністра. Все. Не було інших кандидатур, які могли би просто замінити».</p>
      <p>Нагадаємо, 29 серпня Верховна Рада затвердила склад нового Кабінету міністрів. Прем'єр-міністром став Олексій Гончарук. Свої пости зберегли глава МВС Арсен Аваков і міністр фінансів Оксана Маркарова.</p>
      <p>До цього Аваков був міністром внутрішніх справ в уряді Володимира Гройсмана.</p>
    </article>
  </body>
</html>