<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/macron-geri-donecek-isid-militanlar-nedeniyle-bosna-herseki-saatli-bombaya-benzetti"/>
    <meta property="og:site_name" content="euronews"/>
    <meta property="article:published_time" content="2019-11-09T06:15:25+00:00"/>
    <meta property="og:title" content="Macron'un Bosna Hersek için 'saatli bomba' demesi tepki çekti"/>
    <meta property="og:description" content="Fransa Cumhurbaşkanı Emmanuel Macron'un, Suriye ve Irak'taki savaş bölgelerinde bulunmuş Boşnakların ülkelerine geri dönmesi nedeniyle Bosna Hersek'i &quot;saatli bir bomba&quot; olarak nitelendirilmesi büyük tepki çekti"/>
  </head>
  <body>
    <article>
      <h1>Macron'un Bosna Hersek için 'saatli bomba' demesi tepki çekti</h1>
      <address><time datetime="2019-11-09T06:15:25+00:00">09 Nov 2019, 06:15</time> by <a rel="author">Hüseyin Koyuncu</a></address>
      <p>Fransa Cumhurbaşkanı Emmanuel Macron'un, Suriye ve Irak'taki savaş bölgelerinde bulunmuş Boşnakların ülkelerine geri dönmesi nedeniyle Bosna Hersek'i 'saatli bir bomba' olarak nitelemesi tepki çekti.</p>
      <p>Macron, The Economist dergisine verdiği röportajda, AB üyesi Hırvatistan'ın yanı başındaki Bosna Hersek'i, Suriye ve Irak'taki savaş bölgelerinden ülkelerine dönenler nedeniyle saatli bir bombaya benzetmişti.</p>
      <p>Bosna Hersekli siyasi parti temsilcileri ve sivil toplum kuruluşları Macron'un açıklamalarını eleştirirken, Fransa'nın Saraybosna Büyükelçisi Guillaume Rousson da nedeniyle Devlet Başkanlığına çağrıldı.</p>
      <p>Bakanlar Konseyi Başkanı Denis Zvizdic ülkesinin hiç kimse için bir tehdit oluşturmadığını belirterek, Bosna Hersek'in terörle mücadelede ortaya koyduğu katkının uluslararası birçok raporda yer aldığını söyledi.</p>
      <figure>
        <img src="https://static.euronews.com/articles/stories/04/28/80/10/606x340_cmsv2_8193c9ab-a37d-5729-8885-50c331f07b7c-4288010.jpg"/>
        <figcaption>Bosna Hersek Bakanlar Kurulu Başkanı Denis ZvizdicReuters</figcaption>
      </figure>
      <p>IŞİD ile mücadelede Bosna Hersek'in güvenilir bir müttefik olduğunu kaydeden Zvizdic, Macron'unki gibi açıklamaların AB ve NATO'ya üyelik hedefi bulunan Bosna Hersek'in uluslararası arenadaki imajına ciddi zararlar verdiğini ifade etti.</p>
      <ul>
        <li>
          <a href="https://tr.euronews.com/2019/11/04/hangi-avrupa-ulkesinin-ne-kadar-isid-uyesi-vatandasi-var">Hangi Avrupa ülkesinin ne kadar IŞİD üyesi vatandaşı var?</a>
        </li>
        <li>
          <a href="https://tr.euronews.com/2019/11/08/yakalanan-isid-uyelerinin-iadesine-pazartesi-baslan-yor">Süleyman Soylu: Yakalanan IŞİD üyelerinin iadesi pazartesi günü başlıyor</a>
        </li>
      </ul>
      <h3>'Macron, çoğunluğu Müslüman Balkan ülkelerinin AB üyeliğini engelleme çabasında'</h3>
      <p>Bosna Hersek İslam Birliği Sözcüsü Muhamed Jusic de bugüne kadar Irak ve Suriye'ye çoğu kadın ve çocuk olmak üzere 300 civarında Bosna Hersek vatandaşının gittiğini, bu sayının Fransa'da ise 2 bine yakın olduğuna dikkati çekti.</p>
      <p>Suriye ve Irak'taki savaşlara katılmış kişilerin ülkelerine dönüşünün tüm Avrupa'nın sorunu olduğunun altını çizen Jusic, Macron'un bu tür temelsiz iddialarla nüfusun çoğunluğunu Müslümanların oluşturduğu Balkan ülkelerinin AB üyeliğini engellemeye çalıştığını dile getirdi.</p>
      <p>Ek kaynaklar<b> • Reuters, AA</b></p>
    </article>
  </body>
</html>