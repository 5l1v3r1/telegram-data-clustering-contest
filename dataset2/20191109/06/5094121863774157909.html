<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/al-jazeera-chce-byt-svobodna-televize-v-nesvobodnem-svete-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T06:30:00+00:00"/>
    <meta property="og:title" content="Al Jazeera? Chce být svobodná televize v nesvobodném světě"/>
    <meta property="og:description" content="/OD ZVLÁŠTNÍHO ZPRAVODAJE V KATARU/ V Kataru sídlící arabská televize Al Jazeera se snaží o co nejvíce nezávislé televizní zpravodajství v prostředí, které má se svobodnou společností pramálo společného.  "/>
  </head>
  <body>
    <article>
      <h1>Al Jazeera? Chce být svobodná televize v nesvobodném světě</h1>
      <address><time datetime="2019-11-09T06:30:00+00:00">09 Nov 2019, 06:30</time> by <a rel="author">Luboš Palata</a></address>
      <p>Na první pohled to tu vypadá jako ve světové zpravodajské televizi. V Kataru sídlící globální arabská zpravodajská televize Al Jazeera je však v arabském světě, kde prakticky neexistuje politická a názorová pluralita, mimořádná. I proto její návštěvu nevynechal při nedávné cestě do Kataru ani ministr zahraničí Tomáš Petříček.</p>
      <figure>
        <img src="https://g.denik.cz/1/52/katar-hlavni-mesto-dauha-ilustracni_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/katar-je-nejbohatsi-zeme-sveta-chce-i-cechy-20191102.html">Katar je nejbohatší země světa, chce i Čechy Přečíst článek ›</a>
      </aside>
      <p>„Ano, je pravda, že prostředky na naši činnost máme od katarské vlády,“ přiznává generální ředitel televize Mostefa Souag. „Díky naší velmi důsledné editorské politice však zůstáváme objektivní zpravodajskou televizí, která dokáže přinášet nezkreslené informace o dění nejen v arabském světě,“ říká Souag poměrně přesvědčivě. „Vždy nás na prvním místě zajímají lidské osudy,“ dodává.</p>
      <p>Jako příklad uvádí příběh  z počátků televize, kdy byla  Al Jazeera americkou vládou označována za následováníhodný příklad svobodného média arabského světa. Když ale během druhé invaze do Iráku informovala televize o masakru civilistů americkými jednotkami, byla podle Souaga Al Jazeera tehdejším ministrem obrany Donaldem Rumsfeldem prohlášena za nepřítele USA.</p>
      <figure>
        <img src="https://g.denik.cz/1/9f/katar_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/cesky-podnikatel-v-kataru-klicove-obchody-uzavira-kralovska-rodina-na-stadionu-20191031.html">Český podnikatel v Kataru: Klíčové obchody uzavírá královská rodina na stadionu Přečíst článek ›</a>
      </aside>
      <p>Podobným problémům čelí dnes televize i v mnoha arabských státech. Její reportér Mahmoud Hussein je už déle než tisíc dní, tedy téměř tři roky, bez soudu vězněn v Egyptě. Al Jazeera je kvůli údajnému podněcování nepokojů a neobjektivnímu informování zakázána hned v několika arabských zemích, se Saúdskou Arábií a Arabskými emiráty na prvním místě. Mezi podmínkami, za kterých jsou země Arabského poloostrova ochotny zrušit v roce 2017 vyhlášenou blokádu Kataru, figuruje na jednom z čelných míst právě likvidace televize Al Jazeera.</p>
      <h3>Limity nezávislosti</h3>
      <p>I sami novináři televize připouští, že jejich práce má,  i pokud jde o situaci v samotném Kataru, své limity. Dnes v přepočtu na hlavu nejbohatší země světa je sice na arabské poměry relativně liberálním státem. Neexistují tu ale politické strany nebo parlament a již před několika roky přislíbené parlamentní volby jsou stále odkládány.</p>
      <figure>
        <img src="https://g.denik.cz/1/28/obavy-se-naplnily-souteze-na-ms-atletu-v-dauha-sleduje-par-tisicovek-divaku-sportovcum-se-to_denik-150-3x2.jpg"/>
      </figure>
      <aside>
        <a href="https://www.denik.cz/atletika/podari-se-katar-by-si-troufl-na-olympiadu-20191010.html">Podaří se? Katar by si troufl na olympiádu Přečíst článek ›</a>
      </aside>
      <p>„V domácí katarské politice se neděje většinou nic tak zásadního, aby to proniklo do zpravodajství,“ vysvětluje jeden z novinářů televize.</p>
      <p>Západní diplomaté působící na Arabském poloostrově ale tvrdí, že televize, především ve svém arabském vysílání, sleduje politiku katarského vládnoucího rodu. „Televize přináší zajímavé pohledy na události ve světě, ale brát ji jako zcela nezávislou nelze,“ říká jeden z nich.</p>
    </article>
  </body>
</html>