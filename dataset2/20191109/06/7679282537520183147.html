<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ajmer-dargah-dewan-on-ayodhya-verdict-time-to-show-unity-in-front-of-the-world-2839881.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T06:52:47+00:00"/>
    <meta property="og:title" content="Ayodhya Verdict: अजमेर दरगाह के दीवान बोले- दुनिया के सामने एकता दिखाने का समय"/>
    <meta property="og:description" content="Ayodhya Ram Mandir-Babri Masjid verdict: अजमेर दरगाह के दीवान जैनुअल आबेदीन अली खान ने अयोध्या मामले पर सर्वोच्च न्यायालय के फैसले का स्वागत किया है। इसके साथ ही उन्होंने लोगों से शांति और सद्भाव..."/>
  </head>
  <body>
    <article>
      <h1>Ayodhya Verdict: अजमेर दरगाह के दीवान बोले- दुनिया के सामने एकता दिखाने का समय</h1>
      <address><time datetime="2019-11-09T06:52:47+00:00">09 Nov 2019, 06:52</time> by <a rel="author">भाषा,जयपुर</a></address>
      <p><b>Ayodhya Ram Mandir-Babri Masjid verdict: </b>अजमेर दरगाह के दीवान जैनुअल आबेदीन अली खान ने अयोध्या मामले पर सर्वोच्च न्यायालय के फैसले का स्वागत किया है। इसके साथ ही उन्होंने लोगों से शांति और सद्भाव बनाए रखने की अपील की है। सुप्रीम कोर्ट ने 500 साल से अधिक पुराने अयोध्या राम जन्मभूमि विवाद का आज फैसला करते हुए विवादित भूमि श्रीराम जन्मभूमि न्यास को सौंपने का फैसला सुनाया। साथ ही सुप्रीम कोर्ट ने सुन्नी वक्फ बोर्ड को मस्जिद के निर्माण के लिए अयोध्या में ही उचित स्थान पर पांच एकड़ भूमि देने का निर्णय सुनाया।</p>
      <p>दरगाह के दीवान जैनुअल ने पीटीआई भाषा से कहा, ''न्यायपालिका सर्वोच्च है और हम सभी को उसके फैसले का सम्मान करना चाहिए। यह दुनिया के सामने एकता दिखाने का समय है क्योंकि पूरी दुनिया आज भारत की ओर देख रही है।''</p>
      <p>
        <a href="https://www.livehindustan.com/uttar-pradesh/story-ayodhya-verdict-silence-in-many-cities-of-uttar-pradesh-after-verdict-shops-remains-closed-2839884.html">
          <b>Ayodhya Verdict : फैसला आते ही यूपी के कई शहरों में पसरा सन्नाटा, बंद हुई दुकानें</b>
        </a>
      </p>
      <p>
        <a href="https://www.livehindustan.com/national/story-ram-janmbhoomi-babri-masjid-dispute-ayodhya-verdict-ayodhya-par-supreme-court-ka-faisala-aakhiri-nahi-bane-rahenge-do-aur-vikalp-2839875.html">
          <b>Ayodhya Verdict: सुप्रीम कोर्ट का फैसला आखिरी नहीं, जानिए क्या है और विकल्प</b>
        </a>
      </p>
      <p>उन्होंने कहा, ''हम फैसले का सम्मान करते हैं और स्वीकार करते हैं। मैं देश के लोगों से सौहार्द्र और शांति बनाए रखने की अपील करता हूं। यह न्यायपालिका की जीत है और संदेश जोर से और स्पष्ट होना चाहिए कि न्यायपालिका हमारे लिए कितनी महत्वपूर्ण है और देश के लोग शांति प्रिय हैं।' उन्होंने कहा कि कानून का सम्मान करना मूल इस्लामी शिक्षा है।</p>
      <p>बता दें कि संविधान पीठ में न्यायमूर्ति गोगोई के अलावा न्यायमूर्ति शरद अरविंद बोबडे, न्यायमूर्ति अशोक भूषण, न्यायमूर्ति डी वाई चंद्रचूड़ और न्यायमूर्ति एस अब्दुल नजीर हैं। पीठ ने अपने एकमत फैसले में कहा है कि केन्द्र सरकार तीन से चार महीने के भीतर मंदिर निर्माण के लिए एक न्यास का गठन करे और उसके प्रबंधन तथा आवश्यक तैयारियों की व्यवस्था करे।</p>
    </article>
  </body>
</html>