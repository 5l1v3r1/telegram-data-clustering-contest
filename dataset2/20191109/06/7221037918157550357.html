<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ataturku-anmaya-yasak-talimat-tarikattan/926532"/>
    <meta property="og:site_name" content="medya faresi"/>
    <meta property="article:published_time" content="2019-11-09T06:02:00+00:00"/>
    <meta property="og:title" content="Atatürk’ü anmaya yasak: Talimat tarikattan"/>
    <meta property="og:description" content="Eğitim-İş Bursa Şube Başkanı Özkan Rona, öğrencilerin “Atatürk Kros Yarışları”na katılmasını engelleyen kararın tarikat talimatıyla alındığını öne sürdü."/>
  </head>
  <body>
    <article>
      <h1>Atatürk’ü anmaya yasak: Talimat tarikattan</h1>
      <h2>Eğitim-İş Bursa Şube Başkanı Özkan Rona, öğrencilerin “Atatürk Kros Yarışları”na katılmasını engelleyen kararın tarikat talimatıyla alındığını öne sürdü.</h2>
      <address>
        <time datetime="2019-11-09T06:02:00+00:00">09 Nov 2019, 06:02</time>
      </address>
      <p>Bursa’da Uludağ Rotary Kulübü’nün 10 Kasım Atatürk’ü Anma Kros Yarışları önceki gün sabah Soğanlı Botanik Parkı’nda yapıldı. Ancak koşuya Osmangazi’deki okulların katılmasına izin verilmedi.</p>
      <p>Osmangazi ve Gemlik İlçe Milli Eğitim müdürlüklerinin 25 Ekim’de okullara yazı göndererek, öğrencilerin yarışlara katılmasının sağlanmasını istediği ancak yarıştan bir gün önce okullara yeni bir yazı göndererek önceki yazının “sehven” gönderildiği ve öğrencilerin koşunun yapılacağı Botanik Parkı’na götürülmemesi istendiği ortaya çıkmıştı. </p>
      <h3>‘TARİKAT ENGELİ’ İDDİASI</h3>
      <p>Eğitim-İş Bursa Şube Başkanı Özkan Rona, öğrencilerin koşuya katılmasının engellenmesine tepki gösterdi.</p>
      <p>“enBursa.com” haber portalına konuşan Rona, eğitimi yönetenlerin Atatürk ve yarattığı değerler ile sorunlu olduğunu belirterek</p>
      <p>“Çeşitli kurum ve kuruluşlara dair engelleme çabası içine giren Osmangazi İlçe Milli Eğitim Müdürlüğü, her türlü tarikat ve cemaat faaliyetleri için okul kapılarını sonuna kadar aralamaktan geri durmuyor.</p>
      <p>Osmangazi İlçe Milli Eğitim Müdürlüğü, son dakika yazısı için talimatı hangi tarikattan aldıysa kamuoyunun bunu bilmeye hakkı vardır.</p>
      <p>Sembolik olarak yönetici koltuğunda oturanlar gerçekte eğitimi kimlerin adına yönetiyorsa Atatürk’ü anma koşusuna katılımı da aynı odaktan talimatla engellemişlerdir” dedi.</p>
      <p>Uludağ Rotary Kulübü Başkanı Mehmet Yıldız da “Etkinliği 13 yıldır düzenliyoruz. Bu senenin teması Atatürk olarak belirlendi. Atletizm Federasyonu ve Milli Eğitim’in oluru ile düzenlenen bir etkinlik.</p>
      <p>Böyle bir kararın neden ve nasıl alındığıyla ilgili bir bilgimiz yok. 10 Kasım’a denk gelmesi talihsizlik. Keşke böyle bir şey olmasaydı” ifadelerini kullandı. </p>
    </article>
  </body>
</html>