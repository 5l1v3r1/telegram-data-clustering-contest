<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818126.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T16:08:00+00:00"/>
    <meta property="og:title" content="جاسوسان توئیتر ابزار عربستان برای سرکوب مخالفان + تصاویر"/>
    <meta property="og:description" content="به گزارش فارس، وزارت دادگستری آمریکا روز چهارشنبه هفته گذشته دو کارمند سابق توئیتر به نام‌های «احمد المطیری» و «علی آل زباره» را متهم به جاسوسی برای عربستان سعودی کرد. دو کارمندی که اطلاعات کاربران توئیتر به خصوص معارضان را در اختیار دولت سعودی قرار می‌دادند."/>
  </head>
  <body>
    <article>
      <h1>جاسوسان توئیتر ابزار عربستان برای سرکوب مخالفان + تصاویر</h1>
      <address>
        <time datetime="2019-11-09T16:08:00+00:00">09 Nov 2019, 16:08</time>
      </address>
      <p>بازداشت جاسوسان دولت سعودی در شرکت توئیتر فاش کرد که حکومت ریاض چگونه به تعقیب و حذف مخالفان خود در شبکه های اجتماعی می‌پردازد.  </p>
      <p>به گزارش فارس، وزارت دادگستری آمریکا روز چهارشنبه هفته گذشته دو کارمند سابق توئیتر به نام‌های «احمد المطیری» و «علی آل زباره» را متهم به جاسوسی برای عربستان سعودی کرد. دو کارمندی که اطلاعات کاربران توئیتر به خصوص معارضان را در اختیار دولت سعودی قرار می‌دادند.</p>
      <p>یک روز پیش از آن نیز پلیس آمریکا فردی به نام «احمد ابویاما» را در کناز منزلش به جرم جاسوسی برای دولت سعودی در توئیتر بازداشت کرد. «احمد المطیری» و «علی آل زباره» در حال حاضر در عربستان به سر می‌برند.</p>
      <p>افشای جاسوسی این سه کارمند شرکت توئیتر، جنجال بسیاری در محافل معارض سعودی به راه انداخته و برخی پرونده‌های قدیمی را دوباره رو کرده است.</p>
      <figure>
        <img src="https://media.farsnews.com/Uploaded/Files/Images/1398/08/18/13980818000362_Test_NewPhotoFree.JPG"/>
      </figure>
      <p>مسائل زیادی در این میان مطرح شده است. شبکه اجتماعی توئیتر را می‌توان اصلی‌ترین محفل فعالان عرب دانست و بالطبع معارضان سعودی نیز در این بستر فعالیت می‌کنند و دولت سعودی نیز حساب ویژه‌ای برای پیشبرد عملیات روانی خود بر روی این شبکه اجتماعی باز کرده و ارتش سایبری و به قول مخالفان «مگس‌های سایبری» خود را در توئیتر مستقر کرده است.</p>
      <p>پیگرد و تحت تعقیب قرار دادن مخالفان یکی از دیگر از کارویژه‌های دولت سعودی در توئیتر است. «سعود القحطانی» مشاور عزل شده دیوان پادشاهی سعودی و از افراد بسیار نزدیک به بن سلمان دو سال پیش در صفحه شخصی خود به طور علنی به تعقیب مخالفان در توئیتر و ردیابی آنها اشاره و تهدید کرده بود که هر طور شده به دام خواهند افتاد.</p>
      <p>او نوشته بود: آیا نام مستعار از اینکه در لیست سیاه قرار نگیری از تو محافظت خواهد کرد؟ نه!<br/>[چرا که] <br/>۱- کشورها روش‌های مخصوص به خود را برای شناسایی صاحب اصلی نام کاربری در اختیار دارند.<br/>۲- آی پی را می‌توان از راههای فنی مختلفی به دست آورد.<br/>۳- محرمانه است؛ نمی‌توانم بگویم</p>
      <figure>
        <img src="https://media.farsnews.com/Uploaded/Files/Images/1398/08/18/13980818000387_Test_PhotoL.jpg"/>
      </figure>
      <p>معارضان دولت سعودی با یادآوری این توئیت «سعود القحطانی» نوشته‌اند، موضوع محرمانه‌ای که او نمی‌خواست بگوید؛ همان جاسوسان سعودی در توئیتر بود. جاسوسانی که با سوءاستفاده از نفوذ خود در شرکت توئیتر، تمامی مشخصات کاربرانی که دولت سعودی بدان‌ها نیاز داشت را در اختیار ریاض قرار می‌دادند.</p>
      <p>به گفته «ریم الحرمی» خبرنگار قطری، جاسوسان سعودی شماره تلفن، ایمیل‌ها و آدرس IP مخالفان را به دولت سعودی می‌دادند و از این رو بخشی از سیستم سرکوب محسوب می‌شوند.</p>
      <p>نکته دیگر اینکه دولت سعودی در واکنش به بازداشت این دو جاسوس به صراحت مدعی شده که آنها هیچ ارتباطی با مقامات سعودی ندارند. اما کاربران فضای مجازی تصاویری را منتشر کرده‌اند که نشان دهنده رابطه نزدیک یکی از جاسوسان به نام «احمد المطیری» با سلمان بن عبدالعزیز، محمد بن سلمان و «بدرالعساکر» مدیر دفتر بن سلمان است.</p>
      <p>«ترکی الشلهوب» از مخالفان مطرح دولت سعودی در صفحه توئیتر خود با انتشار تصاویر «احمد المطیری» با شاه و ولی‌عهد سعودی نوشته است: «به خدا تا کنون احمق‌هایی همچون احمق‌های دیوان پادشاهی ندیده‌ام. با جاسوسان خود عکس می‌گیرند و در شبکه‌های اجتماعی منتشر می‌کنند...»</p>
      <p>کاربری به نام «بوغانم» نیز نوشت: «دروغ سلمان و پسرش را درباره "احمد المطیری" باور نکنید که او را نمی‌شناسند. این عکس‌ها، میزان شناختشان از او را نشان می‌دهد. سلمان و پسرش از اقدامات او در آمریکا اطلاع کامل داشتند.»</p>
      <figure>
        <img src="https://media.farsnews.com/Uploaded/Files/Images/1398/08/18/13980818000297_Test_NewPhotoFree.jpg"/>
      </figure>
      <p>تصور «احمد المطری» با شاه و ولی‌عهد سعودی</p>
      <figure>
        <img src="https://media.farsnews.com/Uploaded/Files/Images/1398/08/18/13980818000301_Test_NewPhotoFree.png"/>
      </figure>
      <p>تصویر «احمد المطری» با «بدرالعساکر» رئیس دفتر بن سلمان</p>
    </article>
  </body>
</html>