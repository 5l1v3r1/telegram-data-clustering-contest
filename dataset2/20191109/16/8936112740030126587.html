<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/chelsea-crystal-palace-wynik-na-zywo-i-relacja-live-premier-league,984201.html"/>
    <meta property="og:site_name" content="TVN24"/>
    <meta property="article:published_time" content="2019-11-09T16:14:00+00:00"/>
    <meta property="og:title" content="Młodzież Chelsea znów zaszalała. Szósta ligowa wygrana z rzędu"/>
    <meta property="og:description" content="W angielskiej ekstraklasie ostatnio nie ma mocnych na Chelsea. W sobotę piłkarze Franka Lamparda pokonali na swoim boisku 2:0 Crystal Palace. Kolejny mecz z golem zaliczył rewelacyjny w tym sezonie..."/>
  </head>
  <body>
    <article>
      <h1>Młodzież Chelsea znów zaszalała. Szósta ligowa wygrana z rzędu</h1>
      <address>
        <time datetime="2019-11-09T16:14:00+00:00">09 Nov 2019, 16:14</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/9f91a47b-e998-4966-9e35-7548c5ddde4a.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/30010e6a-c866-445b-aefa-3988d08a4cab-480p.mp4"/>
          <figcaption>Chelsea Ajax</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d7cf9026-9c1e-41a2-9ccb-d4cf99a17531-480p.mp4"/>
          <figcaption>Piłkarze Chelsea trenują przed meczem z Ajaksem w Lidze...</figcaption>
        </figure>
        <figcaption>Chelsea w tym sezonie prezentuje się bardzo dobrze Foto: PAP/EPA | Video: Getty Images</figcaption>
      </slideshow>
      <h3>W angielskiej ekstraklasie ostatnio nie ma mocnych na Chelsea. W sobotę piłkarze Franka Lamparda pokonali na swoim boisku 2:0 Crystal Palace. Kolejny mecz z golem zaliczył rewelacyjny w tym sezonie napastnik Tammy Abraham.</h3>
      <p>Ostatnie tygodnie w wykonaniu Chelsea są imponujące. Londyńczycy wygrali właśnie szóste spotkanie z rzędu. Mają najlepszą zwycięską serię spośród wszystkich zespołów ligi, jeśli pozostałe mecze 12. kolejki ułożą się po ich myśli, to zakończą ją w pierwszej trójce.</p>
      <h3>Tym razem bez nerwów</h3>
      <related>
        <a href="https://eurosport.tvn24.pl/pilka-nozna,105/zaatakowal-pilkarzy-arsenalu-dlugo-nie-wyjdzie-z-wiezienia,984089.html"/>
      </related>
      <p>W tym sezonie ich postawa wielokrotnie przyprawiała kibiców o palpitacje serca. Przykładem było wtorkowe starcie z Ajaksem Amsterdam w Lidze Mistrzów, gdy przy wyniku 1:4 potrafili wrócić do gry i ostatecznie zremisowali 4:4.</p>
      <p>W sobotę było inaczej. Trzy punkty zgarnęli pewnie i zasłużenie.</p>
      <p>Zostali wynagrodzeni za cierpliwość, bo w pierwszej połowie, mimo kilku sytuacji, piłka nie chciała wpaść do bramki gości. Przełamanie nastąpiło kilka minut po przerwie. W szybkiej akcji Willian odegrał piętą do Tammy'ego Abrahama i ten z zimną krwią wykorzystał sytuację sam na sam z bramkarzem.</p>
      <p>22-letni Anglik, który poprzedni sezon spędził na wypożyczeniu w Aston Villi, zdobył swoją dziesiątą ligową bramkę w sezonie, zrównując się z dotychczasowym liderem Jamiem Vardym z Leicester. Jak wyliczyli statystycy, Abraham strzelca z imponującą regularnością - co 90 minut.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/636fb1c1-bbdb-4cd8-be5e-4a789826ae3e.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Abraham (z lewej) ma dziesięć bramek w rozrywkach<cite>Źródło: PAP/EPA</cite></figcaption>
      </figure>
      <h3>Wielka forma Pulisicia</h3>
      <p>Po otrzymanym ciosie Palace nie potrafiło poważnie zagrozić gospodarzom, którzy na dodatek stwarzali kolejne okazje. Kibiców Chelsea na dobre uspokoiła bramka 21-letniego Christiana Pulisicia. Amerykanin tym samym podtrzymał serię spotkań ze strzelonym golem do trzech. W nich trafił łącznie aż pięciokrotnie.</p>
      <p>Wynik 2:0 był dla Palace najmniejszym wymiarem kary. Podczas całego spotkania gospodarze oddali na jego bramkę aż 23 strzały.</p>
      <h3>Komfort Lamparda</h3>
      <p>Lampard w pewnym momencie dał odpocząć Abrahamowi, którego zdjął z boiska kilkanaście minut przed końcem. W jego miejsce wszedł Michy Batshuayi. Belg spisał się dobrze, to jego uderzenie dobijał przy drugim golu Pulisic.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/9f91a47b-e998-4966-9e35-7548c5ddde4a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Chelsea w tym sezonie prezentuje się bardzo dobrze<cite>Źródło: PAP/EPA</cite></figcaption>
      </figure>
      <p>To pokazuje, jak wielki komfort, jeśli chodzi o skład ma w tej chwili legenda The Blues. Lampard konsekwentnie na to pracował. Od początku rozgrywek odważnie stawia na młodych zawodników, do czego jest poniekąd zmuszony ze względu na zakaz transferowy ciążący nad klubem. Początki nie były łatwe, ale teraz Chelsea wydaje się być jednym z najlepiej poukładanych zespołów ligi, czego zazdrościć mogą jej choćby inne uznane marki - Arsenal czy Manchester United.</p>
      <p><b>WYNIK:</b><br/>Chelsea - Crystal Palace 2:0<br/>(Abraham 52', Pulisic 79')</p>
      <p>Autor: TG / Źródło: eurosport.pl</p>
    </article>
  </body>
</html>