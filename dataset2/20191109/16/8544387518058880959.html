<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/09/ellinikes-seires-nea-epoxi-ellinikis-tileorasis/"/>
    <meta property="og:site_name" content="neolaia.gr"/>
    <meta property="article:published_time" content="2019-11-09T16:00:25+00:00"/>
    <meta property="og:title" content="Η νέα εποχή της ελληνικής μυθοπλασίας στην τηλεόραση ξεκίνησε και είναι πολλά υποσχόμενη!"/>
    <meta property="og:description" content="Και εκεί που τον Σεπτέμβριο ανοίγω τη τηλεόραση και ψάχνω να βρω τι θα δω από τη νέα χρονιά, περιμένοντας ότι πάλι η ελληνική τηλεόραση θα είναι γεμάτη με εκπομπές μαγειρικής και ριάλιτι. Ξαφνικά, βλέπω ότι διαφημίζουν νέες ελληνικές σειρές. Λέω ας το ψάξω και λίγο στο ίντερνετ και διαπιστώνω πως τα κανάλια αποφάσισαν να δώσουν ακόμη μία ευκαιρία στην ελληνική μυθοπλασία. Και αυτό με έκανε πολύ χαρούμενο!"/>
  </head>
  <body>
    <article>
      <h1>Η νέα εποχή της ελληνικής μυθοπλασίας στην τηλεόραση ξεκίνησε και είναι πολλά υποσχόμενη!</h1>
      <h2>Οι ελληνικές σειρές επέστρεψαν δυναμικά στους τηλεοπτικούς μας δέκτες και τα πρώτα στοιχεία είναι αρκετά ενθαρρυντικά για το μέλλον!</h2>
      <address><time datetime="2019-11-09T16:00:25+00:00">09 Nov 2019, 16:00</time> by <a rel="author">Κωνσταντίνος Δεσποτάκης</a></address>
      <p>Και εκεί που τον Σεπτέμβριο ανοίγω τη τηλεόραση και ψάχνω να βρω τι θα δω από τη νέα χρονιά, περιμένοντας ότι πάλι η ελληνική τηλεόραση θα είναι γεμάτη με εκπομπές μαγειρικής και ριάλιτι. Ξαφνικά, βλέπω ότι διαφημίζουν νέες <a href="https://www.neolaia.gr/tag/%CE%B5%CE%BB%CE%BB%CE%B7%CE%BD%CE%B9%CE%BA%CE%AD%CF%82-%CF%83%CE%B5%CE%B9%CF%81%CE%AD%CF%82"><b>ελληνικές σειρές</b></a>. Λέω ας το ψάξω και λίγο στο ίντερνετ και διαπιστώνω πως τα κανάλια αποφάσισαν να δώσουν ακόμη μία ευκαιρία στην ελληνική μυθοπλασία. Και αυτό με έκανε πολύ χαρούμενο!</p>
      <p>Σαν παιδί των ’90s και εγώ, έχω μεγαλώσει με γνωστά ελληνικά σίριαλ και τις ατάκες που έγραψαν εποχή. Ποιος άλλωστε μπορεί να ξεχάσει σειρές όπως τα «Εγκλήματα», το «Παρά Πέντε», το «Κωνσταντίνου και Ελένης». Αλλά και άλλα τόσα που άφησαν εποχή στις μεγάλες στιγμές της ελληνική μυθοπλασίας στην τηλεόραση.</p>
      <p>Όλα αυτά τα χρόνια της κρίσης τα κανάλια είχαν αποφασίσει να κόψουν τα έξοδα και να περάσουν σε μία εποχή εκπομπών με χαμηλότερα μπάτζετ και ριάλιτι προγραμμάτων. Αυτό έκανε ένα πολύ μεγάλο μέρος του κοινού να απομακρυνθεί από την τηλεόραση.</p>
      <p>Όαση μέσα σε αυτά υπήρξαν δύο σειρές που μας κράτησαν παρέα για αρκετά χρόνια και μας έκαναν να γελάσουμε και να θυμηθούμε τις δυνατότητες της ελληνικής τηλεόρασης. Πρόκειται για το «Μην Αρχίζεις την Μουρμούρα» και «Το Σόι Σου». Δεν είναι τυχαίο που οι σειρές αυτές έπαιζαν για χρόνια. Και μη ξεχνάς ότι η «Μουρμούρα» συνεχίζει και φέτος!</p>
      <p>Από πέρυσι, όμως, το πράγμα άρχιζε να αλλάζει με μικρά, αλλά σταθερά βήματα. Ο ANT1 μπήκε δυναμικά στον χώρο της μυθοπλασίας και κέρδισε ένα κοινό που, κυριολεκτικά, διψούσε για ελληνικές σειρές.</p>
      <p>Και… ξαφνικά φτάνουμε στην αρχή της τηλεοπτικής χρονιάς 2019-2020. Εκεί αλλάζουν όλα!</p>
      <p>Τα περισσότερα κανάλια εντάσσουν στον πρόγραμμά τους ελληνικές σειρές και οι τηλεθεατές, μετά από πολύ καιρό, έχουν πολλές επιλογές. Ένα μεγάλο συν σε όλη αυτή την αλλαγή είναι και η ποιότητα των σειρών αυτών.</p>
      <p>Με ακριβές και μεγάλες παραγωγές, όπως οι «Άγριες Μέλισσες», «Το Κόκκινο Ποτάμι», «Έρωτας μετά», τα κανάλια επέστρεψαν σε κάτι που έλειπε από τον Έλληνα τηλεθεατή. Σε σειρές με δυνατούς χαρακτήρες, ωραία πλοκή και εξελίξεις που σε κάνουν να μη θέλεις να χάσεις κανένα επεισόδιο.</p>
      <p>Αν μπορώ να βρω ένα αρνητικό είναι το πόσο συχνά προβάλλονται οι εν λόγω σειρές. Καθώς, τα κανάλια για να γεμίσουν το πρόγραμμά τους, έχουν κάνει τα προγράμματα αυτά σχεδόν καθημερινά. Ας ελπίσουμε ότι η αγάπη του τηλεοπτικού κοινού για τις νέες ελληνικές σειρές και τα νούμερα τηλεθέασης (οι «Άγριες Μέλισσες» βρίσκονται συνέχεια πάνω από το 30% στο γενικό σύνολο) θα κάνουν τα κανάλια να προχωρήσουν και στη δημιουργία εβδομαδιαίων σειρών.</p>
      <p>Για αρχή, μπορούμε να πούμε ότι επιτέλους η καλή ελληνική μυθοπλασία επέστρεψε στους τηλεοπτικούς μας δέκτες!</p>
      <p>Τώρα, αξίζει να πούμε και δύο λόγια για τις σειρές που έχουμε ξεχωρίσει μέχρι στιγμής!</p>
      <p>
        <b>Άγριες Μέλισσες</b>
      </p>
      <figure>
        <iframe src="https://www.youtube.com/embed/C0LgXMqCeLU" width="853" height="480" data-service="Youtube" scrolling="no"/>
      </figure>
      <p>Αποτελεί σίγουρα την μεγαλύτερη επιτυχία της φετινής τηλεοπτικής σεζόν. Καταφέρνει να συγκεντρώσει κάθε βράδυ ποσοστό πάνω από το 30%, ενώ έχει κατορθώσει να κεντρίσει το ενδιαφέρον του κοινού, καθώς κάθε μέρα που παίζεται γίνεται trend στο Twitter.</p>
      <p>Οι «Άγριες Μέλισσες» είναι μία σειρά εποχής με έντονο το στοιχείο του νουάρ και το μυστήριο. Τα φρέσκα πρόσωπα που πρωταγωνιστούν (Μαρία Κίτσου, Έλλη Τρίγγου, Δανάη Μιχαλάκη, Ανδρέας Κωνσταντίνου και πολλοί άλλοι) δίνουν μία νέα πνοή στην ελληνική τηλεόραση και κάνουν γνωστά στο ευρύ κοινό πρόσωπα με αξιόλογη και μεγάλη πορεία στο θέατρο και τον κινηματογράφο.</p>
      <p>Πιστεύω ότι αν το δεις θα κολλήσεις και εσύ, όπως τόσος άλλος κόσμος!</p>
      <p>
        <b>Έρωτας μετά</b>
      </p>
      <figure>
        <iframe src="https://www.youtube.com/embed/T1omX2U0-cs" width="853" height="480" data-service="Youtube" scrolling="no"/>
      </figure>
      <p>Αποτελεί ένα από τα μεγάλα ρίσκα της φετινής σεζόν και αυτό γιατί ηθοποιοί που έχουμε γνωρίσει σε κωμικούς ρόλους έρχονται να παίξουν δράμα. Και βαρύ δράμα. Όμως, μέχρι στιγμής η Βάσω Λασκαράκη και ο Μάριος Αθανασίου μας έχουν αποδείξει ότι τα καταφέρνουν περίφημα και στο πιο δραματικό. Ενώ, ο Αντώνης Καρυστινός και η Έμιλυ Κολλιανδρή είναι εξαιρετικοί στους ρόλους τους. Φέρουν μία φυσικότητα που βλέπεις μόνο στο σινεμά.</p>
      <p>Η ιστορία έχει αρκετό σασπένς, με ένα ατύχημα που γίνεται στο πρώτο επεισόδιο, μία παράνομη σχέση, αλλά και πολλά μυστικά που έχουν οι χαρακτήρες. Η σκηνοθεσία και οι χώροι που έχουν γίνει τα γυρίσματα σε βάζουν μέσα στην ιστορία και το μόνο σίγουρο είναι πως δε θα θέλεις να χάσεις επεισόδιο.</p>
      <p>Το «Έρωτας μετά» είναι κυριολεκτικά… έρωτας!</p>
      <p>
        <b>Κρατάς μυστικό;</b>
      </p>
      <figure>
        <iframe src="https://www.youtube.com/embed/Emqz1NDhLaQ" width="853" height="480" data-service="Youtube" scrolling="no"/>
      </figure>
      <p>Η νέα εβδομαδιαία κωμική σειρά του ALPHA θυμίζει κάτι από τα παλιά. Ακραίοι χαρακτήρες εμπλέκονται σε ακραίες καταστάσεις και όλοι έχουν σχέση μεταξύ τους σε μία ιστορία που ακόμη δεν μπορούμε να καταλάβουμε που θα καταλήξει, αλλά γελάμε με την ψυχή μας σε κάθε επεισόδιο.</p>
      <p>Νέα και παλαιότερα πρόσωπα μπλέκονται σε αυτή την κωμική αστυνομική ιστορία που δεν πρέπει να χάσεις! Οι ατάκες, αλλά και οι καταστάσεις που βρίσκονται οι χαρακτήρες αυτοί θα σε κάνουν να γελάσεις και να περάσεις ευχάριστα όση ώρα προβάλλεται το κάθε επεισόδιο.</p>
      <p>Σίγουρα μία από τις μεγάλες εκπλήξεις της φετινής σεζόν!</p>
      <p>
        <b>Το Κόκκινο Ποτάμι</b>
      </p>
      <figure>
        <iframe src="https://www.youtube.com/embed/FGqfuNKDnys" width="853" height="480" data-service="Youtube" scrolling="no"/>
      </figure>
      <p>Η πρώτη μεγάλη παραγωγή του OPEN έρχεται με την υπογραφή του Μανούσου Μανουσάκη. Η ιστορία της γενοκτονίας των Ποντίων είναι το ιστορικό υπόβαθρο της σειράς και στο προσκήνιο ένας μεγάλος έρωτας.</p>
      <p>Η σειρά σε μαγεύει με τα κοστούμια, τις τοποθεσίες που έχει γυριστεί, αλλά και την μουσική. Η ιστορία της, όμως, είναι τόσο δυνατή που θα σε κρατήσει και θα σε κάνει να μη θέλεις να χάσεις επεισόδιο. Δεν είναι τυχαίο που κάθε Κυριακή συγκεντρώνει γύρω στο 30% σε τηλεθέαση!</p>
      <h3>Δες ακόμα:<a href="https://www.neolaia.gr/2019/09/27/nees-ellinikes-seirs-pou-exoume-ksexwrisei/"> Οι νέες ελληνικές σειρές που έχουμε ξεχωρίσει</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/10/ki-omws-ta-rekor-auta-den-mporei-na-ta-spasei-kaneis/"/>
        <a href="https://neolaia.gr/neo/fun-paraxena"/>
        <a href="https://neolaia.gr/2019/11/10/alitheies-gia-tis-sxeseis-itheles-kapoios-na-sou-pei/"/>
        <a href="https://neolaia.gr/neo/sxeseis-eidiseis"/>
        <a href="https://neolaia.gr/2019/11/10/pagkosmia-imera-tis-epistimis-gia-tin-eirini-kai-tin-anaptixi-2019/"/>
        <a href="https://neolaia.gr/neo/eidiseis"/>
        <a href="https://neolaia.gr/2019/11/10/anoixta-katastimata-kiriaki-2019-magazia-anoixta-simera/"/>
        <a href="https://neolaia.gr/neo/epikairotita"/>
        <a href="https://neolaia.gr/2019/11/10/kleistoi-dromoi-stin-athina-logw-marathwniou-2019/"/>
      </related>
    </article>
  </body>
</html>