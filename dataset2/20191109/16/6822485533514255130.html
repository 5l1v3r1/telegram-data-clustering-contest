<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818133.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T16:43:00+00:00"/>
    <meta property="og:title" content="میراسماعیلی: داورزنی مجوز اعزام ملایی را صادر کرد"/>
    <meta property="og:description" content="به گزارش ایسنا، آرش میراسماعیلی با بیان اینکه بررسی پیام های واتس آپ سعید ملایی نشان می دهد، وی از سال ۲۰۱۸ بدنبال تغییر تابعیت بوده است، گفت: با توجه به این شرایط، مخالف اعزام سعید ملایی به رقابت‌های قهرمانی جهان بودیم اما محمدرضا داورزنی مجوز اعزام را صادر کرد."/>
  </head>
  <body>
    <article>
      <h1>میراسماعیلی: داورزنی مجوز اعزام ملایی را صادر کرد</h1>
      <address>
        <time datetime="2019-11-09T16:43:00+00:00">09 Nov 2019, 16:43</time>
      </address>
      <p>رییس فدراسیون جودو گفت: با وجود مخالفت فدراسیون، معاون ورزش قهرمانی و حرفه‌ای وزارت ورزش مجوز اعزام ملایی به رقابت های قهرمانی جهان را صادر کرد.</p>
      <p>به گزارش ایسنا، آرش میراسماعیلی با بیان اینکه بررسی پیام های واتس آپ سعید ملایی نشان می دهد، وی از سال ۲۰۱۸ بدنبال تغییر تابعیت بوده است، گفت: با توجه به این شرایط، مخالف اعزام سعید ملایی به رقابت‌های قهرمانی جهان بودیم اما محمدرضا داورزنی مجوز اعزام را صادر کرد.</p>
      <p>رییس فدراسیون جودو افزود: در جریان مسابقات رییس فدراسیون جهانی تخلف جدی انجام داد و از مسابقه سوم به بعد در کنار ملایی محافظ شخصی قرار داد و تمام ذهنیتش این بود که ملایی به فینال برسد تا با حریف اسراییلی مبارزه کند. در مسابقه ماقبل فینال ملایی به حریفی که چند بار باخته بود این بار نیز در وقت طلایی شکست خورد و هیچ اجباری به او برای باخت نبود.</p>
      <p>وی تصریح کرد: شب نیز هتل او را تغییر دادند و برایش بلیت آلمان گرفتند و او را راهی این کشور کردند. فدراسیون جهانی پرینت پیام های سعید ملایی را برای ما فرستاد که نشان می‌داد او در ارتباط با خانم لیزا بدنبال تغییر تابعیت برای آذربایجان بوده است. حتی به او گفته بودند در این صورت تا ۳ سال نمی‌تواند مبارزه کند. بنابراین سناریوی دیگری را برای وی طراحی کردند. چند نفر از داخل ایران از ملایی حمایت و به او خط می‌دادند و کارهایش را هماهنگ می‌کردند. باید از دادستان کل کشور تشکر کنم، ظرف هفته گذشته عوامل را معرفی کردیم و ایشان دستورات لازم را صادر کردند و ظرف چند روز آینده تکلیف این موضوع نیز روشن خواهد شد.</p>
      <p>میراسماعیلی ادامه داد: جالب است برخی دوستان قبل از مسابقات جهانی می دانستند قرار است چه اتفاقاتی بیفتد، یا خودشان این سناریو را نوشته بودند و یا از آن اطلاع داشتند. ما هم باید با نتانیاهوهای داخلی و هم نتانیاهوهای خارجی بجنگیم.</p>
    </article>
  </body>
</html>