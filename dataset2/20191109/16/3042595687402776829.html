<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/snot-modellkona-for-millionene/71799833"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T16:41:00+00:00"/>
    <meta property="og:title" content="Snøt modellkona for millionene"/>
    <meta property="og:description" content="Rockestjerna Ric Ocasek strøk kona ut av testamentet før han døde."/>
  </head>
  <body>
    <article>
      <h1>Snøt modellkona for millionene</h1>
      <h2>Rockestjerna Ric Ocasek strøk kona ut av testamentet før han døde.</h2>
      <address><time datetime="2019-11-09T16:41:00+00:00">09 Nov 2019, 16:41</time> by <a rel="author">Ruben Pedersen</a></address>
      <p>I midten av september kom meldinga om at Ric Ocasek, vokalisten i bandet The Cars, <a href="https://www.dagbladet.no/kjendis/ric-ocasek-75-er-dod/71603554">hadde avgått ved døden - 75 år gammel</a>. Han ble funnet død i sin leilighet på Manhattan, og det ble seinere bekreftet at han gikk bort som følge av en hjertesykdom.</p>
      <p>
        <b>Det var hans tidligere kone gjennom 28 år, <a href="https://www.dagbladet.no/kjendis/misbruket-var-min-skitne-hemmelighet/62341344">modellen Paulina Porizkova</a> (54), som fant ham. Hun skulle levere kaffe til ham morgenen etter at han hadde gjennomgått en operasjon, men han var død lenge før hun kom inn døra.</b>
      </p>
      <p>I fjor kunngjorde de to at de skulle gå hver til sitt, og i testamentet la ikke 75-åringen skjul på at han var veldig ferdig med ekteskapet.</p>
      <figure>
        <img src="https://dbstatic.no/71799964.jpg?imageId=71799964&amp;x=0&amp;y=3.2291666666667&amp;cropw=99.844236760125&amp;croph=96.770833333333&amp;width=641&amp;height=930"/>
        <figcaption><b>KJENT PAR:</b> Tsjekkiske Paulina Porizkova var rockestjernas tredje kone. I fjor gikk de ut med at de skulle skille seg. Nå er det kjent at hun ikke får en eneste krone etter eksmannens død. Foto: NTB scanpix Vis mer</figcaption>
      </figure>
      <h3>Ikke en krone</h3>
      <p><a href="https://pagesix.com/2019/11/07/cars-singer-ric-ocasek-cuts-supermodel-wife-paulina-porizkova-out-of-will/">Page Six</a> skriver nemlig at ekskona ble skrevet ut av testamentet hans, og dermed ikke har krav på en eneste krone etter dødsfallet.</p>
      <p>«Jeg har ikke lagt av noe til min kone Paulina, siden vi er midt i en skilsmisse. Om jeg skulle dø før skilsmissen vår går gjennom, skal hun fortsatt ikke ha krav på noe som helst fordi hun forlot meg», heter det i det nokså mørke testamentet.</p>
      <p>
        <b>Det var ikke store penger rockeren etterlot seg, men han hadde rundt fem millioner dollar, 45 millioner norske kroner, i «opphavsrettigheter».</b>
      </p>
      <p>Han har derimot bare rundt 136 000 kroner i kontanter, og bare 900 000 tilknyttet «personlig eiendom». Det er derimot ventet at han muligens har penger lurt unna andre steder.</p>
      <p>Ekskona hadde derfor ikke nødvendivis blitt stort rikere om hun så var i testamentet. Page Six skriver videre at to av rockestjernas seks sønner - han fikk nemlig to sønner i hvert av sine tre ekteskap - også er utelukket fra testamentet.</p>
      <h3>Karakteristisk manke</h3>
      <p>Ocasek vokste opp i Baltimore, men flyttet med familien til Cleveland som tenåring. Han begynte på en universitetsutdannelse på midten av 60-tallet, men sluttet for å forfølge drømmen om å leve av musikken.</p>
      <p>Ocasek var kjent for sin karakteristiske manke og sine svarte solbriller. Bandet The Cars ble dannet i 1976, men skilte lag 12 år seinere. I løpet av tida sammen rakk de å gi ut flere plater som preget hitlistene.</p>
      <figure>
        <img src="https://dbstatic.no/71800031.jpg?imageId=71800031&amp;x=1.5625&amp;y=0.21598272138229&amp;cropw=91.051136363636&amp;croph=99.891891891892&amp;width=641&amp;height=925"/>
        <figcaption><b>STJERNE:</b> Ric Ocasek, her fotografert på The Cars-konsert i 1985, døde tidligere i høst. Foto: NTB scanpix Vis mer</figcaption>
      </figure>
      <p>
        <b>Bandets kommersielle høydepunkt kom i 1984 med albumet «Heartbeat», som blant annet inneholdt hitlåtene «You Might Think», «Magic »og «Drive».</b>
      </p>
      <p>Seinere gikk Ocasek videre i karrieren som soloartist.</p>
      <h3>Hall of Fame</h3>
      <p>The Cars sto også bak hitlåten «Just What I Needed». I fjor ble det ikoniske bandet innlemmet i rockens Hall of Fame, ifølge <a href="https://www.apnews.com/8090edca25334d08b1f2b43ae1f5c6a2">AP</a>.</p>
      <p>
        <b>I forbindelse med innlemmelsen, fortalte Ocasek til musikkmagasinet <a href="https://www.rollingstone.com/music/music-features/the-cars-ric-ocasek-on-the-hall-of-fame-its-a-good-cap-to-the-bottle-127997/">Rolling Stone</a> at det føltes merkelig, siden perioden føltes som et helt liv.</b>
      </p>
      <p>- Det er en livstid. Jeg hadde tre familier i løpet av perioden. Det er som liv som går forbi. Millioner av mennesker, artister, skribenter, forretningsfolk og fans … Det er mye greier. Det har vært et innholdsrikt liv, det kan jeg si.</p>
    </article>
  </body>
</html>