<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/liliana-segre-incontro-con-matteo-salvini-leader-lega-dalla-senatrice-con-la-figlia/1947297/"/>
    <meta property="og:site_name" content="IlSussidiario"/>
    <meta property="article:published_time" content="2019-11-09T16:00:53+00:00"/>
    <meta property="og:title" content="Matteo Salvini smentisce incontro con Liliana Segre/ “La vedrò più avanti”"/>
    <meta property="og:description" content="Liliana Segre e Matteo Salvini, incontro ieri nella casa della senatrice a Milano? Il leader della Lega smentisce la ricostruzione del Corriere della Sera."/>
  </head>
  <body>
    <article>
      <h1>Matteo Salvini smentisce incontro con Liliana Segre/ “La vedrò più avanti”</h1>
      <h2>Liliana Segre e Matteo Salvini, incontro ieri nella casa della senatrice a Milano? Il leader della Lega smentisce la ricostruzione del Corriere della Sera.</h2>
      <address><time datetime="2019-11-09T16:00:53+00:00">09 Nov 2019, 16:00</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p><b>Matteo Salvini</b> smentisce l’incontro con <b>Liliana Segre</b> che secondo “Il Corriere della Sera” si sarebbe tenuto ieri pomeriggio alla presenza della figlia di 6 anni del leader della Lega. Interpellato sulla questione a margine della visita a Eicma in Fieramilano a Rho, come riportato da L’Huffington Post, Salvini ha precisato:”L’incontro con la Segre l’avrò più avanti. Io gli incontri che ho li comunico, gli incontri che non comunico io per quanto mi riguarda non ci sono”. Salvini ha aggiunto: “Io ascolto, è una donna estremamente intelligente. Sono giovane, ho voglia di capire, di imparare e di ascoltare. Farà le sue scelte a prescindere da quello che suggerisce Salvini. Ritengo che sia una donna estremamente intelligente quindi non ha assolutamente bisogno dei miei consigli”. A chi gli ha chiesto se è più a rischio lui o la senatrice a vita, Salvini ha replicato: “A me è appena arrivato un altro proiettile. Non piango. In un Paese civile non dovremmo rischiare né io né la Segre”. (agg. di Dario D’Angelo)</p>
      <h4>GIORGIA MELONI: “NOI AL FIANCO DI LILIANA SEGRE”</h4>
      <p>Tiene banco la notizia dell’incontro tra <b>Liliana Segre </b>e<b> Matteo Salvini</b>, con la senatrice a vita sotto scorta dopo le recenti minacce ricevute sui social network. Il segretario federale della Lega le ha fatto visita presso la sua abitazione a Milano, accompagnato dalla figlia Mirta, e non è stato l’unico politico ad esprimerle solidarietà per i fatti delle scorse ore. A margine della fiera Eicma a Milano,<b> Giorgia Meloni</b> ha sottolineato che<b> Fratelli d’Italia</b> è<i> «assolutamente al fianco»</i> di Liliana Segre. Ma non solo: <i>«Non è in programma una mia visita, l’ho già sentita telefonicamente e le ho detto che FdI è al suo fianco in tutto ciò che si può fare ancora e che va fatto sul tema della lotta all’antisemitismo e soprattutto del fondamentalismo islamico»</i>. La Meloni ha poi evidenziato:<i> «Chiaramente non mancherà il sostegno di Fratelli d’Italia su questo tema»</i>. (Aggiornamento di Massimo Balsamo)</p>
      <h4>LILIANA SEGRE, INCONTRO PRIVATO CON MATTEO SALVINI</h4>
      <p><b>Liliana Segre e Matteo Salvini, incontro ieri a Milano</b> tra la senatrice a vita ed il leader della Lega. Dopo le polemiche sulla <a href="https://www.ilsussidiario.net/news/liliana-segre-senato-approva-mozione-polemica-per-astensione-cdx-valori-traditi/1943550/"><b>commissione Segre</b></a>, con <a href="https://www.ilsussidiario.net/news/liliana-segre-sotto-scorta-la-decisione-dopo-insulti-minacce-e-lo-striscione-di-fn/1946322/"><b>la senatrice a vita sotto scorta per le minacce ricevute</b></a>, l’ex ministro dell’Interno le ha fatto visita nella sua casa di Milano: come sottolinea il Corriere della Sera, l’incontro sarebbe dovuto essere segreto ed è massimo riserbo sui contenuti della chiacchierata. Il numero uno del Carroccio è stato accompagnato dalla figlia Mirta, 6 anni, e non era presente nessun altro rappresentante delle istituzioni, né uomini dello staff leghista. L’incontro è andato in scena poco dopo le ore 17,00 e, come dicevamo, bocche cucite: <i>«Un incontro privato che tale doveva restare. Da parte nostra manteniamo un totale impegno alla riservatezza»</i>, le parole di Luciano Belli Paci, uno dei tre figli della senatrice.</p>
      <h4>INCONTRO LILIANA SEGRE-MATTEO SALVINI A MILANO</h4>
      <p>L’incontro tra<b> Liliana Segre </b>e<b> Matteo Salvini</b> è andato in scena dopo l’apertura della senatrice a vita, che aveva raccolto la proposta del leader leghista di incontrarla per discutere. <i>«Ci sono vari modi di chiedere un appuntamento»</i>, le parole della Segre, che aveva deciso di staccare la spina dopo gli ultimi giorni caotici: <i>«Cerca la calma e non la piazza. Io e mio fratello in questo senso vogliamo proteggerla»</i>, ha confidato il figlio Luciano. Il riferimento è alla manifestazione di Milano, in piazza per renderle omaggio e attestare vicinanza dopo gli attacchi ricevuti sui social e non, tanto da richiedere la scorta. Su questo punto, evidenzia il Corriere della Sera, la Segre aveva affermato: <i>«Essendo una vecchietta pensavo di essere di nessun interesse, quindi non me lo aspettavo. Di certo non sono stata io a chiederla».</i></p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/sondaggi-politici-open-media-lega-al-328-calo-m5s-meloni-sfiora-il-10/1947570/"/>
        <a href="https://www.ilsussidiario.net/news/elezioni-comunali-2019-sciolti-per-mafia-risultati-candidati-calabria-e-valenzano/1946837/"/>
        <a href="https://www.ilsussidiario.net/news/elezioni-comunali-lamezia-terme-2019-risultati-in-diretta-candidati-sindaco-e-liste/1946814/"/>
        <a href="https://www.ilsussidiario.net/news/come-si-vota-elezioni-comunali-2019-sciolti-per-mafia-sopra-e-sotto-15mila-abitanti/1946658/"/>
        <a href="https://www.ilsussidiario.net/news/dietro-le-quinte-nuova-margherita-e-vecchi-dc-nasce-il-partito-di-conte/1947483/"/>
        <a href="https://www.ilsussidiario.net/news/attacco-alla-nato-macron-sfida-gli-usa-e-azzera-litalia/1947211/"/>
      </related>
    </article>
  </body>
</html>