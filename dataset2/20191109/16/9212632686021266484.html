<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515557/cemburu-rupanya"/>
    <meta property="og:site_name" content="HM Online"/>
    <meta property="article:published_time" content="2019-11-09T16:47:04+00:00"/>
    <meta property="og:title" content="Cemburu rupanya..."/>
    <meta property="og:description" content="CEMBURU melihat Mohammad Aimin Nurul Amin, 7, lebih mesra serta manja dengan guru dan warden menjadi punca pelajar tahfiz itu dipukul sehingga mati, kelmarin."/>
  </head>
  <body>
    <article>
      <h1>Cemburu rupanya...</h1>
      <address><time datetime="2019-11-09T16:47:04+00:00">09 Nov 2019, 16:47</time> by <a rel="author">Raja Norain Hidayah Raja Abdul Aziz</a></address>
      <p>CEMBURU melihat Mohammad Aimin Nurul Amin, 7, lebih mesra serta manja dengan guru dan warden menjadi punca pelajar tahfiz itu dipukul sehingga mati, kelmarin.</p>
      <p>Ketua Polis Pahang, Datuk Abd Jalil Hassan berkata, mangsa adalah pelajar paling muda di pusat tahfiz di Kampung Kuala Kaung, Lanchang itu.</p>
      <p>“Mangsa agak manja dengan pentadbir iaitu suami isteri yang bertindak sebagai tenaga pengajar dan warden di pusat tahfiz itu.</p>
      <p>“Timbul rasa cemburu dalam kalangan pelajar lain yang menyebabkan berlakunya pergaduhan sebelum mereka memukul mangsa,” katanya.</p>
      <p>Dalam kejadian 1 tengah hari itu, Mohammad Aimin disahkan meninggal dunia ketika menerima rawatan di Klinik Kesihatan Lanchang selepas ditemui dalam keadaan lemah oleh wardennya di dalam bilik asramanya.</p>
      <p>Pemeriksaan awal mendapati terdapat beberapa kesan lebam di badan mangsa dipercayai akibat dipukul.</p>
      <p>Polis kemudiannya menahan tiga pelajar pusat tahfiz itu termasuk abang tiri mangsa untuk siasatan lanjut.</p>
      <p>Abd Jalil berkata, hasil bedah siasat ke atas mayat mangsa di Hospital Sultan Haji Ahmad Shah (HoSHAS), Temerloh semalam mendapati terdapat impak di bahagian dada dan abdomen mangsa.</p>
      <p>“Terdapat kesan trauma pada bahagian dada dan abdomen mangsa oleh impak dengan permukaan atau objek yang tumpul dan keras.</p>
      <p>“Bagaimanapun, siasatan lanjut masih lagi dijalankan bagi melengkapkan kertas siasatan,” katanya.</p>
      <p>Beliau berkata, semua suspek yang berusia 13 tahun direman selama tujuh hari sehingga 14 November ini untuk siasatan lanjut.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/mutakhir/2019/11/515530/periksa-dulu-status-pusat-tahfiz-tpm">'Periksa dulu status pusat tahfiz - TPM'</a></p>
      <p>• <a href="https://www.hmetro.com.my/utama/2019/11/515493/warden-terkejut-ada-lebam">'Warden terkejut ada lebam'</a></p>
      <p>• <a href="https://www.hmetro.com.my/mutakhir/2019/11/515469/pusat-tahfiz-diarah-tutup">'Pusat tahfiz diarah tutup'</a></p>
      <p>• <a href="https://www.hmetro.com.my/utama/2019/11/515161/pelajar-tahfiz-maut-dipukul-metrotv">'Pelajar tahfiz maut dipukul [METROTV]'</a></p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/515573/yaaimin-memang-manja"/>
        <a href="https://www.hmetro.com.my/mutakhir/2019/11/515530/periksa-dulu-status-pusat-tahfiz-tpm"/>
        <a href="https://www.hmetro.com.my/utama/2019/11/515493/warden-terkejut-ada-lebam"/>
        <a href="https://www.hmetro.com.my/mutakhir/2019/11/515469/pusat-tahfiz-diarah-tutup"/>
        <a href="https://www.hmetro.com.my/utama/2019/11/515161/pelajar-tahfiz-maut-dipukul-metrotv"/>
        <a href="https://www.hmetro.com.my/mutakhir/2019/05/457401/update-reman-warden-disambung-lagi"/>
        <a href="https://www.hmetro.com.my/mutakhir/2019/05/454598/update-warden-liwat-cabul-pelajar-ditahan"/>
        <a href="https://www.hmetro.com.my/mutakhir/2019/05/454635/suspek-liwat-pelajar-tahfiz-direman-metrotv"/>
      </related>
    </article>
  </body>
</html>