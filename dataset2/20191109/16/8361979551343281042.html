<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/u-polshchi-zatrimali-ukrajincya-shcho-vidomo-novini-ukrajini-50052590.html"/>
    <meta property="og:site_name" content="НВ"/>
    <meta property="article:published_time" content="2019-11-09T16:40:00+00:00"/>
    <meta property="og:title" content="Польща на вимогу Росії затримала ветерана АТО Ігоря Мазура, позивний Тополь — що про це відомо"/>
    <meta property="og:description" content="У суботу, 9 листопада, в Польщі за запитом Росії затримали співробітника Секретаріату Уповноваженого Верховної Ради України з прав людини Ігоря Мазура."/>
  </head>
  <body>
    <article>
      <h1>Польща на вимогу Росії затримала ветерана АТО Ігоря Мазура, позивний Тополь — що про це відомо</h1>
      <h2>У суботу, 9 листопада, в Польщі за запитом Росії затримали співробітника Секретаріату Уповноваженого Верховної Ради України з прав людини Ігоря Мазура.</h2>
      <address>
        <time datetime="2019-11-09T16:40:00+00:00">09 Nov 2019, 16:40</time>
      </address>
      <p>Розповідаємо, що відомо про інцидент на даний момент.</p>
      <p><a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">Мазура затримали на прикордонному пункті Дорогуськ в Польщі</a>.</p>
      <p>Омбудсмен Людмила Денисова звернулася до Міністерства закордонних справ України із закликом максимально сприяти звільненню Мазура.</p>
      <p>Зараз відомо, що консул України зустрівся із затриманим. Про це повідомив офіційний представник Департаменту консульської служби Міністерства закордонних справ України Василь Кирилич, передає<a href="https://interfax.com.ua/"> Інтерфакс-Україна.</a></p>
      <p>«Консул України невідкладно виїхав до місця затримання громадянина України, зустрівся з затриманим, надав необхідну консультацію, а також обговорили питання адвокатського захисту», — сказав Кирилич.</p>
      <p>За його словами, на даний момент опрацьовується комплекс питань щодо захисту прав затриманого громадянина України.</p>
      <p>Питання екстрадиції українця Мазура в Росію буде вирішувати польська сторона, повідомив <a href="https://www.rbc.ua/rus/news/vopros-ekstraditsii-ukraintsa-mazura-rossiyu-1573314085.html">РБК-Україна</a> консул України в Любліні Юрій Кучерявий.</p>
      <p>За інформацією консульства, до 12 листопада суд в Польщі має обрати Мазуру запобіжний захід, після чого буде розглядатися питання про екстрадицію українця в РФ.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/356/original/b67edefe7f1eb08a6eb22b08488b9644.png?stamp=1&amp;q=85&amp;w=115"/>
      </figure>
      <p>Сергій Фурса<br/>Формула Зеленського. Капітуляція чи ні?</p>
      <p>За даними Кучерявого, Мазур приїхав до Польщі на запрошення знайомих.</p>
      <p>В знак протесту через затримання Мазура під будівлею посольства Польщі <a href="https://nv.ua/kyiv/zaderzhanie-mazura-v-polshe-v-kieve-protestuyut-novosti-ukrainy-50052605.html?preview">в Києві сьогодні пройшла акція.</a> Мітингувальники просять відпустити Мазура якнайшвидше, але водночас закликали «не ображати посольство». Вони кажуть, що прийшли проінформувати поляків, що вони затримали невинного і цим підіграли РФ.</p>
      <p>Міністр внутрішніх справ України<a href="https://nv.ua/ukr/world/geopolitics/zaderzhanie-ukrainca-v-polshe-avakov-novosti-ukrainy-50052593.html"> Арсен Аваков заявив</a>, що РФ використовує Інтерпол для політичних переслідувань українців.</p>
      <p>«РФ звинувачує нашого громадянина в тому, що він нібито в 1994—2000 роках брав участь у складі озброєного формування в бойових зіткненнях з федеральними силами на території Чечні. Внаслідок цього загинули і важко травмовані кілька російських військовослужбовців», — повідомив Аваков, додавши, що підставою для затримання стало опубліковане РФ в інформаційній системі Інтерполу орієнтування про розшук Мазура з метою його арешту і подальшої екстрадиції до Росії.</p>
      <p><a href="https://nv.ua/ukr/world/geopolitics/mazura-ne-ekstraduyut-do-rosiji-novini-ukrajini-50052606.html">В польському Сеймі гарантували невинність затриманого Мазура</a>.</p>
      <p>Ігор Мазур є ветераном війни на Донбасі, одним із засновників Руху опору капітуляції, відомий під позивним Тополь. У квітні 2015 року він став офіцером Збройних Сил України.</p>
      <p>Зазначимо, що Рух опору капітуляції з’явився в Україні після того, як 1 жовтня президент Володимир Зеленський заявив, <a href="https://nv.ua/ukr/ukraine/politics/zelenskiy-pro-formulu-shtaynmayera-novini-ukrajini-50045769.html">що Україна узгодила текст формули Штайнмайєра,</a> яка надалі увійде в новий закон про статус Донбасу.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/446/original/eec7e6e208709f8b9b11a0685aabc528.png?stamp=1&amp;q=85&amp;w=115"/>
      </figure>
      <p>Володимир Фесенко<br/>Чи загрожує Саакашвілі екстрадиція</p>
      <p>Після цього в країні <a href="https://nv.ua/ukr/ukraine/events/formula-shtaynmayyera-v-kiyevi-proyshli-dvi-akciji-protestu-novini-ukrajini-50045827.html">спалахнули акції протесту</a>, учасники яких розглядають цей документ як капітуляцію перед РФ. Так, в Києві і 30 містах <a href="https://nv.ua/ukr/ukraine/events/u-ponad-30-mistah-lyudi-zibralisya-na-viche-novini-ukrajini-50046544.html">проходили акції з вимогою не допустити капітуляції України</a>.</p>
    </article>
  </body>
</html>