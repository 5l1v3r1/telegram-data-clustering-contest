<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620637/%D9%88%D8%B6%D8%B9%DB%8C%D8%AA-%D9%BE%D8%B1%D9%88%D8%A7%D8%B2%D9%87%D8%A7%DB%8C-%D8%A8%DB%8C%D9%86-%D8%B9%D8%B1%D8%A7%D9%82-%D9%88-%D8%A7%DB%8C%D8%B1%D8%A7%D9%86-%D8%A8%D8%B9%D8%AF-%D8%A7%D8%B2-%D8%A8%D8%AD%D8%B1%D8%A7%D9%86-%D8%B3%DB%8C%D8%A7%D8%B3%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T16:19:00+00:00"/>
    <meta property="og:title" content="وضعیت پروازهای بین عراق و ایران بعد از بحران سیاسی"/>
    <meta property="og:description" content="سخنگوی سازمان هواپیمایی کشوری گفت: پروازهای ایران به کشور عراق و شهرهای نجف و بغداد کماکان برقرار است و بسته به میزان تقاضای سفر، پرواز انجام می‌شود."/>
  </head>
  <body>
    <article>
      <h1>وضعیت پروازهای بین عراق و ایران بعد از بحران سیاسی</h1>
      <address>
        <time datetime="2019-11-09T16:19:00+00:00">09 Nov 2019, 16:19</time>
      </address>
      <p>
        <i>سخنگوی سازمان هواپیمایی کشوری گفت: پروازهای ایران به کشور عراق و شهرهای نجف و بغداد کماکان برقرار است و بسته به میزان تقاضای سفر، پرواز انجام می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>‌رضا جعفرزاده با تأکید بر اینکه پروازها از ایران به عراق کماکان ادامه دارد، اظهار داشت:‌ شرکت‌های هواپیمایی در حال حاضر پروازهای عتبات عالیات را از ایران انجام می‌دهند.</p>
      <p>سخنگوی سازمان هواپیمایی کشوری تأکید کرد: ‌البته میزان این پروازها به تقاضای سفر از سوی مسافران بستگی دارد و این تقاضا تا اندازه‌ای هم کاهش داشته است.</p>
      <p>وی اضافه کرد:از نظر سازمان هواپیمایی کشوری مشکلی برای پروازها در فرودگاه‌های نجف و بغداد وجود ندارد.</p>
      <p>سخنگوی سازمان هواپیمایی کشوری با اشاره به بروز ناآرامی‌هایی در کشور عراق، اضافه کرد: با این وجود، هیچ موردی از سوی سازمان هواپیمایی کشوری درباره توقف پروازها به شرکت‌های هواپیمایی نداشته‌ایم و در حال حاضر این پروازها با توجه به تقاضای سفر انجام می‌شود.</p>
      <p>پیش از این نیز دبیر انجمن شرکت‌های هواپیمایی، ‌به فارس گفته بود: در حال حاضر پروازها به عتبات عالیات در حال انجام است اما از این منظر که به توصیه وزارت امور خارجه مسافران کمتر به کشور عراق سفر می‌کنند به دلیل کاهش تقاضا، برخی پروازهای شرکت‌های هواپیمایی داخلی به کشور عراق قطع شده و یا در آستانه کاهش است.</p>
      <p>به گفته مقصود اسعدی سامانی شرکت‌های هواپیمایی برنامه‌ای برای قطع پروازها به عتبات عالیات ندارند و تا زمانی که مسافر و تقاضا وجود داشته باشد پرواز به فرودگاه‌های نجف و بغداد انجام شود چون هیچ مشکل امنیتی در فرودگاه‌های نجف و بغداد وجود ندارد.</p>
      <p>‌به دلیل بروز ناآرامی‌هایی در کشور عراق‌ و شهرهای بغداد، کربلا و نجف، ‌وزارت امور خارجه و همچنین سازمان حج و زیارت، در بیانیه‌ای بر توقف موقت سفر هموطنان به عراق تأکید کرده‌اند.</p>
    </article>
  </body>
</html>