<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/kanye-west-in-hedefi-beyaz-saray-baskanlik-icin-yarisacagim"/>
    <meta property="og:site_name" content="euronews"/>
    <meta property="article:published_time" content="2019-11-09T16:25:19+00:00"/>
    <meta property="og:title" content="Kanye West'in hedefi Beyaz Saray: Başkanlık için yarışacağım"/>
    <meta property="og:description" content="Ünlü rapçı Kanye West, Amerika Birleşik Devletleri'nde (ABD) 2024 yılında yapılacak başkanlık seçimlerinde aday olacağını duyurdu. Eşi Kim Kardashian ile birlikte, Fast Company'nin İnovasyon Festivali'ne katılan West, kendiyle ilgili bilinmeyenleri ve ileride yapmak istediklerini anlattı"/>
  </head>
  <body>
    <article>
      <h1>Kanye West'in hedefi Beyaz Saray: Başkanlık için yarışacağım</h1>
      <address><time datetime="2019-11-09T16:25:19+00:00">09 Nov 2019, 16:25</time> by <a rel="author">Tuba Altunkaya</a></address>
      <p>Ünlü rapçı Kanye West, Amerika Birleşik Devletleri'nde (ABD) 2024 yılında yapılacak başkanlık seçimlerinde aday olacağını duyurdu.</p>
      <p>Eşi Kim Kardashian ile birlikte, Fast Company'nin düzenlediği İnovasyon Festivali'ne katılan West, kendiyle ilgili bilinmeyenleri ve ileride yapmak istediklerini anlattı.</p>
      <p>Sahibi olduğu ayakkabı firmasının tasarımcısı Steven Smith ile birlikte, yaklaşık 500 kişilik izleyiciyle söyleşi yapan West, 2024 seçimlerinde aday olacağını ve o zamanda kadar şirketi Yeezy'nin, başkanlık yarışında kendi elini güçlendirecek düzeyde istihdam yaratacağını savundu. West, Beyaz Saray'la ilgili planlarından bahsettiği sırada seyircilerden gelen gülüşmelere "Neye gülüyorsunuz?" diyerek karşılık verdi.</p>
      <h3>"İdam mahkumunu serbest bırakın"</h3>
      <p>Tartışmalı <a href="https://tr.euronews.com/2018/08/30/-kolelik-bir-tercihti-diyen-kanye-west-ozur-diledi">sözleriyle</a> sık sık gündeme gelen rapçı, önümüzdeki iki yıl içinde Yeezy'nin üretim sahalarını ülkenin kuzey ve güneyine taşıyıp firmanın yüzde 100 çevre dostu olacağını vadetti. Henüz 16 yaşındayken çalıştığı bir mağazadan hırsızlık yaptığı için kovulduğunu da anlatan sanatçı, konuşmasında sosyal konulara da değindi.</p>
      <ul>
        <li>
          <a href="https://tr.euronews.com/2018/08/30/-kolelik-bir-tercihti-diyen-kanye-west-ozur-diledi">'Kölelik bir tercihti' diyen Kanye West özür diledi</a>
        </li>
        <li>
          <a href="https://tr.euronews.com/2018/10/12/video-kanye-west-ve-trump-bulusmasinda-yasanan-5-gercekustu-an">Kanye West ve Trump buluşmasında yaşanan 5 'gerçeküstü' an</a>
        </li>
      </ul>
      <p>Teksas Valisi Greg Abbott'a seslenen rapçı, 20 Kasım'da ölüm cezasının infazı beklenen bir mahkumun affedilmesini istedi. Rodney Reed adlı söz konusu mahkum, adam kaçırma, tecavüz ve cinayetten suçlu bulunmuştu. Ortaya çıkan yeni delillerin bir başkasını işaret etmesinin ardından Reed'in serbest bırakılması için yapılan çağrılara Rihanna gibi diğer ünlü isimler de katılmıştı.</p>
      <p>Ek kaynaklar<b> • AP</b></p>
    </article>
  </body>
</html>