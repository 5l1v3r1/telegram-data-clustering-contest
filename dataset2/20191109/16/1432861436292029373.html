<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/shesta-poredna-pobeda-kachi-chelsi-vremenno-na-vtoroto-mqsto-v-premiyr-lijg-1404647.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-09T16:42:00+00:00"/>
    <meta property="og:title" content="Шеста поредна победа качи Челси временно на второто място в Премиър лийг"/>
    <meta property="og:description" content="Челси постигна 6-та поредна победа във Висшата лига, надделявайки над Кристъл Палас с 2:0 Попаденията за „сините“ вкараха Тами Ейбрахам и Кристиан Пулишич"/>
  </head>
  <body>
    <article>
      <h1>Шеста поредна победа качи Челси временно на второто място в Премиър лийг</h1>
      <address><time datetime="2019-11-09T16:42:00+00:00">09 Nov 2019, 16:42</time> by <a rel="author">Sportlive.bg</a></address>
      <p><a href="https://www.sportlive.bg/tags/3850">Челси</a> постигна 6-та поредна победа във Висшата лига, надделявайки над Кристъл Палас с 2:0. Попаденията за „сините“ вкараха Тами Ейбрахам и Кристиан Пулишич. Франк Лампард беше направил две промени от успеха срещу Уотфорд миналата седмица. Н‘голо Канте се завърна в състава на „сините“ след контузия, заменяйки наказания Жоржиньо. Младият Рийс Джеймс пък се появи на десния бек на мястото на капитана Сезар Аспиликуета. По този начин средната възраст на тима на Челси беше 24 години и 88 дни, което е най-младият състав на лондончани от създаването на <a href="https://www.sportlive.bg/tags/5101">Висшата лига</a> насам. Рой Ходжсън беше направил една промяна в единайсеторката на Кристъл Палас, като Джефри Шлуп бе отстъпил мястото си на Андрос Таузънд.</p>
      <p>Домакините наложиха предимство още от началото на срещата. По-сериозните опасности за гол дойдоха след удари на Кристиан Пулишич и Уилиян, но до попадение така и не се стигна. Тимът на <a href="https://www.sportlive.bg/tags/19321">Кристъл Палас</a> бе излезнал с ясната идея да се защитава и през първите 45 минути не отправи нито един удар към вратата на Кепа Арисабалага. Най-чистото положение за Челси дойде в 45-тата минута, когато Рийс Джеймс подаде по земя към Тами Ейбрахам в наказателното поле на Палас, а след намеса на вратаря на гостите Висенте Гуаита, топката попадна в Уилиян, като единствено блестящата реакция на бившия капитан на Челси Гари Кейхил предотврати попадението.</p>
      <p>В началото на второто полувреме Челси откри резултата. В 52-рата минута Уилиян изведе по отличен начин Тами Ейбрахам и голмайсторът на „сините“ не сбърка, отбелязвайки своя 10-ти гол за сезона в Премиър лийг. Домакините продължиха да атакуват, но Гуаита бе последна преграда пред гола след ударите на Пулишич и Уилиян. В 70-тата минута „орлите“ достигнаха до първото си чисто положение в мача, след като при центриране от фаул, Джеймс Томкинс бе оставен сам в наказателното поле на Челси, но изстрелът му с глава мина покрай гредата. В 78-мата минута интригата в двубоя приключи, след второ попадение за Челси. Кристиан Пулишич намери влезлият като резерва Миши Батшуай, който стреля, но топката рикошира в защитник на Палас. При добавката именно Пулишич насочи топката с глава и направи резултата 2:0, вкарвайки 5-ти гол в последните си 3 мача в Премиър лийг, с което той се превърна в четвъртия американец, вкарал в 3 поредни срещи от Висшата лига след Клинт Демпси, Джо-Макс Муур и Рой Уегърли. До края на мача не се случи нещо по-интересно и домакините си тръгнаха с 3-те точки от лондонското дерби.</p>
      <p>Това бе 6-та поредна победа за селекцията на Франк Лампард и общо 8-ма от началото на сезона, като с този успех Челси временно излиза на второ място в класирането с 26 точки. Кристъл Палас заемат 9-тото място в подреждането с 15 точки, като загубата бе втора поред за тима на Рой Ходжсън.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Arsenal-maha-Dzhaka-prez-qnuari-1404438.html"/>
        <a href="https://www.sportlive.bg/worldfootball/england/Predi-tochno-23-godini-Chelsi-privlicha-edin-ot-naj-velikite-si-igrachi-1404358.html"/>
        <a href="https://www.sportlive.bg/worldfootball/championsleague/Samo-2-anglijski-kluba-predi-Chelsi-sa-syumqvali-da-ne-zagubqt-padajki-s-3-gola-v-ShL-1403675.html"/>
        <a href="https://www.sportlive.bg/worldfootball/england/VIDEO-Lestyr-nadvi-Palas-i-izmesti-Chelsi-ot-tretoto-mqsto-1391395.html"/>
        <a href="https://www.sportlive.bg/worldfootball/england/Klyuchov-uikend-v-Premiyr-lijg-%E2%80%93-mozhe-li-top-4-da-byde-reshen-oshte-tazi-sedmica-1404631.html"/>
        <a href="https://www.sportlive.bg/worldfootball/england/Lampard-e-menidzhyr-na-oktomvri-vyv-Visshata-liga-1404395.html"/>
      </related>
    </article>
  </body>
</html>