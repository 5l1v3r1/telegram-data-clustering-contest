<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459746/%E0%A6%B6%E0%A6%BE%E0%A6%B9-%E0%A6%86%E0%A6%AE%E0%A6%BE%E0%A6%A8%E0%A6%A4-%E0%A6%AC%E0%A6%BF%E0%A6%AE%E0%A6%BE%E0%A6%A8%E0%A6%AC%E0%A6%A8%E0%A7%8D%E0%A6%A6%E0%A6%B0-%E0%A7%A7%E0%A7%AA-%E0%A6%98%E0%A6%A3%E0%A7%8D%E0%A6%9F%E0%A6%BE-%E0%A6%AC%E0%A6%A8%E0%A7%8D%E0%A6%A7-%E0%A6%98%E0%A7%8B%E0%A6%B7%E0%A6%A3%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T16:16:00+00:00"/>
    <meta property="og:title" content="শাহ আমানত বিমানবন্দর ১৪ ঘণ্টা বন্ধ ঘোষণা"/>
    <meta property="og:description" content="অনলাইন রিপোর্টার ॥ ঘূর্ণিঝড় বুলবুলের কারণে শাহ আমানত আন্তর্জাতিক বিমানবন্দর শনিবার বিকেল চারটা থেকে রবিবার ভোর ছয়টা পর্যন্ত ১৪ ঘণ্টা বন্ধ ঘোষণা করেছে বেসামরিক বিমান চলাচল কর্তৃপক্ষ (বেবিচক)। শাহ আমানত বিমানবন্দরের ব্যবস্থাপক উইং কমান্ডার সারওয়ার ই জামান বিষয়টি নিশ্চিত করেছেন। তিনি বলেন, আবহাওয়া অধিদফতর চট্টগ্রাম সমুদ্রবন্দরকে ৯ ..."/>
  </head>
  <body>
    <article>
      <h1>শাহ আমানত বিমানবন্দর ১৪ ঘণ্টা বন্ধ ঘোষণা</h1>
      <address>
        <time datetime="2019-11-09T16:16:00+00:00">09 Nov 2019, 16:16</time>
      </address>
      <figure>
        <img src="http://www.dailyjanakantha.com/files/201911/1573319775_31.jpg"/>
      </figure>
      <p>অনলাইন রিপোর্টার ॥ ঘূর্ণিঝড় বুলবুলের কারণে শাহ আমানত আন্তর্জাতিক বিমানবন্দর শনিবার বিকেল চারটা থেকে রবিবার ভোর ছয়টা পর্যন্ত ১৪ ঘণ্টা বন্ধ ঘোষণা করেছে বেসামরিক বিমান চলাচল কর্তৃপক্ষ (বেবিচক)।</p>
      <p>শাহ আমানত বিমানবন্দরের ব্যবস্থাপক উইং কমান্ডার সারওয়ার ই জামান বিষয়টি নিশ্চিত করেছেন।</p>
      <p>তিনি বলেন, আবহাওয়া অধিদফতর চট্টগ্রাম সমুদ্রবন্দরকে ৯ নম্বর মহাবিপদ সংকেত দেখাতে বলেছে। এরপর বেসামরিক বিমান চলাচল কর্তৃপক্ষ (বেবিচক) শনিবার (৯ নবেম্বর) বিকেল চারটা থেকে শাহ আমানত আন্তর্জাতিক বিমানবন্দরের অপারেশন বন্ধ রাখার সিদ্ধান্ত নিয়েছে। প্রাথমিকভাবে রবিবার (১০ নবেম্বর) ভোর ৬টা পর্যন্ত বিমানবন্দর বন্ধ থাকবে। এরপর আবহাওয়ার গতিপ্রকৃতি, ঘূর্ণিঝড় আঘাত হানলে ক্ষয়ক্ষতি বিবেচনা করে পরবর্তী সিদ্ধান্ত নেওয়া হবে। তিনি জানান, বিকেল চারটা পর্যন্ত নির্ধারিত ফ্লাইটগুলো ওঠানামা করবে।</p>
      <p>তিনি আরও জানান, শাহ আমানত আন্তর্জাতিক বিমানবন্দরে সকাল থেকে বিকেল ৪টা পর্যন্ত ১৭টি ফ্লাইটের শিডিউল ছিল। এর মধ্যে দুইটি ছাড়া সবগুলো ঠিক সময়ে চলে গেছে। বাকি দুইটি পৌনে ৪টার মধ্যে এসে যাত্রীদের নামিয়ে চলে যাবে। বিকেল ৪টার পর থাকা ১১টি ফ্লাইট বাতিল করা হয়েছে।</p>
    </article>
  </body>
</html>