<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2028206/nekri-antikivernitiki-diadilotes-se-episodia-sto-irak.html"/>
    <meta property="og:site_name" content="News.gr"/>
    <meta property="article:published_time" content="2019-11-09T16:24:32+00:00"/>
    <meta property="og:title" content="Νεκροί αντικυβερνητικοί διαδηλωτές σε επεισόδια στο Ιράκ"/>
    <meta property="og:description" content="Οι ιρακινές πολιτικές δυνάμεις επιχειρούν να βάλουν τέλος «με κάθε μέσο» στις κινητοποιήσεις"/>
  </head>
  <body>
    <article>
      <h1>Νεκροί αντικυβερνητικοί διαδηλωτές σε επεισόδια στο Ιράκ</h1>
      <address>
        <time datetime="2019-11-09T16:24:32+00:00">09 Nov 2019, 16:24</time>
      </address>
      <h3>Οι ιρακινές πολιτικές δυνάμεις επιχειρούν να βάλουν τέλος «με κάθε μέσο» στις κινητοποιήσεις</h3>
      <p>Τρεις διαδηλωτές σκοτώθηκαν σήμερα στη Βαγδάτη, δύο από σφαίρες και ένας τρίτος από κάνιστρο δακρυγόνου που τον χτύπησε στο πρόσωπο, καθώς οι ιρακινές δυνάμεις διαλύουν τους αντικυβερνητικούς διαδηλωτές που βρίσκονται στις παρυφές της πλατείας Ταχρίρ, ανακοινώθηκε από ιατρικές πηγές και πηγές στις δυνάμεις ασφαλείας.</p>
      <p>Όπως αναφέρει το Αθηναϊκό Πρακτορείο Ειδήσεων, οι βιαιότητες αυτές συμβαίνουν καθώς οι περισσότερες από τις ιρακινές πολιτικές δυνάμεις συμφώνησαν να βάλουν τέλος «με κάθε μέσο» στις διαδηλώσεις, σύμφωνα με δηλώσεις αξιωματούχων.</p>
      <p>Οι δυνάμεις ασφαλείας εκδίωξαν σήμερα τους αντικυβερνητικούς διαδηλωτές από πολλούς από τους καταυλισμούς που έχουν δημιουργήσει στο <a href="https://www.news.gr/tag/irak"><b>Ιράκ</b></a>, έπειτα από μια συμφωνία που επιτεύχθηκε μεταξύ των πολιτικών δυνάμεων και προβλέπει τη διατήρηση της υφιστάμενης εξουσίας ακόμη και με προσφυγή στη βία για να τερματισθούν οι κινητοποιήσεις.</p>
      <p>Στη νότια πόλη της Βασόρας, τρεις διαδηλωτές σκοτώθηκαν και δεκάδες τραυματίσθηκαν από τις δυνάμεις της τάξης, οι οποίες έκαναν χρήση αληθινών πυρών εναντίον των διαδηλωτών που συνέκλιναν στη διοικητική έδρα της επαρχίας, σύμφωνα με ιατρικές πηγές.</p>
      <p>Ο πρωθυπουργός Αντέλ Αμπντέλ Μάχντι, ο οποίος βρισκόταν προηγουμένως στο εδώλιο του κατηγορουμένου, φαίνεται πως έχει πλέον τη συναίνεση των κομμάτων και των πολιτικών. Αυτοί που τον έσπρωχναν προηγουμένως να αποχωρήσει, με πρώτο τον σιίτη ηγέτη Μοκτάντα Σαντρ, έχουν ανακρούσει πρύμναν κυρίως υπό την πίεση του γειτονικού Ιράν και των συμμάχων του στη Βαγδάτη.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2021819/irak-pragmatika-pira-se-varos-diadiloton-chrisimopiise-i-astinomia.html"/>
        <a href="https://www.news.gr/kosmos/article/2021243/dekatris-nekri-se-antikivernitikes-diadilosis-sto-irak.html"/>
        <a href="https://www.news.gr/kosmos/article/2020292/i-proti-fora-itan-sokaristiki-ke-itan-kapios-pou-gnoriza-ton-pirovolisan-sto-stithos.html"/>
      </related>
    </article>
  </body>
</html>