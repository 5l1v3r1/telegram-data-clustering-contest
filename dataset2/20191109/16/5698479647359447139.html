<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/brazil-bolsonaro-swipes-at-newly-released-lula"/>
    <meta property="og:site_name" content="euronews"/>
    <meta property="article:published_time" content="2019-11-09T16:13:52+00:00"/>
    <meta property="og:title" content="واکنش بولسونارو به آزادی داسیلوا: تبهکار موقتا آزاد اما پر از معصیت است"/>
    <meta property="og:description" content="رئیس جمهوری برزیل تا روز جمعه در حال گذراندن دوره محکومیت هشت سال و ۱۰ ماهه خود بود."/>
  </head>
  <body>
    <article>
      <h1>واکنش بولسونارو به آزادی داسیلوا: تبهکار موقتا آزاد اما پر از معصیت است</h1>
      <address><time datetime="2019-11-09T16:13:52+00:00">09 Nov 2019, 16:13</time> by <a rel="author">یورونیوز فارسی </a></address>
      <p>ژائیر بولسونارو، رئیس جمهوری برزیل روز شنبه در واکنش به آزادی لولا داسیلوا، رئیس جمهوری پیشین این کشور از زندان، به شدت از وی انتقاد کرد.</p>
      <p>رئیس جمهوری برزیل ضمن «تبهکار» خواندن لولا داسیلوا از طرفداران دولت خود خواست ضمن حمایت از دولت وی مانع «مرحله جدیدی از احیای برزیل» نشوند.</p>
      <p>وی در صفحه توئیتر خود نوشت: «عاشقان آزادی و خوبی! ما اکثریت هستیم.» رئیس جمهوری برزیل در ادامه بدون نام بردن از لولا داسیلوا نوشته است: «به این تبهکار [لولا داسیلوا] مهمات ندهید. او موقتا آزاد اما پر از معصیت است.»</p>
      <p>لولا داسیلوا که به جرم فساد مالی از یک سال و نیم پیش زندانی شده بود روز جمعه به دستور دادگاه آزاد شد. حکم آزادی او پس از آن صادر شد که دیوان عالی برزیل علیه حبس موقت افرادی حکم داد که اولین درخواست تجدیدنظر در حکم آنها رد شده است.</p>
      <p>رئیس جمهوری برزیل تا روز جمعه در حال گذراندن دوره محکومیت هشت سال و ۱۰ ماهه خود بود.</p>
      <p>ژائیر بولسونارو، رئیس جمهوری کنونی برزیل پیش از این در جریان کارزار انتخاباتی خود ابراز امیدواری کرده بود که شاهد «پوسیدن» لولا داسیلوا در زندان باشد.</p>
      <p>لولا داسیلوا جمعه شب پس از آزادی در شهر کوریتیبا در جنوب برزیل ماند و قرار است روز شنبه به سائوپائولو برود. او که در زمان ترک قدرت در سال ۲۰۱۱ از محبوبیت زیادی برخوردار بود وعده داده است تا روز شنبه در یک راهپیمایی در سائوپائولو شرکت کند و پس از آن به اقصی نقاط برزیل سفر کند.</p>
      <p>لولاداسیلوا به دلیل محکومیت به جرم «رشوه خواری» تا سال ۲۰۲۵ اجازه نامزدی در انتخابات را ندارد. با این حال انتظار می رود که آزادی او انگیزه چپگرایان را برای مقابله با دولت راست افراطی ژائیر بولسونارو بالا ببرد.</p>
      <p>رئیس جمهوری پیشین برزیل ضمن تاکید بر بی گناهی خود از «انگیزه های سیاسی» در روند رسیدگی به پرونده قضایی اش سخن گفته است.</p>
    </article>
  </body>
</html>