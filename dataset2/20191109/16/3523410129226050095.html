<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639046/%D8%B3%D8%A7%D9%85%D8%A7%D9%86%D9%87-%D8%AA%D8%B9%DB%8C%DB%8C%D9%86-%D8%B3%D9%82%D9%81-%D8%AF%D8%B1%D8%A2%D9%85%D8%AF%DB%8C-%D8%AF%D9%81%D8%A7%D8%AA%D8%B1-%D8%A7%D8%B3%D9%86%D8%A7%D8%AF-%D8%B1%D8%B3%D9%85%DB%8C-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T16:06:00+00:00"/>
    <meta property="og:title" content="سامانه تعیین سقف درآمدی دفاتر اسناد رسمی راه‌اندازی می‌شود"/>
    <meta property="og:description" content="رئیس سازمان ثبت اسناد و املاک کشور از راه‌اندازی سامانه تعیین سقف درآمدی سردفتران اسناد رسمی و ازدواج و طلاق در آینده خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639046/%D8%B3%D8%A7%D9%85%D8%A7%D9%86%D9%87-%D8%AA%D8%B9%DB%8C%DB%8C%D9%86-%D8%B3%D9%82%D9%81-%D8%AF%D8%B1%D8%A2%D9%85%D8%AF%DB%8C-%D8%AF%D9%81%D8%A7%D8%AA%D8%B1-%D8%A7%D8%B3%D9%86%D8%A7%D8%AF-%D8%B1%D8%B3%D9%85%DB%8C-%D8%B1%D8%A7%D9%87%E2%80%8C%D8%A7%D9%86%D8%AF%D8%A7%D8%B2%DB%8C-%D9%85%DB%8C%E2%80%8C%D8%B4%D9%88%D8%AF">سامانه تعیین سقف درآمدی دفاتر اسناد رسمی راه‌اندازی می‌شود</a>
      </h1>
      <h2>رئیس سازمان ثبت اسناد و املاک کشور از راه‌اندازی سامانه تعیین سقف درآمدی سردفتران اسناد رسمی و ازدواج و طلاق در آینده خبر داد.</h2>
      <address><time datetime="2019-11-09T16:06:00+00:00">09 Nov 2019, 16:06</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> ذبیح‌اله خداییان امروز شنبه در نشست خبری و آیین افتتاح طرح‌های فناوری اطلاعات در راستای <b>توسعه خدمات الکترونیک</b> افزود:سال 97، بیش از دو میلیون <b>سند مالکیت</b> صادر شده است که قبل از صدور اسناد مالیات آنها پرداخت شده است علاوه بر آن سازمان ثبت اسناد دارای بانک اطلاعات شرکت‌ها است و سازمان امور مالیاتی به این بانک دسترسی دارد و اگر شرکتی از پرداخت مالیات خودداری کند همه خدمات ثبت به آن شرکت قطع می شود تا زمانی که مالیات خود را پرداخت کند.</p>
      <p> </p>
      <p> </p>
      <p><b>به گزارش بولتن نیوز،</b> وی یادآور شد: <b>سازمان ثبت اسناد و املاک</b> کشور یکی از دستگاههای حاکمیتی و تاثیرگذار در کشور است که نقش مهمی در رشد و توسعه کشور در ابعاد مختلف دارد. در بعد ایجاد امنیت با تثبیت مالکیت مانع بروز درگیری‌ها می‌شود همچنین علی‌رغم اینکه متولی امور اقتصادی نیست اما در تحقق اقتصاد مقاومتی تاثیرگذار است.</p>
      <p>وی درباره نقش سازمان ثبت اسناد در وصول معوقات بانکی اظهارداشت: در سال 97 حدود 10 هزار میلیارد تومان و در شش ماهه نخست امسال نیز بیش از هفت هزار میلیارد تومان از طریق اجرای امور ثبت، معوقات بانکی وصول شده است. در شش ماهه نخست امسال بیش از هزار و 400 میلیارد تومان درآمد به خزانه واریز کرده است. سازمان ثبت اسناد و املاک علاوه بر ثبت اختراعات به بازاریابی و برندسازی کمک می‌کند و مرکز مالکیت معنوی با برگزاری دوره‌های آموزشی سعی دارد به شرکتهای نوپا کمک کند تا محصولات خود را تجاری سازی و روانه بازار کنند.</p>
      <p>خداییان با تاکید بر اینکه سازمان ثبت اسناد و املاک به شفاف‌سازی کمک می‌کند، گفت: این سازمان دارای سامانه های متعدد است که در اختیار دستگاه های نظارتی قرار دارد و مانع سواستفاده افراد سودجو می شود.</p>
      <p>وی درباره نقش سازمان ثبت اسناد در پیشگیری از پولشویی افزود: افراد سودجو سعی می‌کنند از طریق خرید و فروش املاک پولشویی کنند اما هرگونه نقل و انتقال رسمی امکان ردیابی افراد پولشو را فراهم می‌کند.</p>
      <p>خداییان در ادامه از رونمایی 9 سامانه الکترونیکی جدید در سازمان ثبت اسناد و املاک کشور خبر داد و گفت: یکی از این سامانه، سامانه پاسخ خودکار به استعلام دفاتر اسناد رسمی برای املاک دارای دفتر املاک الکترونیک است که با این سامانه پاسخ‌های استعلامات دفاتر اسناد رسمی بدون دخالت کارشناسان ثبت و در طی چند ساعت ارسال می‌شود.</p>
      <p>رئیس سازمان ثبت اسناد و املاک کشور ثبت خودکار خلاصه معامله ارسالی دفاتر اسناد رسمی برای املاک دارای دفتر املاک الکترونیک را از دیگر سامانه‌های جدیدالتاسیس خواند و گفت: با این سامانه خلاصه معاملات املاک که پیشتر توسط پیک به ادارات ثبت ارسال می‌شد به صورت برخط و بدون دخالت نیروی انسانی در بانک جامع املاک ثبت می‌شود.</p>
      <p>وی تولید خودکار پیش‌سند برای املاک دارای دفتر املاک الکترونیک، سرویس تصدیق اصالت سند مالکیت، ایجاد درگاه واحد خدمات مشتریان، پرتال فراخوان و دریافت اطلاعات مالکین اسناد دفترچه‌ای، پرتال ثبت اینترنتی شکایت مردمی، سامانه شناسایی ذینفع واحد در ثبت شرکتها و موسسات غیرتجاری و ارسال تقاضای صدور سند مالکیت از دفاتر اسناد رسمی به صورت الکترونیک را از دیگر سامانه‌هایی عنوان کرد که امروز افتتاح و بهره‌برداری می‌رسد.</p>
      <p>خداییان همچنین از تشدید بازرسی‌ها در سازمان ثبت اسناد و املاک کشور خبر داد و گفت: در 6 ماهه گذشته 19 هزار و 691 بازرسی از واحدهای ثبتی و دفاتر اسناد رسمی و ازدواج صورت گرفته است.</p>
      <p>به گفته خداییان همچنین در 6 ماهه گذشته 8 میلیون و 735 هزار سند صادر شده است.</p>
      <p>خداییان در پاسخ به سوال یکی از خبرنگاران در باره ثبت ازدواج‌های آریایی گفت: ما شرعا و قانونا عقد آریایی نداریم و این مسئله رویه خلاف قانونی بود که توسط برخی از دفاتر ازدواج و طلاق اتفاق افتاد و بعضی از متخلفین شناسایی و با آنها برخورد شد. به همه دفاتر ازدواج و طلاق اعلام کرده‌ایم هر دفتر اقدام به این گونه فعالیت‌ها کند برخورد و بلافاصله تعطیل می‌شود.</p>
      <p>وی همچنین از بازنگری در مقررات دفاتر ثبت ازدواج و طلاق خبر داد و گفت: دفاتر رسمی ازدواج و طلاق دارای مقررات قدیمی هستند که نیاز به اصلاح دارد و در این حوزه با برخی خلاءهای قانونی مواجه هستیم در همین ارتباط کارگروهی به منظور تنقیح و پالایش قوانین مرتبط با دفاتر رسمی ازدواج و طلاق تشکیل شده تا اصلاحات مورد نیاز به مجلس ارسال شود.</p>
      <p>خداییان در پاسخ به سوال خبرنگار تسنیم درباره افزایش حق‌التحریرها و تهدید دفاتر قضایی از سوی یکی از سردفتران مبنی بر این که اگر حق‌التحریر اسناد رسمی افزایش نیابد شاهد تخلفات خواهیم بود، گفت: براساس مقررات هر چهار سال یکبار باید در تعرفه حق‌التحریر دفاتر اسناد رسمی و دفاتر ازدواج و طلاق تجدید نظر صورت گیرد. براین اساس پیش‌نویس تجدید نظر در حق‌التحریر دفاتر نهایی شده که طی روزهای آینده به رئیس قوه قضائیه تحویل می‌شود.</p>
      <p>وی اضافه کرد: آنچه مدنظر ماست متناسب‌سازی تعرفه‌ها با توجه به تورم و وسع مردم است به صورتی که نه اجحافی در حق مردم شود و نه اسناد رسمی.</p>
      <p>خداییان در پاسخ به سوال دیگر خبرنگار تسنیم مبنی بر درخواست تعداد قابل توجهی از سردفتران برای تعیین سقف درآمدی به جای افزایش حق‌التحریر، گفت: اکثر دفاتر اسناد رسمی، ازدواج و طلاق از توزیع ناعادلانه درآمده ناراضی هستند و اعتقاد دارند برخی از دفاتر از رانت‌هایی استفاده کرده و افراد را به سوی خود سوق می‌دهند و در سوی دیگر برخی دفاتر حتی توان اداره دفتر را هم ندارند.</p>
      <p>وی تاکید کرد: براین اساس درصدد هستیم سامانه‌ای را برای تعیین سقف درآمدی دفاتر اسناد رسمی و ازدواج و طلاق تعیین کنیم که البته این سامانه پیشتر به صورت پایلوت در برخی استانها اجرا شده و نتیجه خوبی داشته است. البته این موضوع مخالفینی هم دارد زیرا معتقدند با اجرای این سامانه درآمدشان کاهش می‌یابد که البته تعداد این مخالفین اندک است.</p>
      <p>رئیس سازمان ثبت اسناد و املاک کشور در پاسخ به سوال دیگر خبرنگار تسنیم درباره حذف اسناد عادی از چرخه معاملات املاک موضوع مصوبه اخیر شورایعالی قضایی و اینکه از نظر شرعی حذف اسناد عادی از چرخه معاملات املاک تا چه میزان امکانپذیر است و آیا شورای نگهبان با آن موافقت می‌کند یا خیر گفت: خواست مردم و حقوقدانان حذف اسناد عادی است زیرا بسیاری جرائم و بی‌نظمی‌ها از اسناد عادی است و امروز درصد زیادی از پرونده‌ها بویژه پرونده‌های زمین‌خواری به همین اسناد برمی‌گردد.</p>
      <p>وی ادامه داد: براین اساس از جمله برنامه‌های تحولی در دستگاه قضایی توسعه اعتبار اسناد رسمی است و خوشبختانه طرحی از یکی، دو سال پیش در کمیسیون حقوقی و قضایی مجلس در این ارتباط وجود داشت که ما نیز پیش‌نویسی را به دستور رئیس قوه قضائیه تنظیم و تقدیم کمیته مربوطه کردیم. هدف ما این است که نقل و انتقال املاکی که دارای سابقه ثبتی هستند به صورت رسمی باشد و تنظیم اسناد عادی در این ارتباط ضمانت اجرایی حقوقی یا کیفری داشته باشند.</p>
      <p>خداییان ادامه داد: براساس آنچه حقوقدانان و فقها برای اسناد عادی ارائه کردند، سند رسمی نیز در دفاتر حداقل با حضور دو شاهد یعنی سردفتر و دفتردار امضا می‌شود و می‌تواند مبنای اعتبار باشد و امیدواریم شورای نگهبان در حل این معضل به ما کمک کند و اگر شورای نگهبان تایید نکند و مجلس بر نظر خود باشد مصوبه مذکور به مجمع تشخیص ارسال می‌شود تا در آنجا در راستای ضرورت‌های نظام این موضوع به تصویب برسد.</p>
      <p>خداییان در پاسخ دیگر خبرنگار تسنیم درباره تصدی دفاتر خدمات الکترونیک قضایی توسط 40 تن از سردفتران و دو شغله بودن برخی اعضای هیئت مدیره کانون سردفتران به واسطه عضویت در هیئت مدیره کانون دفاتر خدمات الکترونیک قضایی گفت: پیش از این دو شغله بودن سردفتران ممنوع بود و سردفتر نمی‌توانست هیچ شغلی به جز سردفتری داشته باشد اما در قانون آئین دادرسی کیفری مصوب سال 92 اجازه داده شد دفاتر خدمات الکترونیک قضایی توسط قوه قضائیه ایجاد شود و این اختیار را دادند که این دفاتر به سردفتران اسناد رسمی هم سپرده شود و در مرحله اول تعدادی از سردفتران، تصدی دفاتر خدمات الکترونیک قضایی را نیز برعهده گرفتند و لی در مراحل بعدی دیگر موردی از این دست نداشتیم و رئیس قوه قضائیه نیز تاکید دارد در دادن دفاتر خدمات الکترونیک قضایی از کسانی استفاده شود که شغل دیگری ندارند.</p>
      <p>وی ادامه داد: درباره اعضای هیئت میدره کانون سردفتران نیز تاکید کرده‌ایم هر کسی به عنوان عضو هیئت مدیره انتخاب می‌شود باید همه هم‌‌وغم خود را در کانون سردفتران بگذارد و فعالیتی در خارج از هیئت مدیره نداشته باشد و هر کسی که خارج از هیئت مدیره مسئول است ظرف مدت معقول آن شغل را رها کند و آنها نیز قول داده‌اند که این کار را انجام بدهند.</p>
      <p>رئیس سازمان ثبت اسناد و املاک کشور در پاسخ به یکی دیگر از سوالات درباره اصلاح ماده 69 قانون دفاتر اسناد رسمی مبنی بر انتقال موروثی دفاتر گفت: پیشنهادی درباره اصلاح این ماده نداشتیم ولی در قانون و آئین‌نامه دفاتر اسناد رسمی که بازنگری آن را در دستور کار داریم یکی از مواد مورد نظر همین ماده 69 است و باید سعی شود ضمن حفظ حقوق مکتسبه افراد قدیمی، اصلاحی در این ماده صورت گیرد. پیشنهادی که دادیم این است که قید شود "کسانی که از این پس مجوز دفاتر اسناد رسمی دریافت می‌کنند مشمول ماده 69 نشوند."</p>
    </article>
  </body>
</html>