<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231484/"/>
    <meta property="og:site_name" content="Українська правда"/>
    <meta property="article:published_time" content="2019-11-09T16:51:28+00:00"/>
    <meta property="og:title" content="Аваков про затримання Мазура: РФ використала Інтерпол для переслідування"/>
    <meta property="og:description" content="МВС України у зв’язку з затриманням у Польщі одного з керівників УНА-УНСО Ігоря Мазура привернуло увагу Інтерполу до спроби РФ неправомірно використати його інструменти для політично вмотивованих переслідувань українців."/>
  </head>
  <body>
    <article>
      <h1>Аваков про затримання Мазура: РФ використала Інтерпол для переслідування</h1>
      <address>
        <time datetime="2019-11-09T16:51:28+00:00">09 Nov 2019, 16:51</time>
      </address>
      <p>МВС України у зв'язку з затриманням у Польщі одного з керівників УНА-УНСО Ігоря Мазура привернуло увагу Інтерполу до спроби РФ неправомірно використати його інструменти для політично вмотивованих переслідувань українців.</p>
      <p><b>Джерело</b>: заява міністра внутрішніх справ Арсена Авакова, <a href="https://mvs.gov.ua/ua/news/25880_Arsen_Avakov_RF_vchergove_vikoristala_instrumenti_Interpolu_dlya_politichnih_peresliduvan_gromadyan_Ukraini.htm">повідомляє </a>Департамент комунікації МВС України</p>
      <p><b>Деталі</b>: За словами міністра, підставою для затримання Мазура стало опубліковане Російською Федерацією в інформаційній системі Інтерполу орієнтування про розшук Мазура з метою його арешту та подальшої екстрадиції до Росії.</p>
      <p>Таким чином, зазначає Аваков, РФ порушила статті 2 і 3 статуту Інтерполу, які забороняють необґрунтоване переслідування, а також втручання у справи військового, політичного, релігійного і расового характеру.</p>
      <p><b>Пряма мова</b> Авакова: "РФ звинувачує нашого громадянина у тому, що він начебто у 1994-2000 роках брав участь у складі збройного формування у бойових зіткненнях з федеральними силами на території Чечні. Внаслідок цього загинули і були важко травмовані декілька російських військовослужбовців.</p>
      <p>У зв’язку з наведеним фактом, МВС України негайно привернуло увагу Генерального секретаріату Інтерполу до чергової спроби Російської Федерації неправомірно використати канали та інструменти Інтерполу для політично вмотивованих переслідувань громадян України".</p>
      <p><b>Деталі</b>: Міністр додав, що МВС привернуло увагу і компетентних органів Польщі до факту грубого порушення росіянами статуту та правил Інтерполу, а також інших норм міжнародного законодавства.</p>
      <p>"МВС висловлює сподівання на швидкий, об’єктивний та законний розгляд ними цієї справи, яка є повністю сфабрикованою на догоду Кремлю", - зауважив Аваков.</p>
      <p><b>Що було раніше</b>: У суботу в Польщі за запитом РФ <a href="https://www.pravda.com.ua/news/2019/11/9/7231476/">затримали </a>одного з лідерів "УНА-УНСО" Ігоря Мазура з позивним "Тополя".</p>
      <p>Пізніше з ним <a href="https://www.pravda.com.ua/news/2019/11/9/7231479/">зустрівся </a>український консул. </p>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231325/"/>
        <a href="https://www.pravda.com.ua/articles/2019/11/6/7231108/"/>
        <a href="https://www.pravda.com.ua/news/2019/11/5/7231099/"/>
      </related>
    </article>
  </body>
</html>