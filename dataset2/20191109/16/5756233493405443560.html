<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620641/%DA%86%D9%82%D8%AF%D8%B1-%D8%A7%D8%AD%D8%AA%D9%85%D8%A7%D9%84-%D8%AF%D8%A7%D8%B1%D8%AF-%D9%82%D8%A7%D9%84%DB%8C%D8%A8%D8%A7%D9%81-%DA%A9%D8%A7%D9%86%D8%AF%DB%8C%D8%AF%D8%A7%DB%8C-%D9%85%D8%AC%D9%84%D8%B3-%D8%B4%D9%88%D8%AF-%D8%A7%D9%88-%D9%86%DB%8C%D8%A7%DB%8C%D8%AF-%D8%AC%D9%84%DB%8C%D9%84%DB%8C-%D8%B3%D8%B1%D9%84%DB%8C%D8%B3%D8%AA-%D8%A7%D8%B5%D9%88%D9%84%DA%AF%D8%B1%D8%A7%DB%8C%D8%A7%D9%86-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T16:48:00+00:00"/>
    <meta property="og:title" content="چقدر احتمال دارد قالیباف کاندیدای مجلس شود؟/ او نیاید، جلیلی سرلیست اصولگرایان می‌شود"/>
    <meta property="og:description" content="نمایندگان قالیباف در شورای وحدت اصولگرایان حضور دارند و چهره‌های اصولگرا هم تاکید می‌کنند که او با جریان اصولگرایی به دنبال وحدت است، اما طیف نزدیک به او در تلاش است برنامه‌های خود را به صورت مستقل هم اجرایی کند تا اگر بار دیگر ورق برگشت و یاران اصولگرا به آنها پشت کردند، قافیه را نباخته باشند."/>
  </head>
  <body>
    <article>
      <h1>چقدر احتمال دارد قالیباف کاندیدای مجلس شود؟/ او نیاید، جلیلی سرلیست اصولگرایان می‌شود</h1>
      <address>
        <time datetime="2019-11-09T16:48:00+00:00">09 Nov 2019, 16:48</time>
      </address>
      <p>
        <i>نمایندگان قالیباف در شورای وحدت اصولگرایان حضور دارند و چهره‌های اصولگرا هم تاکید می‌کنند که او با جریان اصولگرایی به دنبال وحدت است، اما طیف نزدیک به او در تلاش است برنامه‌های خود را به صورت مستقل هم اجرایی کند تا اگر بار دیگر ورق برگشت و یاران اصولگرا به آنها پشت کردند، قافیه را نباخته باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>کاندیدا شدن قالیباف در انتخابات مجلس اسفندماه ۹۸ قوت گرفته است. محسن پیرهادی، دبیرکل حزب پیشرفت و عدالت و از چهره های نزدیک به قالیباف، به تازگی در این باره گفته که اگر حضور قالیباف ضرورت پیدا کند، او از حوزه تهران کاندیدای انتخابات مجلس می‌شود.</p>
      <p>سید محمدجواد شوشتری، مشاور قالیباف، نیز در این رابطه طی گفت‌وگویی با اعتمادآنلاین، با تاکید بر اینکه هنوز تصمیم قطعی درباره حضور قالیباف گرفته نشده، اما به گونه‌ای صحبت می‌کند که گویا قالیباف و نزدیکانش با جدیت در حال بررسی این موضوع هستند. او البته در این گفت‌وگو با اشاره به احتمال کاندیداتوری سعید جلیلی تلویحاً اشاره می‌کند که اگر قالیباف نیاید، با توجه به ضعیف بودن حضور مجدد علی لاریجانی در انتخابات مجلس، جلیلی سرلیست اصولگرایان خواهد شد و یک پای رقابت برای ریاست مجلس خواهد بود.</p>
      <p>
        <b>قالیباف باز هم به اصولگرایان تکیه خواهد کرد؟</b>
      </p>
      <p> اما اینکه محمدباقر قالیباف، که تا به حال سه بار کاندیدای رقابت ریاست‌جمهوری شده و هر سه بار وقتی به عقب برگشته پشت خود را از حامیان و همفکران اصولگرای خود خالی دیده است، بار دیگر و در آزمونی دیگر به اصولگرایان تکیه می‌کند یا نه موضوعی است که گذشت زمان آن را مشخص می‌کند.</p>
      <p>شاید از همین روی است که با وجود همه تاکیدهایی که چهره‌های مطرح‌تر و شاخص اصولگرایی دارند که قالیباف جدا از جریان اصولگرایی پای به گوی رقابت نمی‌گذارد، حزب سیاسی او راه و سلوک خود را در پیش گرفته است.</p>
      <p>
        <b>طرح‌ریزی «نواصولگرایی» و «مجلس نو»</b>
      </p>
      <p>چند روز بعد از مشخص شدن نتیجه انتخابات ریاست‌جمهوری سال ۹۶ و آن زمان که معلوم شد قالیباف نه به تمایل شخصی که با اجبار و تحکم همفکران اصولگرایش عرصه رقابت را به نفع سیدابراهیم رئیسی خالی کرده است، نواصولگرایی متولد شد.</p>
      <p>قالیباف همان زمان دست به قلم شد و خطاب به نسل سوم اصولگرایی از لزوم تغییر در اصول نوشت. پس از آن هم حزب عدالت و پیشرفت به دبیرکلی محسن پیرهادی از چهره‌های نزدیک به او تاسیس و مانیفست «نواصولگرایی» و در پی آن «مجلس نو» طرح‌ریزی شد.</p>
      <p>در این حدود ۲ سالی که از انتخابات ریاست‌جمهوری سال ۹۶ می‌گذرد، محمدباقر قالیباف، سردار خلبانی که به حضور در قدرت علاقه دارد، به صورت مداوم البته با شدت و ضعف در صدر اخبار است. از سفرهای جهادی گرفته تا انتقادهای تند از دولت نام او را همیشه در معرض دید عموم قرار داده است. اگرچه از همان فردای مشخص شدن نتیجه انتخابات سال ۹۶ این ظن در میان کنشگران و فعالان سیاسی مطرح بود که حرکت‌ها، صحبت‌ها، سفرها و... در راستای فعالیت‌ها و تبلغیات انتخاباتی است، اما معمولاً اذهان به سمت برنامه‌ریزی برای انتخابات ۱۴۰۰ معطوف بود.</p>
      <p>
        <b>زمزمه‌ها و گمانه‌های کاندیداتوری در انتخابات مجلس</b>
      </p>
      <p>تیر سال ۹۸ بود که وقتی از پیرهادی درباره کاندیداتوری قالیباف در انتخابات مجلس پرسیدند، تعلل کرد و کاملاً آن را رد نکرد. از آن زمان تا به حال هر روز این موضوع پررنگ‌تر می‌شود. اخیراً قالیباف به یکی از چهره‌های انتخابات مجلس تبدیل شده که گمانه‌زنی‌ها و احتمال حضورش هر روز پررنگ‌تر می‌شود.</p>
      <p>گویی هرچند نمایندگان قالیباف در شورای وحدت اصولگرایان حضور دارند و چهره‌های اصولگرا هم تاکید می‌کنند که او با جریان اصولگرایی به دنبال وحدت است، طیف نزدیک به او در تلاش است برنامه‌های خود را به صورت مستقل هم اجرایی کند تا اگر بار دیگر ورق برگشت و یاران اصولگرا به آنها پشت کردند، قافیه را نباخته باشند.</p>
      <p>اما اخیراً هر روز بحث حضور او در انتخابات مجلس پررنگ‌تر می‌شود. با وجود اینکه برخی هم این امکان را رد کرده‌اند اما باز هم او به صورت بالقوه یکی از کاندیداهاست. آن هم در حالی که نام سعید جلیلی از چهره‌های نزدیک به جبهه پایداری نیز در کنار اسم او مطرح می‌شود.</p>
      <p>
        <b>قالیباف ظرفیت انتخابات ۱۴۰۰ را دارد، خود را به مجلس محدود نمی‌کند</b>
      </p>
      <p>حسین قربانزاده، از مشاوران محمدباقر قالیباف، البته جزو مخالفان ایده کاندیداتوری او برای انتخابات مجلس است. او تاکید می‌کند که قالیباف ظرفیت حضور برای انتخابات ۱۴۰۰ را دارد و کسی که از چنین ظرفیتی برخوردار است نباید خود را محدود به مجلس کند.</p>
      <p>او در تاکید حرف خود می‌گوید: «نمی‌توان گفت چون کسی در گذشته چند مرتبه نامزد انتخابات ریاست‌جمهوری بود نسخه‌اش پیچیده شده است. آقای قالیباف با وجود سه مرتبه نامزدی در انتخابات ریاست جمهوری، در نظرسنجی‌ها محبوبیت و بین رقبای انتخاباتی‌اش ظرفیت دارد. یادمان نرود کسانی نیز در گذشته چندین مرتبه کاندیدا بودند، اما الان جایگاهی نزد افکارعمومی ندارند.»</p>
      <p>
        <b>قالیباف کاندیدا نمی‌شود</b>
      </p>
      <p>رضا شیران خراسانی، نماینده مشهد در مجلس شورای اسلامی و از چهره‌های نزدیک به قالیباف، احتمال نامزدی او را با قطعیت رد می‌کند. او در این باره می‌گوید: «با قطعیت می‌گویم آقای قالیباف نه از مشهد و نه از تهران کاندیدا نمی‌شود، چرا که قصدی برای حضور در انتخابات مجلس ندارد، اما اینکه لیستی در مشهد ارائه ندهند بحث دیگری است و شاید لیستی از جانب قالبیاف ارائه شود.»</p>
      <p>
        <b>لازم باشد قالیباف کاندیدای مجلس می‌شود</b>
      </p>
      <p>از سوی دیگر محمد دامادی، نماینده نزدیک به قالیباف، نظر مثبتی درباره کاندیداتوری قالیباف در انتخابات مجلس دارد؛ او در این زمینه عنوان می‌کند: «چنانچه شرایط به گونه‌ای پیش رود که حضورشان در مجلس لازم باشد حتماً این اتفاق می‌افتد و نظر دوستان درباره حضور یا عدم حضور ایشان، صرفاً برآورد شخصی آنان است. قطعاً آنان تا زمان ثبت‌نام کاندیداها شرایط را رصد می‌کنند تا بر اساس اولویت‌ها تصمیم درست را اتخاذ کنند.»</p>
      <p>
        <b>مردم تهران به قالیباف رأی می‌دهند</b>
      </p>
      <p>احمد توکلی، فعال سیاسی اصولگرا و عضو مجمع تشخیص مصلحت نظام، هم از شرکت قالیباف در انتخابات مجلس استقبال کرده است. او در واکنش به انتشار خبر احتمال کاندیداتوری قالیباف می‌گوید: «کارنامه آقای قالیباف مملو از نقاط درخشان است و وقتی این کارنامه را ارزیابی می‌کنیم، درمی‌یابیم که در مجموع او لیاقت نمایندگی تهران را دارد. او در سطح عالی‌ترین رجال سیاسی‌مذهبی حال حاضر کشور است و به سبب اینکه نگاهی کلان به اداره کشور دارد به شدت برای نمایندگی مجلس مناسب است و تصور می‌کنم مردم هم آقای قالیباف را مناسب ببینند و به او رأی بدهند.»</p>
      <p>توکلی درباره سرلیستی قالیباف هم توضیح می‌دهد: «عقلانی است که سرلیست شود زیرا چهره‌ای شناخته‌شده است و مردم تهران اگر برخورد سیاسی نکنند، به او رأی می‌دهند، زیرا از چنین شخصیت‌هایی خوش‌شان می‌آید.»</p>
    </article>
  </body>
</html>