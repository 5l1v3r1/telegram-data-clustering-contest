<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Sanchez-del-coordinacio-Catalunya-Tsunami_0_2340966081.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T16:41:25+00:00"/>
    <meta property="og:title" content="Sánchez presideix la reunió del comitè de coordinació sobre Catalunya en la jornada de reflexió pels actes del Tsunami"/>
    <meta property="og:description" content="Marlaska diu que s'han pres les mesures &quot;necessàries i precises&quot; per garantir el dret de vot"/>
  </head>
  <body>
    <article>
      <h1>Sánchez presideix la reunió del comitè de coordinació sobre Catalunya en la jornada de reflexió pels actes del Tsunami</h1>
      <h2>Marlaska diu que s'han pres les mesures "necessàries i precises" per garantir el dret de vot</h2>
      <address>
        <time datetime="2019-11-09T16:41:25+00:00">09 Nov 2019, 16:41</time>
      </address>
      <p>El president del govern espanyol en funcions, Pedro Sánchez, ha presidit el comitè de coordinació de la situació a Catalunya a la Moncloa per seguir les accions convocades per Tsunami Democràtic en la jornada de reflexió. A banda del president hi eren presents la vicepresidenta, Carmen Calvo, i el ministre d'Interior en funcions, Fernando Grande-Marlaska.</p>
      <p>L'executiu espanyol va activar, abans que es conegués la sentència del Procés, un comitè de coordinació format per representants de presidència del govern i els ministeris d'Interior, Exteriors, Defensa, Justícia, Economia, Hisenda i Foment, a més del Centre Nacional d'Intel·ligència (CNI), per donar informació i assessorament en relació amb possibles aldarulls a Catalunya.</p>
      <p>Grande-Marlaska ha assegurat que s'han pres les mesures "necessàries i precises" per garantir el dret de vot dels ciutadans aquest diumenge, en declaracions als mitjans durant la seva visita a les instal·lacions del Centre Nacional de Difusió de Dades a Ifema-Fira de Madrid.</p>
      <p>Sense precisar el dispositiu dissenyat a Catalunya, Marlaska ha destacat que s'ha preparat el dispositiu perquè durant la jornada electoral "tots els ciutadans puguin participar i desenvolupar el seu dret de vot" després d'assistir a la reunió de comitè de coordinació de la situació a Catalunya.</p>
    </article>
  </body>
</html>