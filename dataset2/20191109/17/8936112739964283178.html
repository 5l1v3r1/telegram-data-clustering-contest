<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/lewandowski-o-problemach-bayernu-brakuje-liderow,984230.html"/>
    <meta property="og:site_name" content="TVN24"/>
    <meta property="article:published_time" content="2019-11-09T17:57:00+00:00"/>
    <meta property="og:title" content="Lewandowski nie gryzie się w język. &quot;Jeden zawodnik nie może ciągnąć wszystkich&quot;"/>
    <meta property="og:description" content="Robert Lewandowski zabrał głos w kwestii, która może być jedną z ważniejszych przyczyn ostatnich problemów Bayernu. Przyznał wprost, że w tej chwili drużynie brakuje przywódców. - Oś zespołu złożon..."/>
  </head>
  <body>
    <article>
      <h1>Lewandowski nie gryzie się w język. "Jeden zawodnik nie może ciągnąć wszystkich"</h1>
      <address>
        <time datetime="2019-11-09T17:57:00+00:00">09 Nov 2019, 17:57</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
        <figcaption>Lewandowski nie mógł uwierzyć w końcowy wynik Foto: Getty Images | Video: Eleven Sports Network</figcaption>
      </figure>
      <h3>Robert Lewandowski zabrał głos w kwestii, która może być jedną z ważniejszych przyczyn ostatnich problemów Bayernu. Przyznał wprost, że w tej chwili drużynie brakuje przywódców. - Oś zespołu złożona tylko z Neuera i Lewandowskiego to za mało - stwierdził Polak na łamach gazety "Süddeutsche Zeitung".</h3>
      <p>
        <b>
          <a href="https://eurosport.tvn24.pl/pilka-nozna,105/player.pl">Mecze ligi niemieckiej można oglądać na kanałach ELEVEN SPORTS w player.pl</a>
        </b>
      </p>
      <p>Broniący tytułu Bayern zawodzi w Bundeslidze, za co utratą posady odpowiedział niedawno trener Niko Kovac (gdy został zwolniony, drużyna zajmowała szóste miejsce w tabeli).</p>
      <p>Lewandowski z czternastoma golami w Bundeslidze w tym sezonie jest ostatnią osobą, do której można byłoby mieć pretensje za słabszą postawę zespołu. Jest też w nim na tyle długo, aby mieć prawo do wypowiadania się na niektóre tematy.</p>
      <related>
        <a href="https://eurosport.tvn24.pl/pilka-nozna,105/zwrot-w-sprawie-wengera-w-bayernie-bedziemy-rozmawiac-w-przyszlym-tygodniu,984139.html"/>
      </related>
      <p>- Oś zespołu złożona tylko z Neuera i Lewandowskiego to za mało. W każdej formacji, w każdej linii powinien znajdować się lider: w bramce, w obronie, po jednym w pomocy i ataku. Wtedy byłoby perfekcyjnie. Jeden zawodnik nie może ciągnąć wszystkich, to niemożliwe - przyznał "Lewy".</p>
      <h3>Młodzi i nieśmiali</h3>
      <p>Bayern, do którego przychodził Lewandowski, a ten obecny rożni się pod wieloma względami. Monachijczycy są w trakcie przebudowy, w pierwszej jedenastce doszło do wielu zmian, nie brakuje młodych zawodników. To właśnie o nich mówił Lewandowski, diagnozując ostatnie problemy Bayernu.</p>
      <p>- Czasami czegoś nam brakuje, choćby komend: "w lewo", "w prawo". Jasne, że młodzi zawodnicy są trochę wycofani lub mają problemy z językiem. Ale dwa czy trzy miesiące zupełnie wystarczą, by wydawać polecenia. Tego bym się po nich spodziewał - tłumaczył.<br/><br/>- Nowe pokolenie musi dostawać wyraźne komunikaty. W akademiach, gdzie się wychowują, są przyzwyczajeni, że to trenerzy dają im instrukcje. Tracą swoją indywidualność, własne myślenie. Potrzebują przywództwa, jeśli nie dostają poleceń, czasami zapominają, co powinni robić - zauważył Polak.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/519c84155964659375821f7ca576f095/b1479050-237b-404f-9107-f23a29bb261a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Robert Lewandowski jest bezcenny dla Bayernu<cite>Źródło: Getty Images</cite></figcaption>
      </figure>
      <h3>"Inna kultura"</h3>
      <p>Według Lewandowskiego to problem nie tylko Bayernu. Zdaniem zawodnika zmieniły się czasy. To one ukształtowały charakter młodych graczy, co przekłada się na relacje wewnątrz zespołu.<br/><br/>- Kiedyś w szatni było dwudziestu facetów. Każdy miał coś do powiedzenia, bywało głośno, ale następnego dnia wszystko było już w porządku. To pokolenie pisze dużo SMS-ów, komunikuje się w internecie, rzadko ze sobą rozmawia, nawet przez telefon, to po prostu inna kultura - wyjaśnił.</p>
      <p>Autor: TG\kwoj / Źródło: eurosport.pl</p>
    </article>
  </body>
</html>