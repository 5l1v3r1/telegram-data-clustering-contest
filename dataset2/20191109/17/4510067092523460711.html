<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/orgie-cu-urmri-proaspt-reales-primarul-ungur-zsolt-borkai-filmat-cnd-fcea-sex-cu-o-prostituat-pe-un-yacht-i-a-dat-demisia-152675.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T17:03:00+00:00"/>
    <meta property="og:title" content="Orgie cu urmări: Proaspăt reales, primarul ungur Zsolt Borkai, filmat când făcea sex cu o prostituată pe un yacht, şi-a dat demisia"/>
    <meta property="og:description" content="Reales în funcţie la jumătatea lunii octombrie, Zsolt Borkai, primarul oraşului Győr, şi-a dat demisia zilele trecute în urma scandalului sexual în care este implicat. Înainte de alegerile locale din Ungaria, pe un blog numit Avocatul Diavolului au fost publicate fotografii şi un videoclip în care se vedea cum primarul, membru important la partidului de guvernământ din Ungaria, FIDESZ, făcea sex cu o prostituată de lux pe un yacht, în prezenţa unor prieteni şi a altor tinere."/>
  </head>
  <body>
    <article>
      <h1>Orgie cu urmări: Proaspăt reales, primarul ungur Zsolt Borkai, filmat când făcea sex cu o prostituată pe un yacht, şi-a dat demisia</h1>
      <address>
        <time datetime="2019-11-09T17:03:00+00:00">09 Nov 2019, 17:03</time>
      </address>
      <figure>
        <img src="https://www.ebihoreanul.ro/modules/news/files/primar-gyor-09112019.jpg"/>
        <figcaption>(sursa foto: ATV Magyarország)</figcaption>
      </figure>
      <p>
        <b>Reales în funcţie la jumătatea lunii octombrie, Zsolt Borkai, primarul oraşului Győr, şi-a dat demisia zilele trecute în urma scandalului sexual în care este implicat.</b>
      </p>
      <p>Înainte de alegerile locale din Ungaria, pe un blog numit Avocatul Diavolului au fost publicate fotografii şi un videoclip în care se vedea cum primarul, membru important la partidului de guvernământ din Ungaria, FIDESZ, făcea sex cu o prostituată de lux pe un yacht, în prezenţa unor prieteni şi a altor tinere.</p>
      <p>Totul s-ar fi petrecut undeva în largul Croaţiei. </p>
      <p>Anonimul care a făcut dezvăluirile le-a însoţit de mai multe acuzaţii la adresa primarului Zsolt Borkai, care conduce oraşul Győr din 2006, inclusiv că acesta ar fi corupt şi că a plătit dezmăţul cu prostituate de pe iahtul de lux din bani publici, au notat jurnaliştii din Ungaria.</p>
      <p>La alegerile din 13 octombrie, în ciuda scandalului, Zsolt Borkai - fost campion olimpic - a câștigat un nou mandat, însă doar la o diferență de 641 de voturi față de candidatul opoziției.</p>
      <p>Căsătorit şi tată a doi copii, Borkai a apărut la urne în acea zi însoţit de nevastă, cei doi pozând zâmbitori cu buletinele de vot în mâini.</p>
      <figure>
        <img src="https://www.ebihoreanul.ro/user_files/zsoltborkai09112019.jpg"/>
      </figure>
      <p>
        <b>
          <i>(foto: Facebook)</i>
        </b>
      </p>
      <p>După câteva zile, primarul şi-a dat demisia din FIDESZ, partid care se mândreşte că apară valorile creştine şi ale familiei.</p>
      <p>Zilele trecute, însă, Zsolt Borkai a anunţat că-şi dă demisia printr-o scrisoare deschisă adresată locuitorilor din oraşul Győr.</p>
      <p>El a transmis că a decis să demisioneze pentru a nu afecta imaginea partidului şi dezvoltarea oraşului, cerându-şi scuze pentru ceea ce admite că a fost o greşeală. "Suport consecinţele şi îmi asum responsabilitatea", a scris Borkai.</p>
      <p>Iniţial după apariţia scandalului, acesta a refuzat să-şi dea demisia în ciuda protestelor organizate în Győr.</p>
      <p>Citeşte şi:</p>
      <p>
        <b><a href="https://www.ebihoreanul.ro/stiri/ultima-or-31-35/scandal-in-ungaria-primarul-din-gyor-filmat-in-timp-ce-facea-sex-cu-o-prostituata-pe-un-iaht-de-lux-152015.html">Scandal în Ungaria</a>: Primarul din Győr, filmat în timp ce făcea sex cu o prostituată pe un iaht de lux</b>
      </p>
    </article>
  </body>
</html>