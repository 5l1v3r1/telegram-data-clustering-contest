<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818150.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T17:36:00+00:00"/>
    <meta property="og:title" content="لاوروف: بهبود اوضاع در سوریه با تلاش‌های ایران، روسیه و ترکیه میسر شد"/>
    <meta property="og:description" content=" به گزارش فارس، ‌وزیر خارجه روسیه در گفت‌وگو با یک رسانه ارمنستانی در مورد روابط دوجانبه مسکو و ایروان و آخرین تحولات سوریه به گفت‌وگوپرداخت."/>
  </head>
  <body>
    <article>
      <h1>لاوروف: بهبود اوضاع در سوریه با تلاش‌های ایران، روسیه و ترکیه میسر شد</h1>
      <address>
        <time datetime="2019-11-09T17:36:00+00:00">09 Nov 2019, 17:36</time>
      </address>
      <p>وزیر خارجه روسیه با اشاره به تلاش‌های کشورش همراه با ایران و ترکیه در حل بحران سوریه، نقش مردم سوریه در حل مشکلات موجود را مهم خواند.</p>
      <p> به گزارش فارس، ‌وزیر خارجه روسیه در گفت‌وگو با یک رسانه ارمنستانی در مورد روابط دوجانبه مسکو و ایروان و آخرین تحولات سوریه به گفت‌وگوپرداخت.</p>
      <p>«سرگئی لاوروف» وزیر خارجه روسیه  که قرار است  دهم و یازدهم نوامبر (یکشنبه و دوشنبه هفته جاری) به ارمنستان سفر کند،  در گفت‌وگو با وبگاه «مدیا مکس» درباره آخرین تحولات سیاسی در سوریه و حل مشکلات این کشور گفت: «اخیرا پیشرفت چشمگیری در این زمینه حاصل شده است. بدیهی است که نقش اصلی توسط کشورهای قالب آستانه (روسیه، ترکیه و ایران) ایفا می‌شود. بنابراین، در 30 اکتبر  شهر "ژنو" میزبان اولین جلسه کمیته قانون اساسی متشکل از نمایندگان دولت، مخالفان و جامعه مدنی بود. یادآوری می‌کنم که پس از کنگره گفت‌وگوی ملی سوریه که در ژانویه سال 2018 در "سوچی" برگزار شد، تصمیمی در مورد تأسیس آن گرفته شد. این اولین باری بود که طرفین موفق شدند گفت‌وگوهای داخلی را در مورد موضوعات مربوط به قانون اساسی آغاز کنند. اکنون مردم سوریه باید در مورد طیف گسترده‌ای از مسائل مربوط به طور مستقل و بدون هیچ گونه مداخله و فشار از خارج به توافق برسند.»</p>
      <p>این در حالی است که وزیر خارجه روسیه در هفته‌های گذشته نیز بارها بر حفظ تمایت ارضی سوریه تاکید کرده بود. </p>
      <p>به نوشته  مدیا مکس ، لاوروف  در ادامه این گفت‌وگو گفت: «در مورد وضعیت موجود سوریه، می خواهم به توافقنامه‌هایی که پس از مذاکرات «ولادیمیر پوتین» رئیس جمهور روسیه و «رجب طیب اردوغان» رئیس جمهور ترکیه  در سوچی در 22 اکتبر امضا شد، توجه داشته باشیم که این اقدامات انجام شده برای تسهیل در تنش‌زدایی در شمال شرقی سوریه است. این تفاهمنامه به اقدامی اساسی در جهت احیای تمامیت ارضی سوریه تبدیل شد.</p>
      <p>رئیس دستگاه دیپلماسی روسیه در خاتمه در زمینه بازگشت سوریه به اتحادیه عرب آن را بخش غیرقابل تفکیک از حل و فصل نهایی بحران سوریه خطاب کرد و آن را یک پروسه طولانی مدت خواند.</p>
      <p> رئیس‌جمهور ترکیه و رئیس‌جمهور روسیه در حالی چندی قبل به  توافق در خصوص شمال سوریه دست پیدا کردند که در بخش‌هایی از آن بر حفظ اتحاد سیاسی و تمامیت ارضی سوریه و  مبارزه با تروریسم در تمامی اشکال و جلوه‌های آن و جلوگیری از برنامه‌های تجزیه‌طلبانه در شمال سوریه تاکید شد .</p>
    </article>
  </body>
</html>