<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ravenna/cronaca/feci-condominio-1.4877598"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-09T17:55:51+00:00"/>
    <meta property="og:title" content="Ravenna, feci e olio sulle scale di un condominio. Allontanato per stalking"/>
    <meta property="og:description" content="L'uomo dovrà rispettare il divieto di avvicinamento"/>
  </head>
  <body>
    <article>
      <h1>Ravenna, feci e olio sulle scale di un condominio. Allontanato per stalking</h1>
      <h2>L'uomo dovrà rispettare il divieto di avvicinamento</h2>
      <address><time datetime="2019-11-09T17:55:51+00:00">09 Nov 2019, 17:55</time> by <a rel="author">il Resto del Carlino</a></address>
      <p>Ravenna, 9 novembre 2019 – Dopo ripetute <b>minacce e molestie ai condòmini</b>, gli agenti della <b>Polizia locale</b> di Ravenna hanno eseguito<b> </b>una misura cautelare a carico di <b>un uomo di 51 anni, romeno, ospite di un cittadino ravennate in un alloggio Acer della città.</b> Le indagini hanno appurato che le vessazioni hanno provocato negli altri inquilini dello stabile un grave stato di ansia, "tanto che si sono visti costretti a modificare le proprie abitudini di vita".</p>
      <p>L’indagato, secondo quanto emerso, ha ripetutamente <b>imbrattato con una miscela di feci e un solvente chimico biciclette e aree comuni del condominio</b> (scale, muri, pianerottoli), e <b>cosparso con olio le scale d'ingresso</b>. Il Gip del Tribunale di Ravenna Corrado Schiaretti, su richiesta del Pm Angela Scorza, ritenendo sussistere il pericolo di reiterazione del reato, ha dunque disposto per l’applicazione della <b>misura cautelare</b>. Pertanto, il 51enne dovrà ora rispettare il <b>divieto di avvicinarsi a meno di 500 metri sia dai residenti </b>che dal condominio in cui risiedono le persone offese dal reato di ‘<b>atti persecutori</b>’.</p>
      <p><b>Gli episodi di vandalismo erano iniziati nel 2018 </b>e si erano talmente intensificati da indurre i residenti a organizzare turni di guardia. Il romeno era stato, tra le altre cose, notato gettare qualcosa e salire al buio le scale in pigiama con una lampada sulla fronte. Sconosciute le motivazioni alla base dell'accaduto.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>