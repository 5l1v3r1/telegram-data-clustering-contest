<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/stefana-je-v-zaporu-je-obiskal-minister-in-se-cudil-246811"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T17:31:00+00:00"/>
    <meta property="og:title" content="Štefana je v zaporu obiskal minister in se čudil"/>
    <meta property="og:description" content="NOVO MESTO –  »Hočem samo razjasniti, da nisem kriv. Tisti primer iz Srbije, ki ga kar naprej omenjate, me bolj boli kot tale gostilniška zadeva. Pravzaprav me slednje sploh ne zanima,« je na ..."/>
  </head>
  <body>
    <article>
      <h1>Štefana je v zaporu obiskal minister in se čudil</h1>
      <h2>Štefan Mitrovič znova na zatožno klop zaradi gostilniškega napada. Sprva dobil 9 let in 10 mesecev zapora, zdaj krivde spet ne prizna.</h2>
      <address><time datetime="2019-11-09T17:31:00+00:00">09 Nov 2019, 17:31</time> by <a rel="author">Tanja Jakše Gazvoda</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1589862.jpg"/>
          <figcaption>Štefanu Mitroviču bodo še enkrat sodili zaradi napada na Marka Potočarja. FOTOgrafiji: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1589861.jpg"/>
          <figcaption>Zgodilo se je v sicer mirnem baru Klanček.</figcaption>
        </figure>
      </slideshow>
      <p>NOVO MESTO –  »Hočem samo razjasniti, da nisem kriv. Tisti primer iz Srbije, ki ga kar naprej omenjate, me bolj boli kot tale gostilniška zadeva. Pravzaprav me slednje sploh ne zanima,« je na novomeškem sodišču razlagal 57-letni <b>Štefan Mitrovič</b> iz Verduna pri Novem mestu. Znova je moral sesti na zatožno klop, ker je 23. avgusta lani v mirnem lokalu Klanček v Črmošnjicah pri Stopičah brutalno pretepel Novomeščana <b>Marka Potočarja</b> in mu polomil več kosti na obrazu. Saj je bil za to dejanje že obsojen, kazen pa precejšnja; šest let za napad, ker pa mu je moralo sodišče preklicati tudi pogojno, je enotna kazen znašala devet let in deset mesecev zapora. A višje sodišče je sodbo razveljavilo, saj je bilo dejanje označeno kot eventualen, ne pa direkten naklep. In sojenje bo treba ponoviti.</p>
      <h3>Po umoru pobegnil v Slovenijo</h3>
      <p>»Če dejanje priznate, predlagam osem let zapora in preklic pogojnega odpusta iz zapora, kar pomeni enotno kazen 12 let zapora,« je včeraj na novomeškem sodišču dejal tožilec <b>Igor Vertuš</b>, kar je nekoliko nižja kazen, kot je bila ponujena na prvem sojenju, takrat je bil govor o enotni kazni 14 let. A odgovor je bil pričakovan: »Ne priznam krivde.« Mitroviča, ki je trenutno v priporu v Ljubljani, najbolj boli, ker tako mediji kot tožilstvo in sodišče ves čas pogrevajo sojenje zaradi umora in poskusa umora v Srbiji. Dejanje je že oddaljeno, zgodilo se je leta 1999, a ker je po krvavem obračunu s sorodniki pobegnil v Slovenijo, so mu sodili tu, v Novem mestu. Obsojen je bil na 20 let zapora, kar je bila takrat najvišja možna kazen. »Imam dokument, iz katerega je razvidno, da sem bil v Srbiji oproščen vseh očitkov. Ta papir sem dobil tu, na novomeškem sodišču, imam pa ga doma in zdaj ne morem do njega, ker sem zaprt,« je razlagal Mitrovič, čeprav sta se tako tožilec Vertuš kot sodnica <b>Mojca Hode</b> čudila, saj sta za to informacijo prvič slišala. Je pa Mitrovič povedal, da ga je v zaporu pred leti obiskal celo takratni minister za pravosodje <b>Lovro Šturm</b> in se čudil, zakaj je zaprt. »Hočem razčistiti tudi s primerom v Srbiji,« je bil odločen Mitrovič, ki je povedal še, da ima težave s srcem.</p>
      <h3>Naša novinarka ve vse</h3>
      <p>Vsekakor bo na novomeškem sodišču znova teklo sojenje, najprej sredi decembra, potem tudi v začetku januarja. Sodnica Hodetova je namreč že rezervirala dva razpravna dneva, kar pa verjetno ne bo zadoščalo za zaključek sojenja. Vsekakor bodo znova zaslišani vsi, ki so bili kakor koli zraven pri gostilniškem obračunu, predlagal je tudi zaslišanje dveh novinark, tudi avtorice tega zapisa, saj je takrat, po dogodku, »hodila po njegovi domači vasi, izvedela marsikaj in ve vse«.</p>
      <figure>
        <img src="https://www.slovenskenovice.si/images/slike/2019/11/07/1589861.jpg"/>
        <figcaption>Zgodilo se je v sicer mirnem baru Klanček.</figcaption>
      </figure>
      <p>Naj spomnimo. Tistega avgustovskega večera sta prišla v lokal Marko Potočar in <b>Dejan Novak</b>, tam je že bil Mitrovič, ki je kljub zdravljenju odvisnosti od alkohola pil pivo. Novak se je z njim zapletel v verbalni spor, pri tem pa sta lastnik lokala <b>Jako Jakovljevič </b>in Potočar Novaka mirila, da bi ga odvrnila od konfliktov. A Mitroviča je Novakovo zbadanje tako razjezilo, da se je znesel nad Potočarjem, za katerega je bil prepričan, da Novaka še spodbuja k provokacijam. Mitrovič je prepričan, da se je le branil, da je šlo torej za silobran, ne pa napad. Sojenje se bo začelo 18. decembra. <br/><br/> </p>
      <blockquote>12<br/>let zapora je tokrat predlagal tožilec.</blockquote>
    </article>
  </body>
</html>