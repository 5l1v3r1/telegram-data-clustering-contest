<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/sport/2019/11/09/schwazer-torna-allenarsi-sogno-tokyo_8BZ2zOMI3FQC73bxBDID9K.html"/>
    <meta property="og:site_name" content="Adnkronos"/>
    <meta property="article:published_time" content="2019-11-09T17:21:00+00:00"/>
    <meta property="og:title" content="Schwazer torna ad allenarsi, il sogno è Tokyo 2020"/>
    <meta property="og:description" content="Alex Schwazer riprende gli allenamenti e punta alle Olimpiadi di Tokyo 2020. Lo annunciano Gerhard Brandstaetter e Alessandro Donati, rispettivamente legale e allenatore dell'atleta campione olimpico della marcia a Pechino 2008. Schwazer attualmente è squalificato fino al 2024 ma, come spiegato da Donati all'Adnkronos, ha deciso di tornare ad allenarsi &quot;nella speranza di un esito positivo dei procedimenti&quot; attualmente in corso."/>
  </head>
  <body>
    <article>
      <h1>Schwazer torna ad allenarsi, il sogno è Tokyo 2020</h1>
      <address>
        <time datetime="2019-11-09T17:21:00+00:00">09 Nov 2019, 17:21</time>
      </address>
      <p>Alex Schwazer riprende gli allenamenti e punta alle Olimpiadi di Tokyo 2020. Lo annunciano Gerhard Brandstaetter e Alessandro Donati, rispettivamente legale e allenatore dell'atleta campione olimpico della marcia a Pechino 2008. Schwazer attualmente è squalificato fino al 2024 ma, come spiegato da Donati all'Adnkronos, ha deciso di tornare ad allenarsi "nella speranza di un esito positivo dei procedimenti" attualmente in corso.</p>
      <p>"Come noto, nel procedimento di incidente probatorio pendente avanti al Tribunale penale di Bolzano, gip Dott. Walter Pelino, si stanno concretizzando i gravi indizi sulla manipolazione della positività di Alex Schwazer, con chiare evidenze documentali e peritali", evidenziano Brandstaetter e Donati. "Nel frattempo la difesa di Schwazer, rappresentata e coordinata dall'avvocato Brandstaetter, sta approntando anche esposti e ricorsi da presentare in quei paesi europei, nei quali si radicano responsabilità e/o relative competenze. Siamo ben consapevoli che, se le istituzioni sportive internazionali interessate (segnatamente Iaaf e Wada) dovessero continuare a resistere in ogni modo, nonostante l’evidenza e la gravità dei fatti emersi, i procedimenti si potrebbero protrarre".</p>
      <p>"Ma -sottolineano- Alex Schwazer è totalmente innocente e Wada e Iaaf dovrebbero operare per aiutare la magistratura ad individuare le responsabilità della denunciata manomissione della sua urina dell'1 gennaio 2016. Auspichiamo saggezza e senso di responsabilità da parte di chi oggi dirige le citate istituzioni, affinché si spezzi la catena di brutti e gravemente illeciti accadimenti, rendendosi conto che a Schwazer è stata già, ingiustamente, impedita la partecipazione all’Olimpiade di Rio de Janeiro, dove avrebbe avuto chiarissime chance di conquistare medaglie e che le istituzione interessate si assumerebbero una responsabilità ancora maggiore, se il loro comportamento conducesse ad impedire ad Alex di partecipare anche ai giochi Olimpici di Tokio".</p>
      <p>Poi l'annuncio: "Per uscire dall’incubo di questi anni trascorsi a difendersi da un’accusa di doping assurda ed assolutamente priva di fondamento, per riappropriarsi del proprio talento, per comunicare a tutti che è naturalmente forte, per tenere accesa una speranza, Alex Schwazer ha deciso di tornare ad allenarsi per la marcia".</p>
      <p>"Tornando ad allenarsi per sperare di tornare alle gare, Schwazer -precisano il legale e il coach dell'atleta- non intende provocare nessuno, ma solo ribadire e dare concretezza alla propria innocenza ed alla propria speranza che dirigenti sportivi più coscienziosi di quelli che hanno gestito finora questa vicenda, sappiano operare per porre fine alle azioni infami, con le quali dapprima è stata costruita una positività e poi si è tentato in ogni modo di continuare ad ostacolare l’indagine e l’istruttoria su fatti, comportamenti e circostanza gravemente compromettenti, senza rispetto, non solo di Schwazer, ma anche della magistratura".</p>
      <p>"Alex -concludono- dichiara la sua piena disponibilità ad essere, sin da subito, sottoposto a qualsiasi controllo antidoping, ovviamente con le garanzie imposte dalla situazione in essere".</p>
    </article>
  </body>
</html>