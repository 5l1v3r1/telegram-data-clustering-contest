<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196829/sfodres-maxes-sti-voreioanatoliki-syria"/>
    <meta property="og:site_name" content="CNN.gr"/>
    <meta property="article:published_time" content="2019-11-09T17:44:47+00:00"/>
    <meta property="og:title" content="Σφοδρές μάχες στη βορειοανατολική Συρία"/>
    <meta property="og:description" content="Σφοδρές μάχες διεξάγονται σήμερα στη βορειοανατολική Συρία ανάμεσα σε αντάρτες που υποστηρίζονται από την Τουρκία και κουρδικές δυνάμεις , ανακοινώθηκε από το..."/>
  </head>
  <body>
    <article>
      <h1>Σφοδρές μάχες στη βορειοανατολική Συρία</h1>
      <h2>Σφοδρές μάχες διεξάγονται σήμερα στη βορειοανατολική Συρία ανάμεσα σε αντάρτες που υποστηρίζονται από την Τουρκία και κουρδικές δυνάμεις, ανακοινώθηκε από το Συριακό Παρατηρητήριο Ανθρώπινων Δικαιωμάτων, έναν μήνα αφότου η Τουρκία εξαπέλυσε την επίθεσή της εναντίον πολιτοφυλακής των Κούρδων της Συρίας στην περιοχή.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:44 , 09 November 2019</p>
      <p>Το Παρατηρητήριο ανακοίνωσε πως βομβαρδισμοί πυροβολικού συνεχίζονται ανάμεσα στους υποστηριζόμενους από την Τουρκία αντάρτες και τις υπό τους <b>Κούρδους</b> <b>Συριακές</b> <b>Δημοκρατικές</b> <b>Δυνάμεις</b> (SDF) στην περιοχή ανάμεσα στις πόλεις Ταλ Ταμρ και Αμπού Ρασίν.</p>
      <p>Τουρκικά πολεμικά αεροπλάνα διεξάγουν επίσης <b>επιδρομές</b> στην περιοχή, προκαλώντας τραυματίες μεταξύ των κουρδικών και των συριακών κυβερνητικών στρατευμάτων, με τα οποία οι Κούρδοι έχουν σχηματίσει μια συμμαχία, πρόσθεσε το Παρατηρητήριο, που έχει την έδρα του στη <b>Βρετανία</b>.</p>
      <p>Αφότου άρχισε η επίθεση, στις <b>9</b> <b>Οκτωβρίου</b>, οι τουρκικές δυνάμεις και οι αντάρτες σύμμαχοι τους έχουν προχωρήσει σε έκταση 4.820 τετραγωνικών χιλιομέτρων, αποσπώντας το 13,1% των εδαφών που ελέγχονται από τις SDF και τη συριακή κυβέρνηση στην περιοχή, σύμφωνα με το <b>Παρατηρητήριο</b>.</p>
      <p>Δύο συμφωνίες κατάπαυσης του πυρός, πρώτα με τις <b>ΗΠΑ και μετά με τη Ρωσία,</b> έφεραν μια παύση των μαχών και επρόκειτο να επιτρέψουν στους κούρδους μαχητές της Συρίας να απομακρυνθούν από την περιοχή των συνόρων.</p>
      <p>Ένας διοικητής των ανταρτών του <b>Συριακού</b> <b>Εθνικού</b> <b>Στρατού</b>, οργάνωση που υποστηρίζεται από την Τουρκία, δήλωσε στο Γερμανικό Πρακτορείο πως οι εκεχειρίες καθυστέρησαν την ολοκλήρωση της στρατιωτικής επιχείρησης, που ήταν προγραμματισμένο να πάρει λιγότερο χρόνο.</p>
      <p>Ο Ιμπραήμ Καλίν, εκπρόσωπος του <b>Τούρκου</b> <b>προέδρου</b> <b>Ταγίπ Ερντογάν</b>, συναντήθηκε σήμερα στην Κωνσταντινούπολη με τον<b> Τζέιμς Τζέφρι,</b> τον Αμερικανό ειδικό αντιπρόσωπο για τη Συρία, μετέδωσε το τουρκικό κρατικό πρακτορείο ειδήσεων <b>Ανατολή</b>.</p>
      <p>Σύμφωνα με την ίδια πηγή, στη διάρκεια των συνομιλιών η <b>Τουρκία</b> επανέλαβε τη δέσμευσή της να πολεμήσει εναντίον της τζιχαντιστικής οργάνωσης Ισλαμικό Κράτος.</p>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196901/petsas-metra-anathermansis-tis-oikonomias-kai-koinonikis-stirixis-sto-neo-forologiko-nomosxedio">Πέτσας: Μέτρα αναθέρμανσης της οικονομίας και κοινωνικής στήριξης στο νέο φορολογικό νομοσχέδιο</a>
        </li>
        <li>
          <a href="https://www.cnn.gr/news/kosmos/story/196842/erntogan-kai-poytin-epivevaiosan-ti-desmeysi-toys-sti-symfonia-gia-ti-syria">Ερντογάν και Πούτιν επιβεβαίωσαν τη δέσμευσή τους στη συμφωνία για τη Συρία</a>
        </li>
        <li>
          <a href="https://www.cnn.gr/news/kosmos/story/196725/syria-xekinise-o-ektoyrkismos-ton-katexomenon-edafon">Συρία: Ξεκίνησε ο εκτουρκισμός των κατεχόμενων εδαφών</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/82/syria">ΣΥΡΙΑ</a>
        </li>
        <li>
          <a href="https://www.cnn.gr/eidhseis/tag/36416/voreioanatolikh-syria">ΒΟΡΕΙΟΑΝΑΤΟΛΙΚΗ ΣΥΡΙΑ</a>
        </li>
        <li>
          <a href="https://www.cnn.gr/eidhseis/tag/629/toyrkia">ΤΟΥΡΚΙΑ</a>
        </li>
        <li>
          <a href="https://www.cnn.gr/eidhseis/tag/691/koyrdoi">ΚΟΥΡΔΟΙ</a>
        </li>
        <li>
          <a href="https://www.cnn.gr/eidhseis/tag/20501/koyrdoi-syrias">ΚΟΥΡΔΟΙ ΣΥΡΙΑΣ</a>
        </li>
        <li>
          <a href="https://www.cnn.gr/eidhseis/tag/18677/syriako-parathrhthrio-anthrwpinwn-dikaiwmatwn">ΣΥΡΙΑΚΟ ΠΑΡΑΤΗΡΗΤΗΡΙΟ ΑΝΘΡΩΠΙΝΩΝ ΔΙΚΑΙΩΜΑΤΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196872/snapshot/2750595.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196860/snapshot/2576053.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196894/snapshot/2640971.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196868/snapshot/2751079.jpg"/>
      </figure>
    </article>
  </body>
</html>