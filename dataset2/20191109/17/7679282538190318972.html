<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-ncp-said-will-vote-against-bjp-in-floor-test-2840853.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T17:10:20+00:00"/>
    <meta property="og:title" content="महाराष्ट्र में सियासी संकट जारी, फ्लोर टेस्ट से पहले NCP ने बढ़ाई BJP की मुश्किल"/>
    <meta property="og:description" content="महाराष्ट्र में सरकार गठन को लेकर भारतीय जनता पार्टी और शिवसेना में खींचतान के बीच राज्यपाल भगत सिंह कोशियारी ने सिंगल लार्जेस्ट पार्टी के रूप में बीजेपी को सरकार बनाने का न्यौता दिया है। ऐसे में अब..."/>
  </head>
  <body>
    <article>
      <h1>महाराष्ट्र में सियासी संकट जारी, फ्लोर टेस्ट से पहले NCP ने बढ़ाई BJP की मुश्किल</h1>
      <address><time datetime="2019-11-09T17:10:20+00:00">09 Nov 2019, 17:10</time> by <a rel="author">लाइव हिन्दुस्तान टीम,नई दिल्ली</a></address>
      <p>महाराष्ट्र में सरकार गठन को लेकर भारतीय जनता पार्टी और शिवसेना में खींचतान के बीच राज्यपाल भगत सिंह कोशियारी ने सिंगल लार्जेस्ट पार्टी के रूप में बीजेपी को सरकार बनाने का न्यौता दिया है। ऐसे में अब राष्ट्रवादी कांग्रेस पार्टी (एनसीपी) के नेता नवाब मलिक ने कहा कि महाराष्ट्र के राज्यपाल ने भाजपा को राज्य में सरकार बनाने के लिए आमंत्रित किया है। राज्यपाल को यह सुनिश्चित करना चाहिए कि भाजपा के पास बहुमत है या नहीं, अन्यथा विधायकों की खरीद फरोख्त होगी। </p>
      <p>राकांपा नेता नवाब मलिक ने कहा कि इसके बावजूद, अगर भाजपा राज्य में सरकार बनाती है, तो हम सदन के पटल पर भाजपा के खिलाफ मतदान करने जा रहे हैं। यदि भाजपा सरकार गिरती है, तो राज्य के हित में हम वैकल्पिक सरकार बनाने का प्रयास करेंगे। नवाब मलिक ने कहा कि हम देखेंगे कि भाजपा सरकार को नीचे लाने के लिए शिवसेना सदन में भाजपा के खिलाफ वोट करती है या नहीं। हम एक वैकल्पिक सरकार का समर्थन करने पर विचार करेंगे। हमने 12 नवंबर को अपने सभी विधायकों की बैठक बुलाई है। शरद पवार भी उस बैठक में शामिल होंगे।</p>
      <figure>
        <iframe data-src="https://twitter.com/ANI/status/1193209974312165377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ANI/status/1193206809068097536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि राज्यपाल ने निवर्तमान मुख्यमंत्री देवेंद्र फडणवीस से कहा है कि वे महाराष्ट्र में सरकार बनाने के लिए अपनी पार्टी की इच्छा और क्षमता का संकेत दें। महाराष्ट्र में 13 वीं विधानसभा का कार्यकाल शनिवार आधी रात को समाप्त होने वाला है। ऐसे में ये कदम राज्य में राजनीतिक गतिरोध को समाप्त करने के लिए है।</p>
      <p>हालांकि शुक्रवार को पूर्व मुख्यमंत्री देवेंद्र फडणवीस ने महाराष्ट्र के राजभवन में राज्‍यपाल से मिलकर मुख्‍यमंत्री पद से इस्‍तीफा दे दिया था। सीएम पद से इस्तीफा देने के बाद फडणवीस और फिर उद्धव ठाकरे ने प्रेस कांफ्रेंस की थी। इस में पूर्व सीएम फडणवीस ने साफ कहा कि हमने कभी भी शिवसेना से मुख्यमंत्री पद का वादा नहीं किया था।</p>
    </article>
  </body>
</html>