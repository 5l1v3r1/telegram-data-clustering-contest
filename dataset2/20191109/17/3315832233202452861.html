<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/93da60c88f0218a9/a-fost-identificata-o-noua-tulpina-a-virusului-hiv.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-09T17:21:08+00:00"/>
    <meta property="og:title" content="A fost identificată o nouă tulpină a virusului HIV"/>
    <meta property="og:description" content="Oamenii de ştiinţă au identificat o nouă tulpină a virusului imunodeficienţei umane (HIV), prima descoperită după anul 2000, informează Agerpres."/>
  </head>
  <body>
    <article>
      <h1>A fost identificată o nouă tulpină a virusului HIV</h1>
      <address><time datetime="2019-11-09T17:21:08+00:00">09 Nov 2019, 17:21</time> by <a rel="author">Jurnal.md</a></address>
      <p>
        <b>Oamenii de ştiinţă au identificat o nouă tulpină a virusului imunodeficienţei umane (HIV), prima descoperită după anul 2000, informează Agerpres.</b>
      </p>
      <p>Este pentru prima dată când a fost identificat un nou subtip din grupul M, tulpina cea mai comună a virusului HIV, după stabilirea liniilor directoare de clasificare, la cumpăna dintre secole.</p>
      <p>Virusurile din grupa M sunt responsabile de pandemia globală, iar originile sale au fost identificate de cercetători în Republica Democrată Congo (RDC), în Africa Sub-Sahariană.</p>
      <p>Oamenii de ştiinţă au notat că noua descoperire îi ajută să fie cu un pas înaintea unui virus mutant şi să evite noi pandemii.</p>
      <p>Înainte ca un virus neobişnuit să poată fi determinat un subtip nou este nevoie ca trei cazuri ale acestuia să fie descoperite în mod independent.</p>
      <p>Primele două eşantioane ale noului Grup M HIV-1, subtipul L, au fost descoperite în RDC în anii '80 şi '90.</p>
      <p>Al treilea, colectat în 2001, a fost dificil de secvenţiat la acea vreme din cauza cantităţii de virus din eşantion şi a tehnologiei existente.</p>
      <p>Compania Abbott a făcut descoperirea, publicată în Journal of Acquired Immune Deficiency Syndromes (JAIDS).</p>
      <p>Carole McArthur din cadrul University of Missouri-Kansas City, una dintre autorii studiului, a declarat: ''Într-o lume din ce în ce mai conectată, nu ne mai putem gândi că virusurile ar putea fi limitate într-o singură zonă. Această descoperire ne aminteşte că pentru a pune capăt pandemiei HIV trebuie să continuăm să o luăm înaintea acestui virus aflat în continuă schimbare şi să utilizăm cele mai noi progrese tehnologice şi resurse pentru a-i monitoriza evoluţia''.</p>
      <p>Testele de diagnostic existente şi medicamentele antiretrovirale, care suprimă dezvoltarea HIV, sunt concepute să vizeze zonele virusului comune tuturor grupurilor, notează Press Association.</p>
      <p>Virusul HIV provoacă maladia SIDA, care atacă şi distruge progresiv sistemul imunitar al organismului. Boala se manifestă prin infecţii grave care determină pierderea accentuată în greutate, afecţiuni ale creierului şi ale sistemului nervos central.</p>
      <p>Pentru a se reproduce, HIV trebuie să pătrundă într-o celulă a sistemului imunitar. Virusul pătrunde în organism prin contact sexual, prin contaminare cu sânge infectat sau de la mamă infectată la făt, în timpul sarcinii, al naşterii şi al alăptării. HIV poate fi prezent în lichidele biologice, ca sânge, spermă, secreţii vaginale şi laptele matern.</p>
      <p>O persoană seropozitivă la HIV nu prezintă în mod obligatoriu semnele bolii. Ea este totuşi purtătoare de virus şi deci susceptibilă să îl transmită.</p>
    </article>
  </body>
</html>