<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/mobing-pri-ministru-pikalu-trije-od-stirih-v-pr-sluzbi-odhajajo-247293"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T17:24:00+00:00"/>
    <meta property="og:title" content="Mobing pri ministru Pikalu: trije od štirih v PR-službi odhajajo"/>
    <meta property="og:description" content="LJUBLJANA – Razpad službe za odnose z javnostjo na ministrstvu za izobraževanje, ki ga vodi Jernej Pikalo. Kot je poročal Radio Slovenija namreč odhajajo trije zaposleni (od skupno štirih) v o..."/>
  </head>
  <body>
    <article>
      <h1>Mobing pri ministru Pikalu: trije od štirih v PR-službi odhajajo</h1>
      <h2>Dve zaposleni sta dali odpoved, tretji je zaprosil za premestitev. </h2>
      <address><time datetime="2019-11-09T17:24:00+00:00">09 Nov 2019, 17:24</time> by <a rel="author">Ma. M.</a></address>
      <p>LJUBLJANA – Razpad službe za odnose z javnostjo na ministrstvu za izobraževanje, ki ga vodi Jernej Pikalo. Kot je poročal Radio Slovenija namreč odhajajo trije zaposleni (od skupno štirih) v oddelku za stike z javnostjo. Domnevno znova zaradi mobinga, njihov odhod je potrdila vodja te službe na ministrstvu <b>Tina Hrastnik</b>. Kaj je botrovalo k razpadu službe, po poročanju radia nihče na ministrstvu ne želi javno razkriti, neuradno naj bi bili slabi odnosi med službo in kabinetom ministra že dlje časa. »Glavni generator šikaniranja piarovcev naj bi bil vodja kabineta ministra <b>Tit Neubauer</b>. Nalagal naj bi jim dodatna dela, od jutra do večera, čez vikende, brez ustreznega plačila. S tem naj bi bil seznanjen tudi minister Pikalo,« je navedel radio.</p>
      <h3>Pikalo: Ni bilo nobenih prijav, zadeve urejajo dogovorno</h3>
      <p>Pikalo je za medije ob robu kongresa SD v Velenju zatrdil, da ni bilo nobenega mobinga in tudi nobene prijave. »Če pa bi komentiral vsakega zaposlenega na ministrstvu, bi to bilo izjemno težko,« je dejal in dodal, da zadeve urejajo dogovorno in da ni nič posebnega.<br/><br/>Na očitke o mobingu se je odzval tudi generalni sekretar na šolskem ministrstvu <b>Mitja Blaganje</b>. Pravi, da je med vodstvom ministrstva in sodelavci iz službe za odnose z javnostjo prihajalo do različnih pogledov na to, kako plačati dodatno delo, torej delo, ki presega redni delovni čas. Po njegovih besedah so pričakovanja zaposlenih »šla v smer rednega dodeljevanja povečanega obsega dela«, pri čemer pa niso našli skupnega jezika.<br/><br/>Medtem ko Hrastnikova in <b>Katja Križnar</b> odhajata z ministrstva, pa je <b>Sebastijan Magdič</b> zaprosil za premestitev znotraj ministrstva, je za <i>STA </i>povedala Hrastnikova. To je potrdil tudi Blaganje.<br/><br/>Januarja so sicer obtožbe zaradi <a href="https://www.slovenskenovice.si/novice/slovenija/clanek/minister-pred-kamero-priznal-ne-trpincim-brez-razloga-143424">mobinga z mesta ministra za kulturo odnesle <b>Dejana Prešička</b></a> iz vladne kvote SD.<br/> <br/> </p>
    </article>
  </body>
</html>