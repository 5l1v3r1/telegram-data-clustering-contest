<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/potujoci-cirkus-mxgp-pasa-za-oci-242741"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T17:10:00+00:00"/>
    <meta property="og:title" content="Potujoči cirkus MXGP, paša za oči"/>
    <meta property="og:description" content="Letošnje svetovno prvenstvo se je sklenilo v Šanghaju, kar je bil zgodovinski dogodek, saj je šlo za prvo veliko nagrado na Kitajskem. To je bila zadnja od osemnajstih dirk, ki so se na treh kontin..."/>
  </head>
  <body>
    <article>
      <h1>Potujoči cirkus MXGP, paša za oči</h1>
      <h2>Organizator Youthstream ima ekipo, ki se seli s prizorišča na prizorišče in nenehno sestavlja in razstavlja opremo.</h2>
      <address><time datetime="2019-11-09T17:10:00+00:00">09 Nov 2019, 17:10</time> by <a rel="author">Primož Jurman</a></address>
      <slideshow>
        <figure>
          <img src="https://www.slovenskenovice.si/images/slike/2019/10/25/1425536.jpg"/>
          <figcaption>Vse, kar je potrebno za grand prix, je lahko nared v treh dneh. FOTOgrafije: Monster</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1425538.jpg"/>
          <figcaption>MXGP je v lanskem letu spremljalo 57 milijonov teve gledalcev. FOTOgrafije: Monster</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1425539.jpg"/>
          <figcaption>Tovornjaka vsebujeta studio, komentatorske prostore, postprodukcijsko in terensko opremo ter opremo za zračne posnetke.</figcaption>
        </figure>
        <figure>
          <img src="https://www.slovenskenovice.si/images/slike/2019/10/25/1425644.jpg"/>
          <figcaption>Priprave na dirko MXGP</figcaption>
        </figure>
      </slideshow>
      <p>Letošnje svetovno prvenstvo se je sklenilo v Šanghaju, kar je bil zgodovinski dogodek, saj je šlo za prvo veliko nagrado na Kitajskem. To je bila zadnja od osemnajstih dirk, ki so se na treh kontinentih v petnajstih državah zvrstile od februarja do sredine septembra.</p>
      <figure>
        <img src="https://www.slovenskenovice.si/images/slike/2019/10/25/1425644.jpg"/>
        <figcaption>Priprave na dirko MXGP</figcaption>
      </figure>
      <p>Svetovna turneja se zatem tradicionalno konča z vsakoletnim motokrosom narodov, enodnevnim in najstarejšim tekmovanjem, letos organiziranim že triinsedemdesetič.<br/> </p>
      <h3>20 tekem v 2020</h3>
      <p>V letu 2020 bo MXGP gostil 20 tekem v Južni Ameriki, Aziji, Evropi in verjetno Avstraliji. Za podjetje Youthstream, organizatorja in promotorja svetovnega prvenstva, je to celoletni projekt, v katerem je 150 ljudi, ki se selijo s prizorišča na prizorišče in nenehno sestavljajo in razstavljajo opremo. Mednarodni motošporti so desetletja veljali za potujoči cirkus.</p>
      <figure>
        <img src="https://www.slovenskenovice.si/images/slike/2019/10/25/1425539.jpg"/>
        <figcaption>Tovornjaka vsebujeta studio, komentatorske prostore, postprodukcijsko in terensko opremo ter opremo za zračne posnetke.</figcaption>
      </figure>
      <p>Naslednje leto bodo nekatere dirke znova potekale na znanih prizoriščih, druge pa bodo na popolnoma novih lokacijah, kjer bodo zemljino pripravili in odstranili v nekaj dneh. MXGP je mnogo mobilnejši in prilagodljivejši kot njegova sorodnika, MotoGP in WorldSBK, ki potrebujeta mnogo več priprav in večja prizorišča za izvedbo dirk.<br/> </p>
      <h3>Oder je ves svet</h3>
      <p>Tekmuje več kot trideset dirkačev v razredih MX2 in MXGP, stroški pa so mnogo nižji v primerjavi z milijoni, ki se vrtijo v motoGP in F1. Glede na statistiko iz 2018. si je MXGP ogledalo 57 milijonov teve gledalcev, treba pa je omeniti še družabne medije, katerih doseg se je meril v milijonih všečkov na facebooku, ogledih spletnih strani in filmčkov​ na youtubu. Fleksibilnost in privlačnost po sistemu zgradi varno in obetavno progo na zanimivi lokaciji in ljudje bodo prišli pomenita, da se lahko motokrosistični spektakel pojavi tudi tam, kjer ni prav domač.</p>
      <figure>
        <img src="https://www.slovenskenovice.si/images/slike/2019/10/25/1425538.jpg"/>
        <figcaption>MXGP je v lanskem letu spremljalo 57 milijonov teve gledalcev. FOTOgrafije: Monster</figcaption>
      </figure>
      <p>»Splošne zahteve za organizacijo velike nagrade so visoke, imamo okoli 25 prošenj za organizacijo 20 dirk,« pravi direktor Youthstreama <b>David Luongo</b>. Pri organiziranju svetovne turneje so tudi špekulacije glede novih partnerjev in ponudb ter z uveljavljenih prizorišč, kjer je motokros popularen, recimo v Franciji, Nemčiji in Italiji. Youthstream poišče prazen objekt, ki ima vse potrebno za pripravo proge in ureditev prizorišča – ta mora ustrezati formatu dirke svetovnega prvenstva.<br/> </p>
      <h3>Kakšna so pravila?</h3>
      <p>Proge morajo biti spektakularne in varne. Upoštevati je treba FIM-pravila glede zaščite, varstva ter preostalih specifikacij proge (dolžina mora biti 1,6 km, povprečna hitrost pa ne sme presegati 60 km/h). Še preden se pojavijo prve ekipe in se začnejo raztovarjati, Youthstream postavi startna vrata, VIP-prostor, stojala za kamere, za katere poiščejo ustrezne lokacije, nastavijo merilnike časa, poskrbijo za oglaševanje na progi in opravijo še nekaj manjših stvari, ki ločijo dirko ​ grand prix od preostalih, nižjih kategorij.<br/><br/>Govorimo o komercialnem, visoko kakovostnem organiziranem športnem dogodku, ki ponuja marketinške priložnosti in televizijsko zabavo; ta za zagotavljanje teve prenosa zahteva dva tovornjaka, ki imata studio, komentatorske prostore, postprodukcijsko in terensko opremo ter opremo za zračne posnetke.<br/><br/>»Nekoč nas je bilo trideset. Ta številka je zdaj višja,« nam razodene vodja logistike <b>Stefan Husar</b>, ki je že dvanajst let del Youthstreamove ekipe in je bil odgovoren tudi za varnost in teve infrastrukturo. »Sposobni smo postaviti vse, kar je treba za grand prix, v treh dneh. Idealno je, če začnemo že v sredo in smo do petka pripravljeni. Postavljamo tudi prostore za pogostitve, kar pomeni precej dela. Prizorišče smo postavili celo v krajšem času, ampak to je zelo zahtevno. Da vse razstavimo, potrebujemo en dan, začnemo v nedeljo popoldne takoj po dirki.«</p>
      <blockquote>150<br/>ljudi skrbi za organizacijo in izvedbo dirk.</blockquote>
      <p>Husar in ekipa so najbolj zaposleni pred dirko in po njej. Če je govor o dirkah, ki si sledijo s tedenskim intervalom, to pomeni, da je pred njimi naporen čas. Niti med dirko ne počivajo. »Večinoma smo v pripravljenosti,« pove. »Čistimo rekvizite, ki jih uporabljajo na progi, pomagamo ekipi za čas in t. i. Skybox fantom, ki so zaposleni ves dan, predvsem v nedeljo, ko je razglasitev zmagovalcev. Pripravimo vse za ozvočenje za medijsko konferenco. Smo zelo aktivni operativci.«<br/><br/>Youthstream klubom in organizatorjem vsako leto pošlje priročnik, ki je kot vodnik za organizatorje. V njem so zahteve, od hitrosti interneta do elektrike, od oskrbe z vodo do kvadratnih metrov. Novi organizatorji proučijo preostale dogodke, da pridobijo vse podatke. To velja predvsem za dogodke zunaj Evrope, ko prikolice in tovornjake zamenjajo kontejnerji.<br/> </p>
      <h3>Teve produkcija</h3>
      <p>Za prenašanje dirk je odgovorna dodatna skupina profesionalcev. »Imamo sedem ljudi, ki skrbijo za postprodukcijo,« pove <b>Cristian Punturiero</b>, ki je odgovoren za omenjeno storitev. »Urejajo posnetke, ki se posnamejo med živim prenosom, kot so, recimo, intervjuji in izjave. Obdelujejo posnetke gopro kamer in tiste iz padokov. Imamo človeka, ki je specializiran za posnetke ​gopro in ki zbira ter shranjuje posnetke s čelad, starta in podelitev. Gre za drugačen vidik, kot je tisti, ki nam ga zagotavlja standardna kamera. Imamo še štiri kamermane, ki tekajo levo in desno in snemajo v počasnih posnetkih: večino teh je uporabljenih v 26-minutni oddaji, ki se imenuje Behind the Gate. Pripravlja se v nedeljo zvečer, kar pomeni, da se naše delo zlahka zavleče v noč, saj mora biti v ponedeljek že vse pripravljeno.«</p>
      <blockquote>Splošne zahteve za organizacijo velike nagrade so visoke.</blockquote>
      <p>Motokros poteka v vseh letnih časih. Dirkanje v idealnem vremenu pomeni veliko prahu, dež pa pripomore k blatni izkušnji. Vse to se odraža na snemalni opremi. »Različne pozicije kamer pomenijo, da se uporabljajo različni objektivi, a eno je jasno: kamera mora zagotavljati dobro, čisto in jasno sliko, ki je hkrati dinamična in ki prikaže sponzorje in atmosfero na dirki,« potrdi Punturiero. »Vsako leto veliko investiramo v zagotavljanje kakovosti. Vsako leto pride kaj novega in mislim, da gledalci to zahtevajo. Izpopolnjujemo tudi kamere za postprodukcijo. Precej je čiščenja in vzdrževanja opreme,« sklene Cristian Punturiero. </p>
    </article>
  </body>
</html>