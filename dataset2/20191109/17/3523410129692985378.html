<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639050/%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D9%BE%DB%8C%D8%B4%D8%B1%D9%81%D8%AA-%D8%AC%D8%A8%D9%87%D9%87-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T17:00:00+00:00"/>
    <meta property="og:title" content="دشمن به دنبال جلوگیری از پیشرفت جبهه مقاومت است"/>
    <meta property="og:description" content="یکی از مراجع تقلید گفت: دشمن به دنبال این است که از پیشرفت جبهه مقاومت جلوگیری کند ولی به اذن خدا به این هدف نخواهد رسید."/>
  </head>
  <body>
    <article>
      <h1>
        <a href="https://www.bultannews.com/fa/news/639050/%D8%AF%D8%B4%D9%85%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%AC%D9%84%D9%88%DA%AF%DB%8C%D8%B1%DB%8C-%D8%A7%D8%B2-%D9%BE%DB%8C%D8%B4%D8%B1%D9%81%D8%AA-%D8%AC%D8%A8%D9%87%D9%87-%D9%85%D9%82%D8%A7%D9%88%D9%85%D8%AA-%D8%A7%D8%B3%D8%AA">دشمن به دنبال جلوگیری از پیشرفت جبهه مقاومت است</a>
      </h1>
      <h2>یکی از مراجع تقلید گفت: دشمن به دنبال این است که از پیشرفت جبهه مقاومت جلوگیری کند ولی به اذن خدا به این هدف نخواهد رسید.</h2>
      <address><time datetime="2019-11-09T17:00:00+00:00">09 Nov 2019, 17:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز،<b> آیت‌الله حسین نوری همدانی</b> ظهر امروز در دیدار جمعی از پاسداران و روحانیون عقیدتی سیاسی سپاه، با تاکید بر اینکه دشمن برای ایجاد درگیری بین کشورهای اسلامی برنامه‌ریزی کرده است گفت: گروه‌های تکفیری و حمایت مالی آنها با هدف مشغول‌سازی <b>مسلمانان</b> به یکدیگر و گسترش اختلاف بین آنها از سوی <b>دشمنان</b> ایجاد شده و دشمن با این حرکت به دنبال پیش‌بردن اهداف خود است.</p>
      <p>وی با اذعان به اینکه در جریانات اخیر عراق، لبنان و سایر کشورهای محور مقاومت، دست آمریکا و رژیم صهیونیستی و دشمنان اسلام در کار بوده است افزود: دشمن به دنبال این است که از پیشرفت جبهه مقاومت جلوگیری کند ولی به اذن خدا به این هدف نخواهد رسید.</p>
      <p>این مرجع تقلید تلاش دشمنان اسلام در راستای تضعیف اسلام و جریان مقاومت را مورد توجه قرار داد و گفت: دشمن همواره در مقابل ما قرار دارد و باید در سنگر خود ثابت‌قدم باشیم و باید تلاش کنیم این مسیر هیچ‌گاه تضعیف نشود.</p>
      <p>وی با اذعان به اینکه عالمان دینی نقش ویژه‌ای در تحقق نبرد با دشمن دارند بیان کرد: عالمان دینی باید مرزبان اعتقادات جامعه در برابر هجوم دشمنان باشند.</p>
      <p>آیت‌الله نوری همدانی با تاکید بر اینکه مسوولان کشور باید تمام همت خود را در راستای کاهش مشکلات جامعه به کار بگیرند خاطرنشان کرد: باید شرایطی فراهم شود تا مردم از رفاه نسبی برخوردار بوده و نیازهای آنان تأمین شود.</p>
      <p>وی با تاکید بر انیکه روحانیت باید به همه ابعاد وظایف خود در جامعه توجه داشته باشد و آن‌ها را عملی کند افزود: روحانیت باید پیشگام همه حرکت‌ها باشد چراکه امام صادق(ع) فرمودند با زبان مردم را به خیر و صلاح دعوت نکنید بلکه با رفتار و عمل خود مبلغ دین باشید.</p>
      <p>انتهای پیام/</p>
    </article>
  </body>
</html>