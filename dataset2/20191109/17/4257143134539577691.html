<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/09/mar-mehek-sem-kellenek-a-mezhez"/>
    <meta property="og:site_name" content="infostart"/>
    <meta property="article:published_time" content="2019-11-09T17:26:00+00:00"/>
    <meta property="og:title" content="Már méhek sem kellenek a mézhez"/>
    <meta property="og:description" content="Az Izraeli Műszaki Egyetem diákjai kifejlesztettek egy új technológiát, amellyel méhek közreműködése nélkül készítettek mézet egy genetikailag módosított baktérium felhasználásával - jelentette be csütörtökön az intézmény."/>
  </head>
  <body>
    <article>
      <h1>Már méhek sem kellenek a mézhez</h1>
      <address><time datetime="2019-11-09T17:26:00+00:00">09 Nov 2019, 17:26</time> by <a rel="author">Infostart / MTI</a></address>
      <h3>Az Izraeli Műszaki Egyetem diákjai kifejlesztettek egy új technológiát, amellyel méhek közreműködése nélkül készítettek mézet egy genetikailag módosított baktérium felhasználásával - jelentette be csütörtökön az intézmény.</h3>
      <p>Páratlan tulajdonságai miatt a mézet számos területen, az élelmiszeriparban, a gyógyszeriparban, a kozmetikai termékek előállításhoz használják. A méhészetek terjeszkedése azonban ártalmas a méhekre, káros a környezetre, és a méhpopulációk csökkenését eredményezi világszerte - olvasható az egyetem honlapján.</p>
      <p>A méhek nélküli mézet, amely segíthet ezen globális károk leküzdésében, a szénabacilus (bacillus subtilis) baktérium felhasználásával készítették, laboratóriumban átprogramozva a baktériumot megtanítottak méz termelésére - olvasható az egyetem honlapján.</p>
      <p>A méhek a mézgyomrukban számos enzimet felhasználnak fel arra, hogy a virágok nektárjából mézet készítsenek.</p>
      <p>Az izraeli diákok új módszerében</p>
      <blockquote>az átprogramozott baktérium nektárszerű oldatot készít a mézgyomor környezetét másoló kiválasztott enzimek felhasználásával. A végterméktől egy membrán-alapú kapszula segítségével leválasztják az átprogramozott baktériumot.</blockquote>
      <p>A diákok kifejlesztettek egy szintetikus áramkört, amely szabályozza a létfontosságú enzimek átírását, hogy szabályozhassák a méhek nélküli méz végső összetételét, meghatározhassák ízét és hozzáigazíthassák azt a meghatározott célra való alkalmazásához.</p>
      <p>"Méhek nélkül készült mézünk a méztermelés egy teljesen új területét nyitja meg anélkül, hogy károsítaná a méheket, és felhasználható az élelmiszeriparban, valamint gyógyászati célból is" - olvasható a közleményben.</p>
      <p>
        <i>Nyitókép: Pixabay</i>
      </p>
    </article>
  </body>
</html>