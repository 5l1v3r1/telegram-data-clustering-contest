<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/guvernatorul-bancii-ungariei-trebuie-sa-admitem-ca-euro-a-fost-o-greseala-este-o-capcana-care-trebuie-corectata-18537833"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T17:05:00+00:00"/>
    <meta property="og:title" content="Guvernatorul Băncii Ungariei: Trebuie să admitem că euro a fost o greşeală. Este o capcană care trebuie corectată."/>
    <meta property="og:description" content="Guvernatorul Băncii Ungariei, Gyorgy Matolcsy semnează în Financial Times o opinie în care afirmă că multora dintre ţările care au adoptat moneda euro le era mai bine din punct de vedere economic înainte de adoptarea acesteia, euro fiind o eroare care trebuie corectată. "/>
  </head>
  <body>
    <article>
      <h1>Guvernatorul Băncii Ungariei: Trebuie să admitem că euro a fost o greşeală. Este o capcană care trebuie corectată.</h1>
      <address><time datetime="2019-11-09T17:05:00+00:00">09 Nov 2019, 17:05</time> by <a rel="author" href="https://www.zf.ro/autor/laura-albu" target="_blank">Laura Albu</a></address>
      <p>Guvernatorul Băncii Ungariei, Gyorgy Matolcsy semnează în Financial Times o opinie în care afirmă că multora dintre ţările care au adoptat moneda euro le era mai bine din punct de vedere economic înainte de adoptarea acesteia, euro fiind o eroare care trebuie corectată. </p>
      <p>Matolcsy spune că moneda euro este "o capcană" din care e momentul să găsească "o ieşire", şi că moneda euro a fost o "eroare strategică", menită să concureze cu dolarul american şi care a generat un "război" tacit între SUA şi UE.</p>
      <p>"A sosit momentul să ne trezim din acest vis nociv şi lipsit de rezultate. Un bun punct de plecare ar fi să recunoaştem că moneda unică este, practic, o capcană pentru toţi membrii Uniunii Monetare - din diferite motive. Statele UE, atât cele din zona euro, cât şi cele din afara acesteia, ar trebui să admită că euro a fost o eroare strategică. Obiectivul construirii unei monede occidentale globale care să concureze cu dolarul american a fost o reală provocare pentru SUA. Viziunea Statelor Unite ale Europei a dus la un război deschis şi ascuns al SUA împotriva Uniunii Europene şi a zonei euro în ultimele două decenii", a explicat acesta.</p>
      <p>Guvernatorul Băncii Ungariei a adăugat că "de-a lungul crizei financiare din 2008 şi a crizei economice din zona euro din 2011-2012, majoritatea membrilor din zona Euro au fost grav afectaţi, după ce acumulaseră datorii guvernamentale uriaşe".</p>
      <p>Gyorgy Matolcsy a susţinut că ţările care au adoptat moneda euro, aveau o situaţie economică mai bună înaintea adoptării şi consideră că acum e timpul să găsească o ieşire din această "capcană".</p>
      <p>"Celor mai multe ţări din zona euro le mergea mai bine înaintea adoptării monedei europene decât după ce acest lucru a avut loc. Conform analizei Centrului pentru Politică Europeană, în primele două decenii ale existenţei euro au fost mulţi învinşi, dar puţini învingătorii. (...) ​A sosit momentul să căutăm o cale de ieşire din capcana monedei euro", a mai scris guvernatorul Băncii Naţionale a Ungariei în Financial Times.</p>
    </article>
  </body>
</html>