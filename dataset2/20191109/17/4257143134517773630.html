<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/ujabb-halalos-aldozatai-vannak-a-szinte-peldatlan-sulyossagu-bozottuzeknek-ausztraliaban"/>
    <meta property="og:site_name" content="infostart"/>
    <meta property="article:published_time" content="2019-11-09T17:43:00+00:00"/>
    <meta property="og:title" content="Szinte példátlan súlyosságú bozóttüzek tombolnak Ausztráliában"/>
    <meta property="og:description" content="Legkevesebb két újabb halálos áldozata van Ausztrália keleti részén a bozóttüzeknek, amelyek a legsúlyosabbak közé tartoznak az ország történetében - közölték szombaton a hatóságok."/>
  </head>
  <body>
    <article>
      <h1>Szinte példátlan súlyosságú bozóttüzek tombolnak Ausztráliában</h1>
      <address><time datetime="2019-11-09T17:43:00+00:00">09 Nov 2019, 17:43</time> by <a rel="author">Infostart / MTI</a></address>
      <h3>Legkevesebb két újabb halálos áldozata van Ausztrália keleti részén a bozóttüzeknek, amelyek a legsúlyosabbak közé tartoznak az ország történetében - közölték szombaton a hatóságok.</h3>
      <p>Az új-dél-walesi tűzoltók a Sydneytől 550 kilométerre északra lévő Glen Innes település mellett találták meg egy gépjárműben egy férfi összeégett holttestét. Ugyanott ki tudtak menteni egy nőt egy égő házból, de kórházba szállítása után ő is belehalt sérüléseibe - közölte egy tűzoltó-parancsnok. A környéken több mint száz lakóház égett le, és hét embert eltűntként tartanak nyilván - tette hozzá.</p>
      <p>Új-Dél-Walesben szombat reggel 72 bozóttűz volt aktív, ezek közül 18-at egyelőre nem tudtak megfékezni, és hat veszélyeztet lakott területet. A Sydneytől 330 kilométerre északra lévő Bobin kisváros "megsemmisült" helyiek beszámolója szerint.</p>
      <figure>
        <img src="https://infostart.hu/images/site/articles/inline/2019/11/1573311165-bAzDhcg0O_md.jpg"/>
        <figcaption>Helikopterről ledobott tűzgátló anyaggal próbálják megfékezni a lángokat az Új-Dél-Wales állambeli Old Bar település közelében. MTI/EPA/AAP/Darren Pateman</figcaption>
      </figure>
      <p>Az államban több százezer hektárnyi terület égett le. A tüzekben 35-40 ember sérült meg, közöttük 19 tűzoltó. Több mint ezer tűzoltó küzd a lángokkal. Rossz hír, hogy az időjárás továbbra is száraz és szeles marad, a hőmérséklet 35 Celsius-fok körül van.</p>
      <p>Az Új-Dél-Walestől északra lévő Queensland államban 36 tűz ég kontroll nélkül, és egy veszélyeztet lakott területet a helyi tűzoltók szerint. A fenyegetett Noosa település több mint 2000 lakosát kitelepítették.</p>
      <p>
        <i>Nyitókép: MTI/EPA/AAP/Darren Pateman</i>
      </p>
    </article>
  </body>
</html>