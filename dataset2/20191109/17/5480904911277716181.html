<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koubek-chytil-penaltu-a-pomohl-augsburgu-k-vyhre/1818967?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T17:55:00+00:00"/>
    <meta property="og:title" content="Koubek chytil penaltu a pomohl Augsburgu k výhře"/>
    <meta property="og:description" content="Berlín - Brankář Tomáš Koubek pomohl fotbalistům Augsburgu chycenou penaltou v německé lize k vítězství 1:0 v Paderbornu. Hosté vyhráli po šesti zápasech. Lipsko bez zraněného Patrika Schicka zvítězilo na hřišti Herthy Berlín 4:2 a ztrácí bod na první Mönchengladbach, který má utkání k dobru. V dresu poraženého celku odehrál celý zápas záložník Vladimír Darida."/>
  </head>
  <body>
    <article>
      <h1>Koubek chytil penaltu a pomohl Augsburgu k výhře</h1>
      <address><time datetime="2019-11-09T17:55:00+00:00">09 Nov 2019, 17:55</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Brankář Tomáš Koubek pomohl fotbalistům Augsburgu chycenou penaltou v německé lize k vítězství 1:0 v Paderbornu. Hosté vyhráli po šesti zápasech. Lipsko bez zraněného Patrika Schicka zvítězilo na hřišti Herthy Berlín 4:2 a ztrácí bod na první Mönchengladbach, který má utkání k dobru. V dresu poraženého celku odehrál celý zápas záložník Vladimír Darida.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573254981_P201911090017301.jpg"/>
        </figure>
        <figure>
          <img src="https://i3.cn.cz/6/1573255099_P201911090018101.jpg"/>
        </figure>
        <figure>
          <img src="https://i3.cn.cz/6/1573255131_P201911090018601.jpg"/>
        </figure>
        <figure>
          <img src="https://i3.cn.cz/6/1573255192_P201911090019201.jpg"/>
        </figure>
        <figure>
          <img src="https://i3.cn.cz/6/1573318660_P201911090495701.jpg"/>
        </figure>
      </slideshow>
      <p>Koubek se vyznamenal v sedmé minutě, když vystihl směr penalty Klause Gjasuly a zabránil mu ve skórování. Vítězný gól Augsburgu padl v 41. minutě díky Philippu Maxovi, který z přímého kopu zakroutil míč ukázkově k tyči. Pro Koubka to bylo druhé bundesligové utkání s čistým kontem.</p>
      <p>Od 75. minuty naskočil do hry v dresu hostů záložník Jan Morávek. Naopak stoper Augsburgu Marek Suchý kvůli zranění znovu chyběl.</p>
      <p>Lipsko prohrávalo od 32. minuty, ale do konce prvního poločasu stav otočilo. Nejdříve vyrovnal z penalty Timo Werner a v první minutě nastavení dokonal zvrat Marcel Sabitzer. V závěru druhého poločasu přidali další branky hostů Kevin Kampl a znovu Werner, který je s 11 góly druhým nejlepším střelcem soutěže za Robertem Lewandowským z Bayernu (14). Konečný výsledek stanovil domácí útočník Davie Selke. Hertha prohrála v lize potřetí za sebou.</p>
      <p>Schalke doma remizovalo s Düsseldorfem 3:3. Domací třikrát vedli, ale za hosty vždy odpověděl Rouwen Hennings, jenž zaznamenal hattrick.</p>
      <p>Nováček Union Berlín podruhé za sebou zvítězil. Z Mohuče si odvezl výhru 3:2. Union vedl po 51 minutách o tři branky, o což se dvěma trefami postaral Sebastian Andersson. Domácí, kteří v minulém kole prohráli v Lipsku 0:8, se v závěru přiblížili na rozdíl jediného gólu, ale vyrovnat se jim nepovedlo.</p>
      <p>Hoffenheim s českým fotbalistou Pavlem Kadeřábkem v základní sestavě vyhrál v páteční předehrávce díky penaltě v osmé nastavené minutě 2:1 v Kolíně nad Rýnem. Tým s aktuálně nejlepší formou v soutěži si připsal už páté vítězství za sebou a v neúplné tabulce se posunul na druhé místo dva body za vedoucí Mönchengladbach.</p>
      <p>Nováček Kolín nad Rýnem zůstal po osmé porážce v sezoně předposlední a hned po zápase ukončil smlouvu se sportovním ředitelem Arminem Vehem. Propuštění podle médií nejspíš nemine ani trenéra Achima Beierlorzera.</p>
      <p>Kolín měl přitom zápas dobře rozehraný a od 34. minuty vedl po trefě Kolumbijce Jhona Córdoby. Hned tři minuty po přestávce však vyrovnal střídající Sargis Adamjan a v šesté nastavené minutě byl tento arménský reprezentant faulován v pokutovém území. Rozhodčí po konzultaci s videem nařídil penaltu, kterou proměnil Jürgen Locadia a zajistil Hoffenheimu v součtu s pohárem šestou výhru v řadě, což je nový klubový rekord.</p>
      <h4>Německá fotbalová liga - 11. kolo:</h4>
      <p><i>Pátek:</i> Kolín nad Rýnem - Hoffenheim 1:2 (34. Córdoba - 48. Adamjan, 90.+8 Locadia z pen.).</p>
      <p><i>Sobota: </i>Hertha Berlín - Lipsko 2:4 (32. Mittelstädt, 90.+2 Selke - 38. z pen. a 90.+1 Werner, 45.+1 Sabitzer, 86. Kampl), Mohuč - Union Berlín 2:3 (81. Onisiwo, 90.+4 Brosinski - 45.+3 a 51. Andersson, 30. Ingvartsen), Paderborn - Augsburg 0:1 (41. Max), Schalke - Düsseldorf 3:3 (33. Caligiuri, 67. Kabak, 79. Serdar - 62. z pen., 74. a 85. Hennings),</p>
      <p>18:30 Bayern Mnichov - Dortmund.</p>
      <p>
        <i>Neděle:</i>
      </p>
      <p>13:30 Mönchengladbach - Brémy,</p>
      <p>15:30 Wolfsburg - Leverkusen,</p>
      <p>18:00 Freiburg - Eintracht Frankfurt.</p>
      <p>
        <b>Tabulka:</b>
      </p>
      <ul>
        <li>1. | Mönchengladbach | 10 | 7 | 1 | 2 | 21:10 | 22</li>
        <li>2. | Lipsko | 11 | 6 | 3 | 2 | 29:12 | 21</li>
        <li>3. | Hoffenheim | 11 | 6 | 2 | 3 | 16:14 | 20</li>
        <li>4. | Dortmund | 10 | 5 | 4 | 1 | 23:11 | 19</li>
        <li>5. | Schalke | 11 | 5 | 4 | 2 | 20:14 | 19</li>
        <li>6. | Bayern Mnichov | 10 | 5 | 3 | 2 | 25:16 | 18</li>
        <li>7. | Freiburg | 10 | 5 | 3 | 2 | 19:12 | 18</li>
        <li>8. | Eintracht Frankfurt | 10 | 5 | 2 | 3 | 21:15 | 17</li>
        <li>9. | Wolfsburg | 10 | 4 | 5 | 1 | 11:8 | 17</li>
        <li>10. | Leverkusen | 10 | 4 | 3 | 3 | 15:15 | 15</li>
        <li>11. | Union Berlín | 11 | 4 | 1 | 6 | 13:17 | 13</li>
        <li>12. | Brémy | 10 | 2 | 5 | 3 | 17:21 | 11</li>
        <li>| Hertha Berlín | 11 | 3 | 2 | 6 | 17:21 | 11</li>
        <li>14. | Düsseldorf | 11 | 3 | 2 | 6 | 15:19 | 11</li>
        <li>15. | Augsburg | 11 | 2 | 4 | 5 | 13:24 | 10</li>
        <li>16. | Mohuč | 11 | 3 | 0 | 8 | 12:30 | 9</li>
        <li>17. | Kolín nad Rýnem | 11 | 2 | 1 | 8 | 10:23 | 7</li>
        <li>18. | Paderborn | 11 | 1 | 1 | 9 | 11:26 | 4</li>
      </ul>
    </article>
  </body>
</html>