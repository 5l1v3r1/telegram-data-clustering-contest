<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639053/%DB%8C%DA%A9-%D9%81%D8%B9%D8%A7%D9%84-%D8%AA%D9%88%D8%A6%DB%8C%D8%AA%D8%B1%DB%8C-%D8%B3%D8%B9%D9%88%D8%AF%DB%8C-%D8%B2%DB%8C%D8%B1-%D8%B4%DA%A9%D9%86%D8%AC%D9%87-%D8%AC%D8%A7%D9%86-%D8%A8%D8%A7%D8%AE%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T17:00:00+00:00"/>
    <meta property="og:title" content="یک فعال توئیتری سعودی زیر شکنجه جان باخت"/>
    <meta property="og:description" content="یک فعال توئیتری که موارد نقض حقوق بشر در عربستان سعودی را افشا می‌کرد، پس از ماه‌ها بازداشت، زیر شکنجه جان داده است."/>
  </head>
  <body>
    <article>
      <h1>
        <a href="https://www.bultannews.com/fa/news/639053/%DB%8C%DA%A9-%D9%81%D8%B9%D8%A7%D9%84-%D8%AA%D9%88%D8%A6%DB%8C%D8%AA%D8%B1%DB%8C-%D8%B3%D8%B9%D9%88%D8%AF%DB%8C-%D8%B2%DB%8C%D8%B1-%D8%B4%DA%A9%D9%86%D8%AC%D9%87-%D8%AC%D8%A7%D9%86-%D8%A8%D8%A7%D8%AE%D8%AA">یک فعال توئیتری سعودی زیر شکنجه جان باخت</a>
      </h1>
      <h2>یک فعال توئیتری که موارد نقض حقوق بشر در عربستان سعودی را افشا می‌کرد، پس از ماه‌ها بازداشت، زیر شکنجه جان داده است.</h2>
      <address><time datetime="2019-11-09T17:00:00+00:00">09 Nov 2019, 17:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هنوز بیش از چند روز از افشای جاسوسی دولت سعودی از شرکت <b>توئیتر</b> نمی‌گذرد که منابع خبری از کشته شدن یک <b>فعال توئیتری عربستانی</b> زیر بار <b>شکنجه</b> خبر دادند.</p>
      <p>روزنامه انگلیسی «<a href="https://metro.co.uk/2018/11/09/twitter-gave-saudi-arabia-information-about-journalist-who-ended-up-dead-8123873/">مترو</a>» نوشته است که «ترکی الجاسر» روزنامه‌نگار عربستانی که از اسفند ماه سال گذشته در زندان به سر می‌برد، تحت شکنجه کشته شده است. او متهم بود که با نام کاربری «کشکول» در توئیتر دست به افشای اطلاعات خانواده پادشاهی در عربستان می‌زد.</p>
      <p>این روزنامه همچنین فاش کرد که دستگیری وی در پی جاسوسی دولت سعودی از دفتر توئیتر در شهر دبی امارات صورت گرفت و اطلاعات شخصی وی بدین گونه برای ریاض کشف شد.</p>
      <p>«ترکی الجاسر» در صفحه توئیتر خود به موارد نقض حقوق بشر در عربستان سعودی می‌پرداخت و موجب عصبانیت حاکمان سعودی شده بود.</p>
      <p>در همین حال روزنامه «الخلیج الجدید» نیز نوشت که «سعود القحطانی» مشاور پیشین دیوان پادشاهی که مسئول «ارتش سایبری» سعودی نیز بود و متهم به دست داشتن در قتل «جمال خاشقچی» است، در زمان مسئولیت خویش مرکز جاسوسی سایبری تشکیل داده بود و روابطی نیز با دفتر شرکت توئیتر در دبی داشت.</p>
      <p>از این رو بسیاری از معارضان دولت سعودی معتقدند که توئیتر دیگر مکان امنی برای آنها جهت ابراز عقایدشان نیست.</p>
      <p>کشته شدن این فعال توئیتری و افشای جاسوسی از دفتر شرکت توئیتر در دبی در حالی است که وزارت دادگستری آمریکا روز چهارشنبه هفته گذشته دو کارمند سابق توئیتر به نام‌های «احمد المطیری» و «علی آل زباره» را متهم به جاسوسی برای عربستان سعودی کرد. دو کارمندی که اطلاعات کاربران توئیتر به خصوص معارضان را در اختیار دولت سعودی قرار می‌دادند.</p>
      <p>یک روز پیش از آن نیز پلیس آمریکا فردی به نام «احمد ابویاما» را در کناز منزلش به جرم جاسوسی برای دولت سعودی در توئیتر بازداشت کرد.</p>
      <p>انتهای پیام/ص</p>
    </article>
  </body>
</html>