<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/malayali-connection-linked-to-ayodhya-dispute-history353.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T17:15:00+00:00"/>
    <meta property="og:title" content="അയോധ്യാക്കേസും മലയാളി ജില്ലാ മജിസ്‌ട്രേറ്റും തമ്മിലെന്താണു ബന്ധം? നെഹ്‌റുവിന്റെ നിര്‍ദ്ദേശത്തെപ്പോലും അവഗണിച്ച ആ സംഭവം ഇങ്ങനെയാണ്"/>
    <meta property="og:description" content="Ayodhya Verdict Bjp Hindu Mahasabha Indian Police Supreme Court Uttar Pradesh India ന്യൂദല്‍ഹി: അയോധ്യാക്കേസില്‍ ശനിയാഴ്ച സുപ്രീംകോടതി വിധി പ്രഖ്യാപിച്ചപ്പോള്‍, അതിനോടൊപ്"/>
  </head>
  <body>
    <article>
      <h1>അയോധ്യാക്കേസും മലയാളി ജില്ലാ മജിസ്‌ട്രേറ്റും തമ്മിലെന്താണു ബന്ധം? നെഹ്‌റുവിന്റെ നിര്‍ദ്ദേശത്തെപ്പോലും അവഗണിച്ച ആ സംഭവം ഇങ്ങനെയാണ്</h1>
      <address><time datetime="2019-11-09T17:15:00+00:00">09 Nov 2019, 17:15</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാക്കേസില്‍ ശനിയാഴ്ച സുപ്രീംകോടതി വിധി പ്രഖ്യാപിച്ചപ്പോള്‍, അതിനോടൊപ്പം തന്നെ ചര്‍ച്ചയാകേണ്ട ഒരു പേരുണ്ട്. അതും ഒരു മലയാളിയുടെ പേര്, കെ.കെ നായര്‍. 1949-ല്‍ വിഗ്രഹം കണ്ടെടുക്കുന്ന കാലത്തെ ഫൈസാബാദ് ജില്ലാ മജിസ്‌ട്രേറ്റായിരുന്നു കെ.കെ നായര്‍.</p>
      <p>അതുവരെ ബാബ്‌റി മസ്ജിദ് എന്നറിയപ്പെട്ടിരുന്ന സ്ഥലത്ത് ആരാധന നടത്താന്‍ ഹിന്ദു മഹാസഭയ്ക്ക് അനുമതി നല്‍കിയ ജില്ലാ മജിസ്‌ട്രേറ്റ് കൂടിയാണ് ആലപ്പുഴ കൈനകരി സ്വദേശിയായ കെ.കെ നായര്‍. ആ സംഭവം ഇങ്ങനെ:</p>
      <p>1949 ഡിസംബര്‍ 22-നും 23-നുമാണ് ബാബ്‌റി മസ്ജിദില്‍ രണ്ടു വിഗ്രഹങ്ങള്‍ കണ്ടെത്തുന്നത്, രാമന്റെയും സീതയുടെയും. 22-ന് രാത്രി 11 മണിക്കാണു വിഗ്രഹം പള്ളിയിലെത്തിച്ചതെന്നു പിന്നീട് പൊലീസ് കുറ്റപത്രത്തില്‍ എഴുതിയിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഉദ്ധാരക് ബാബയെന്ന ബാബ അഭിറാം ദാസും ഇന്ദുശേഖര്‍ ഷാ, യുഗല്‍ കിഷോര്‍ ഷാ എന്നീ സഹോദരന്മാരും ചേര്‍ന്നെത്തിച്ചു എന്നാണ് കേസ്. ബാബാ അഭിരാം ദാസ് നേരിട്ടാണു വിഗ്രഹം സ്ഥാപിച്ചതെന്ന് ഇവരുടെ സഹായിയായിരുന്ന ദാസ് പരമഹംസ പിന്നീട് മൊഴി നല്‍കി.</p>
      <related>
        <a href="https://www.doolnews.com/owaisi-not-sc-will-visit-ayodhya-on-nov-24-says-uddhav-thackeray.html?utm_source=doolnews&amp;utm_medium=related"/>
      </related>
      <p>23-നു പുലര്‍ച്ചെ നാലുമണിക്കു ജില്ലാ മജിസ്‌ട്രേറ്റ് കെ.കെ നായര്‍ മസ്ജിദിലെത്തി. പക്ഷേ പൊലീസിനെയോ സര്‍ക്കാരിനെയോ വിവരമറിയിച്ചതാകട്ടെ, രാവിലെ ഒമ്പതു മണിക്കും. ഈ സമയത്തുതന്നെ ഹിന്ദു മഹാസഭ ക്ഷേത്രം കൈയടക്കിയിരുന്നു.</p>
      <p>പൊലീസെത്തുമ്പോള്‍ ഭജന ചൊല്ലിയിരുന്നത് കെ.കെ നായരുടെ ഭാര്യ ശകുന്തളാ നായരായിരുന്നുവെന്നാണ് എഫ്.ഐ.ആര്‍. ഹിന്ദു മഹാസഭാ നേതാവ് കൂടിയായിരുന്ന ശകുന്തളാ നായര്‍ ഉത്തര്‍പ്രദേശ് സ്വദേശിനി കൂടിയാണ്. 1952-ലെ ആദ്യ തെരഞ്ഞെടുപ്പില്‍ത്തന്നെ ഗോണ്ടയില്‍ നിന്ന് ഹിന്ദു മഹാസഭയുടെ ടിക്കറ്റില്‍ മത്സരിച്ച് ലോക്‌സഭയിലെത്തി.</p>
      <p>വിഗ്രഹം കണ്ടെടുത്ത സംഭവത്തില്‍ നായരെ വിമര്‍ശിച്ച് അന്നത്തെ പ്രധാനമന്ത്രിയായിരുന്ന ജവഹര്‍ലാല്‍ നെഹ്‌റു എഴുതിയ മൂന്നു കത്തുകള്‍ പില്‍ക്കാലത്തു പുറത്തുവന്നു.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>1538-ല്‍ ഇന്ത്യയിലെത്തിയ ബാബര്‍ സ്ഥാപിച്ച പള്ളിയുടെ പേരില്‍ 400 വര്‍ഷങ്ങള്‍ക്കു ശേഷമുള്ള അവകാശവാദം അംഗീകരിക്കുന്നതു ചരിത്രനിഷേധമാണെന്നായിരുന്നു നെഹ്‌റു കത്തില്‍ പറഞ്ഞത്. ചരിത്രത്തില്‍ ഇങ്ങനെ പല മാറ്റങ്ങളും സംഭവിച്ചിട്ടുണ്ടെന്നും ഐതിഹ്യങ്ങളുടെ പേരിലുള്ള കടന്നാക്രമണം പുതിയ കാലത്ത് അംഗീകരിക്കാനാവില്ലെന്നും നെഹ്‌റു എഴുതി.</p>
      <related>
        <a href="https://www.doolnews.com/hareesh-vasudevan-about-ayodhya-verdict.html?utm_source=doolnews&amp;utm_medium=related"/>
      </related>
      <p>വിഗ്രഹങ്ങള്‍ സരയൂ നദിയില്‍ എറിയണമെന്ന് നെഹ്‌റു ഫോണിലൂടെ അന്നത്തെ ഉത്തര്‍പ്രദേശ് മുഖ്യമന്ത്രിയായിരുന്ന ജെ.ബി പന്തിനോടു നിര്‍ദ്ദേശിച്ചിരുന്നു. അദ്ദേഹത്തിന്റെ നിര്‍ദ്ദേശം അനുസരിച്ച് ചീഫ് സെക്രട്ടറി അത് നായരെ ചുമതലപ്പെടുത്തി. എന്നാല്‍ ജനക്കൂട്ടം അക്രമാസക്തമാകും എന്നതിനാല്‍ ഉത്തരവ് പാലിക്കാനാകില്ലെന്നായിരുന്നു നായര്‍ സ്വീകരിച്ച നിലപാട്.</p>
      <p>1952-ലെ ലോക്‌സഭാ തെരഞ്ഞെടുപ്പിനു ശേഷം നായര്‍ സിവില്‍ സര്‍വീസില്‍ നിന്നു രാജിവെച്ചു. വിഗ്രങ്ങള്‍ കണ്ടെത്തുന്നതിന് ഒരുദിവസം മുന്‍പ് ഡിസംബര്‍ 21-ന് അയോധ്യയിലെ ജാംബവന്ത് ക്വിലയില്‍ വെച്ച് വിഗ്രഹം സ്ഥാപിച്ചവരുമായി നായര്‍ കൂടിക്കാഴ്ച നടത്തിയെന്ന പൊലീസ് റിപ്പോര്‍ട്ടിലെ പരാമര്‍ശമായിരുന്നു രാജിക്കു കാരണം. ആ പരാമര്‍ശം വന്‍ വിവാദമായിരുന്നു.</p>
      <p>സുപ്രീംകോടതിയില്‍ അയോധ്യാക്കേസില്‍ വാദം നടക്കവെ അഭിഭാഷകനായ രാജീവ് ധവാന്റെ വാദത്തില്‍ ഇക്കാര്യം പറയുകയുണ്ടായി. ‘മസ്ജിദിനുള്ളില്‍ വിഗ്രഹം സ്വയംഭൂവായതല്ല. അത് ആസൂത്രിതമായി അകത്തുകടത്തിയതാണ്.</p>
      <p>മസ്ജിദിനകത്തു സ്ഥാപിച്ച വിഗ്രഹങ്ങള്‍ എടുത്തുമാറ്റാന്‍ പ്രത്യേക നിര്‍ദ്ദേശമുണ്ടായിട്ടും ഒത്തുകളിച്ച കെ.കെ നായര്‍ അതിന് അനുവദിച്ചില്ല. നായര്‍ക്ക് അതിനു പ്രത്യുപകാരമായി ബി.ജെ.പിയുടെ മുന്‍രൂപമായ ജനസംഘം പാര്‍ലമെന്റ് സീറ്റ് നല്‍കി.’- ധവാന്‍ പറഞ്ഞു.</p>
      <related>
        <a href="https://www.doolnews.com/tapsee-pannu-react-on-ayodhya-verdict123.html?utm_source=doolnews&amp;utm_medium=related"/>
      </related>
      <p>നാലാം ലോക്‌സഭയിലേക്കു നടന്ന തെരഞ്ഞെടുപ്പില്‍ ജനസംഘം സ്ഥാനാര്‍ഥിയായി മത്സരിച്ച് നായര്‍ ജയിച്ചുകയറിയിരുന്നു. ശകുന്തള ഒന്ന്, മൂന്ന്, നാല് ലോക്‌സഭകളില്‍ അംഗമായിരുന്നു.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>