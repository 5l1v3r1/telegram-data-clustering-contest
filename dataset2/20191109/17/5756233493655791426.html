<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620649/%D8%AF%D8%B1%DA%AF%DB%8C%D8%B1%DB%8C-%D9%85%D8%A7%D9%84%DA%A9%D8%A7%D9%86-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%AF%D9%BE%D9%88-%D8%B4%D8%AF%D9%87-%D8%A8%D8%A7-%D9%85%D8%AF%DB%8C%D8%B1%D8%A7%D9%86-%D9%85%D9%86%D8%B7%D9%82%D9%87-%D8%A2%D8%B2%D8%A7%D8%AF%D8%A7%D8%B1%D9%88%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T17:20:00+00:00"/>
    <meta property="og:title" content="درگیری مالکان خودروهای دپو شده با مدیران منطقه آزاداروند"/>
    <meta property="og:description" content="جمعی از مالکان خودروهای دپو شده در بندر خرمشهر روز سه‌شنبه در اعتراض به ترخیص نشدن خودروهای خود، با مدیران منطقه آزاداروند درگیر شدند."/>
  </head>
  <body>
    <article>
      <h1>درگیری مالکان خودروهای دپو شده با مدیران منطقه آزاداروند</h1>
      <address>
        <time datetime="2019-11-09T17:20:00+00:00">09 Nov 2019, 17:20</time>
      </address>
      <p>
        <i>جمعی از مالکان خودروهای دپو شده در بندر خرمشهر روز سه‌شنبه در اعتراض به ترخیص نشدن خودروهای خود، با مدیران منطقه آزاداروند درگیر شدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>بیش از ۵۰ نفر از مالکان خودروی دپو شده در بندر خرمشهر با تجمع در مقابل ساختمان سازمان منطقه آزاد اروند وارد سرسرای اجتماعات این منطقه شده و پس از شکستن در شیشه‌ای، با چند تن از مدیران این منطقه درگیر شدند.</p>
      <p>به گفته این افراد، مسئولان منطقه آزاد اروند با وجود برگزاری چندین نشست برای برطرف کردن موانع ترخیص خودروهای وارده شده به منطقه آزاد، تاکنون به وعده‌های خود عمل نکرده‌اند.</p>
      <figure>
        <img src="https://aftabnews.ir/files/fa/news/1398/8/18/357107_429.jpg"/>
      </figure>
      <p>گفته می‌شود در این درگیری ۲ نفر از صاحبان خودرو که یکی از آنها جانباز ۷۰ درصد است از ناحیه سر و دست مصدوم شدند اما مسئولان منطقه آزاد مدعی هستند آنها خودزنی کرده‌اند.</p>
      <p>این تجمع پس از ساعتی با دخالت ماموران انتظامی خاتمه یافت.</p>
      <p>مدیرگمرک سازمان منطقه آزاد اروند در این باره گفت: ۲۲۷ دستگاه خودرو از سال ۹۶ تاکنون در بندر خرمشهر وجود دارد که مصوبه هیات وزیران موجب ترخیص نشدن این خودروها شده است.</p>
      <p>محمد ادیبی کیا افزود: به منظور برطرف شدن مشکل ترخیص خودروهای دپو شده در بندر خرمشهر پیگیری مکرر در تمام سطوح توسط سازمان منطقه آزاد اروند، دبیر شورای عالی مناطق آزاد کشور و برخی از وزارتخانه‌ها انجام شده است.</p>
      <p>وی بیان کرد: تمام مسایل و مشکلات به همراه فهرست و مستندات خودروها به مدیران مربوطه به ریز جزییات منتقل شده است.</p>
      <p>ادیبی کیا ادامه داد: در آخرین پیگیری مقرر شد که مشکل ۷۳ دستگاه خودرو سریعتر از بقیه خودروها برای ترخیص برطرف شود.</p>
      <p>به گزارش ایرنا مالکان خودروهای اروندی که مدت ۲ سال است خودروهای آنها در گمرک و بندر خرمشهر دپو شده و ترخیص نمیشود بارها دست به تجمع زده و خواستاربرطرف شدن مشکل ترخیص خودروهای خود شدند.</p>
      <p>منطقه آزاد اروند با مساحت ۳۷ هزار و ۴۰۰ هکتار در شمال غربی خلیج فارس شامل شهرهای آبادان، خرمشهر و مینوشهر (جزیره مینو) است که در محل تلاقی ۲ رودخانه اروند رود و کارون واقع است. این منطقه در همجواری با کشورهای عراق و کویت است که با داشتن ظرفیتی از قبیل حمل و نقل جاده ای، ریلی، دریایی و هوایی از اهمیت ویژه ای برخوردار است.</p>
    </article>
  </body>
</html>