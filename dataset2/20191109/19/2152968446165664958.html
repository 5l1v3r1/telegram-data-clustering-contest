<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T19:00:00+00:00"/>
    <meta property="og:title" content="Съботен бис: Мис Плеймейт - земеделие и силикон, и палци за Ванката"/>
    <meta property="og:description" content="И още - мухите при Слави и къде бележи Десподов? | Dnes.bg"/>
  </head>
  <body>
    <article>
      <h1>Съботен бис: Мис Плеймейт - земеделие и силикон, и палци за Ванката</h1>
      <h2>И още - мухите при Слави и къде бележи Десподов?</h2>
      <address><time datetime="2019-11-09T19:00:00+00:00">09 Nov 2019, 19:00</time> by <a rel="author" href="https://www.dnes.bg/author/217" target="_blank">Александър Попов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251655-middle.jpg"/>
        </figure>
        <p>Къде бележи Десподов - при кака Мария? Снимка: Lap.bg</p>
        <p>1<a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image2#photo">2</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image3#photo">3</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image4#photo">4</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image5#photo">5</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image6#photo">6</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image7#photo">7</a></p>
        <p>Първият бис тази седмица е за футболист номер едно на България Кирил Десподов. Бившият нападател на Литекс и ЦСКА-София се опитва да възражда кариерата си на футболния терен в Австрия, след като беше закотвен на резервната скамейка в Италия. За разлика от футбола, където тепърва се доказва зад граница, Десподов е машина на любовния фронт.</p>
        <p>22-годишният футболист сподели селфи с целувка с текст върху нея "You know". Коя е изгората му обаче остава загадка. Според слуховете Кирчо бележи при Мара Отварачката, но нито един от двамата не е дал знак, че това е истина.</p>
        <p>Докато Десподов си споделя сърчица в Instagram, кака му Мария извади нов клип, в който също участва футболист. Във видеото към "Липсваш, мило мое" неувяхващото миньонче си партнира с Даниел Златков, известен още като пернишкия Роналдо. Двамата се засякоха в шоуто за обеднели звезди VIP Brother.</p>
        <p>Според слуховете заглавието към парчето обаче не е насочено към Киро Десподов, а към починалия наскоро месарски бос Ангел Тенев - Свинаря. Той често помагаше финансово на фолкзвезди, а клюките го свързваха и като любовник на Мария.</p>
        <p>Феновете обаче не се интересуват от мелодрамите около песента и на кого е посветена. Те оплюха текста на парчето, танците на Мария и обобщиха, че този път песента не й се е получила.</p>
        <p>Докато сме още на футболна вълна, да споменем с няколко думи и Валери Божинов, който е резерва дори в Ботев Враца. По-голямата му драма обаче е, че някой му хакнал страницата в Instagram. Според една от версиите извършител на кибер атаката е бивше "малко коте" на Божинката, а целта - отмъщение. Подобни подозрения имал и Валери, тъй като преди време профилът на приятелката му Биляна Дол също бе хакнат.</p>
        <p>Със сигурност сред заподозрените не е плеймейтката Нора Недкова. За разлика от инфлуенсъра Валери, тя имаше повод да почерпи. Недкова вече е горда собственичка на диплома от Нов български университет, а специалността е "Маркетинг".</p>
        <p>"Всеки, който си поставя ясни цели и продължава да обновява своите знания и умения, ще бъде много по-успешен от тези, които не го правят! Винаги ще има хора, за които няма да сте достатъчно добри, но важното е да бъдете удовлетворени от самите себе си! Аз съм! Благодаря на семейството ми за подкрепата!", написа в социалната мрежа варненката и се похвали с фотосите с тога и шапка.</p>
        <p>И ние сме благодарни, че зад екстеншъните и силикона на плеймейтките се крие не просто талант за танц по монокини, но и шанс родната икономика да дръпне. Ще припомним, че Русата Златка има тапия за застраховател, а Черната е дипломиран финансист. </p>
        <p>Тук е мястото да представим и новата Мис Плеймейт - Михаела Тодорова от Казанлък. Тя била модел на "Плейбой" още миналата година, но едва след подкрепата на мама и тате решила да се яви на конкурса. Хвала на такива родители, за които този конкурс е трамплин към каквото и да било...</p>
        <anchor name="photo">
          <figure>
            <img src="https://img-cdn.dnes.bg/d/images/slideshows/0000251324-middle.jpg"/>
          </figure>
          <p>Снимка: Хайлайф</p>
          <p>1<a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image2#photo">2</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image3#photo">3</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image4#photo">4</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image5#photo">5</a><a href="https://www.dnes.bg/index/2019/11/09/syboten-bis-mis-pleimeit-zemedelie-i-silikon-i-palci-za-vankata.429084,image6#photo">6</a></p>
          <p>Иначе блондинката можела да се похвали с 350 кубика силикон в гърдите. Явно това е най-важното... А в бъдеще щяла да поеме семейния бизнес, свързан със земеделие. Ами, това е - силиконът превзема и селското стопанство. Бъдещата земеделка можете да видите в галерията ни.</p>
          <p>Тази седмица много активна в социалните мрежи бе фолкпевицата Луна. Застаряващата звезда изуми последователите си с лъжата, че била на 37 години (виж в галерията). Най-вероятно на тези години е била в последните години на миналия век, когато достигна до някаква средна разпознаваемост в най-масовия жанр.</p>
          <p>През последните години тя приковава вниманието към себе си с участието в риалити предавания, както и с желанието й да бъде президент. Последното само медиците могат да го обяснят. Иначе Луна се похвали с младо гадже - Горан, но бързо започна да го клепа, че е наркоман, крадец, стерилен и комарджия.</p>
          <p>Завършваме с една от големите новини за родния шоубизнес - тръгна телевизията на Слави. Вярно, с една-две мухи в зле осветено студио, но тръгна. Мнозина сравниха телевизията с кабеларка от началото на демокрацията, но все пак трябва да бъдем толерантни и да дадем време на новата медия.</p>
          <p>В социалните мрежи обаче неоснователно започна атака към Ванката, който съобщава времето. Лафът, че получаваш него, когато поръчаш Никол Станкулова от "Али Експрес", е абсолютно незаслужен. Крайно време е мъжете да се заглеждат в прогнозата, а не в говорителките на времето. Те са синоптички толкова, колкото и Иван Атанасов. А ако се вярва на метриките на Трифонов - прогнозата на Ванката е гледана от 753 000 души. Гледах го и аз в един от дните и единствената ми забележка е, че каза температурите само в София и Кърджали, а после мина към Европа. А когато той говори акцент са градусите...</p>
        </anchor>
      </anchor>
    </article>
  </body>
</html>