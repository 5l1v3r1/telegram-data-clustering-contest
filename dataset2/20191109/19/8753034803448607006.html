<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/utenriks/i/GGXggl/stoltenberg-besoeker-trump-til-uka"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T19:35:48+00:00"/>
    <meta property="og:title" content="Stoltenberg besøker Trump til uka"/>
    <meta property="og:description" content="NATO-sjef Jens Stoltenberg skal torsdag besøke president Donald Trump i Washington, opplyser Det hvite hus."/>
  </head>
  <body>
    <article>
      <h1>Stoltenberg besøker Trump til uka</h1>
      <h2>NATO-sjef Jens Stoltenberg skal torsdag besøke president Donald Trump i Washington, opplyser Det hvite hus.</h2>
      <address><time datetime="2019-11-09T19:35:48+00:00">09 Nov 2019, 19:35</time> by <a rel="author">NTB-DPA</a></address>
      <p>På agendaen står samtaler om innsatsen for å øke medlemslandenes forsvarsbudsjetter og bedre byrdefordelingen, heter det fra Washington lørdag.</p>
      <p>Den amerikanske presidenten har lagt press på sine NATO-allierte for å få dem til å bidra med en større andel av alliansens forsvarskostnader.</p>
      <p>Trump vil i møtene med Stoltenberg også ta opp viktigheten av jobbe videre med antiterrorvirksomhet, beskyttelse av 5G-nettverk og å bygge opp forsvarsverket mot dataangrep, ifølge Det hvite hus.</p>
      <p>I en tale i Berlin torsdag sa Stoltenberg at han forventer at de allierte innfrir sine forpliktelser til økte forsvarsbudsjetter.</p>
      <p>– Ikke fordi USA krever det, men fordi frihet ikke er gratis, sa NATO-sjefen i forkant av 30-årsmarkeringene for Berlinmurens fall.</p>
      <h3>«Hjernedød» allianse</h3>
      <p>Stoltenbergs forestående besøk i Washington skjer en uke etter at The Economist publiserte et oppsiktsvekkende intervju med Frankrikes president Emmanuel Macron.</p>
      <p>– Det vi nå opplever, er at NATO-alliansen er hjernedød, sa Macron til det britiske nyhetsmagasinet.</p>
      <p>Han insisterte på at Europa må begynne å tenke strategisk på seg selv som en geopolitisk makt for å ikke miste kontrollen over egen skjebne. USA viser tegn til å snu ryggen til Europa, mener Macron.</p>
      <p>– Hvis vi ikke våkner opp, er det en betydelig risiko for at vi i det lange løp vil forsvinne geopolitisk, sa Macron.</p>
      <h3>– NATO er sterkt</h3>
      <p>Stoltenberg tok i likhet med Tysklands statsminister Angela Merkel avstand fra Macrons påstand sist torsdag.</p>
      <p>– NATO er sterkt, og USA, Nord-Amerika og Europa, vi gjør mer sammen enn vi har gjort på et tiår, sa han.</p>
      <p>Stoltenberg advarte mot ethvert forsøk på å skape avstand mellom Europa og USA.</p>
      <p>– Det vil ikke bare kunne svekke alliansen, det transatlantiske båndet, det kan også splitte Europa. Så derfor må vi stå sammen, sa NATO-sjefen.</p>
    </article>
  </body>
</html>