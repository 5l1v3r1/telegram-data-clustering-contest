<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/mazura-ne-ekstraduyut-do-rosiji-novini-ukrajini-50052606.html"/>
    <meta property="og:site_name" content="НВ"/>
    <meta property="article:published_time" content="2019-11-09T19:48:00+00:00"/>
    <meta property="og:title" content="«Не актори російського сценарію». В польському Сеймі гарантували невинність затриманого Мазура"/>
    <meta property="og:description" content="Віцеспікерка Сейму Польщі Малґожата Ґошєвська запевняє, що затримання ветерана АТО Ігоря Мазура в Польщі є «технічним» кроком."/>
  </head>
  <body>
    <article>
      <h1>«Не актори російського сценарію». В польському Сеймі гарантували невинність затриманого Мазура</h1>
      <h2>Віцеспікерка Сейму Польщі Малґожата Ґошєвська запевняє, що затримання ветерана АТО Ігоря Мазура в Польщі є «технічним» кроком.</h2>
      <address>
        <time datetime="2019-11-09T19:48:00+00:00">09 Nov 2019, 19:48</time>
      </address>
      <p>Про це вона <a href="https://www.facebook.com/story.php?story_fbid=2462077650527438&amp;id=100001756818036">повідомила</a> у Facebook</p>
      <p>«Затримання на польському кордоні Ігоря Мазура є виключно технічним виконанням Республікою міжнародних угод та зобов’язань. Відважний громадянський активіст і ветеран війни на Донбасі, Грузії та Чечні став жертвою дій східних сусідів. Він був внесений російськими службами до реєстру затримань Інтерполу. Це — наочний приклад використання Кремлем інститутів міжнародного права для політичної помсти. Ми не можемо піддатися на провокацію. Ми не можемо бути акторами російського сценарію», − сказала Ґошєвська, додавши, що Польща зробила те, «що мусила».</p>
      <p>«Польська влада та суди ретельно розслідуватимуть цю справу, а я, зі свого боку, допомагаю і гарантую невинність Ігоря Мазура щодо російських звинувачень», − додала чиновниця.</p>
      <p>У суботу, 9 листопада, <a href="https://nv.ua/ukr/world/geopolitics/v-polshchi-zatrimali-ukrajinskogo-aktivista-novini-ukrajini-50052583.html">в Польщі за запитом Росії затримали співробітника Секретаріату Уповноваженого Верховної Ради України з прав людини Ігоря Мазура.</a></p>
      <p>На даний момент опрацьовується комплекс питань щодо захисту прав затриманого. За інформацією консульства, до 12 листопада суд в Польщі має обрати Мазуру запобіжний захід, після чого буде розглядатися питання про екстрадицію українця в РФ.</p>
    </article>
  </body>
</html>