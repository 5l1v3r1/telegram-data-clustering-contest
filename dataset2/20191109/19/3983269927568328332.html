<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-policia-blinda-la-via-laietana-per-impedir-el-pas-de-la-manifestacio-dels-cdr/noticia/2962195/"/>
    <meta property="og:site_name" content="CCMA"/>
    <meta property="article:published_time" content="2019-11-09T19:21:00+00:00"/>
    <meta property="og:title" content="La policia blinda la Via Laietana per impedir el pas de la manifestació dels CDR"/>
    <meta property="og:description" content="Sota el lema,&quot;Ho tornarem a fer&quot;, el CDR del Barcelonès s'han manifestat aquest dissabte a Barcelona, el dia de la jornada de reflexió de les eleccions generals del 10N."/>
  </head>
  <body>
    <article>
      <h1>La policia blinda la Via Laietana per impedir el pas de la manifestació dels CDR</h1>
      <address><time datetime="2019-11-09T19:21:00+00:00">09 Nov 2019, 19:21</time> by <a rel="author">Redacció</a></address>
      <p>Sota el lema,<b>"Ho tornarem a fer"</b>, el CDR del Barcelonès s'han manifestat aquest dissabte a Barcelona, el dia de la jornada de reflexió de les eleccions generals del 10N.</p>
      <p>L'acte ha començat més tard del previst, al <b>Passeig de Gràcia, cantonada amb Ronda Sant Pere</b>, molt a prop de<a href="https://www.ccma.cat/324/el-tsunami-democratic-sesten-amb-mes-de-300-actes-a-catalunya/noticia/2962167/"> la plaça Universitat on Tsunami Democràtic també ha celebrat el seu acte central</a> i on els <a href="https://www.ccma.cat/324/escissio-a-lacampada-de-placa-universitat-despres-duna-assemblea-tensa/noticia/2962090/">estudiants mantenen la seva acampada.</a> La policia, situada a la Ronda <b>ha impedit que els manifestants arranquessin la marxa </b>en direcció cap a plaça Urquinaona.</p>
      <p>De fet, la manifestació s'ha mogut molt ràpidament. En veure que els era impossible passar, els manifestants han baixat per la plaça Catalunya per mirar de caminar a través del <b>carrer Fontanella,</b> però hi havia cinc furgonetes que els barraven el pas.</p>
      <p> </p>
      <figure>
        <img src="https://www.ccma.cat/multimedia/jpg/2/6/1573329459562.jpg"/>
      </figure>
      <p> </p>
      <p>Aleshores, la gent de la marxa ha pujat fins a la Gran Via i a l'altura de Roger de Llúria han <b>llançat ous a la policia </b>que els impedia el pas.</p>
      <p>Els manifestants han continuat caminant fins<b> al carrer Girona</b> per mirar de trobar un forat que els permetés arribar fins a la plaça Urquinaona.</p>
      <p>Ha estat al carrer Ali Bei on <b>s'han arrossegat alguns contenidors</b>, els pocs que queden a la zona, i diversos comerços han tancat les portes. De fet, no estava previst que la manifestació passés per aquests carrers. <b>La marxa ja s'havia descontrolat completament. </b></p>
      <p>Els Mossos, en un determinat moment, han baixat de les furgonetes i han començat <b>a dispersar els manifestants.</b> Ha estat en el moment que han vist que s'estaven disposant els contenidors al mig del carrer. Una vegada han fet marxar la gent concentrada la policia <b>s'ha retirat. </b></p>
      <p> </p>
      <figure>
        <iframe data-src="https://twitter.com/alfcongostrina/status/1193238753587978247?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/alfcongostrina/status/1193240745475551233?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/marcjurado/status/1193247496178405377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Tot aquest pelegrinatge pels carrers del centre era per mirar de trobar un camí que els portés fins a la plaça Urquinaona que estava <b>totalment blindada</b> per la policia.</p>
      <p> </p>
      <figure>
        <img src="https://www.ccma.cat/multimedia/jpg/3/6/1573327025563.jpg"/>
      </figure>
      <p> </p>
      <p>La intenció final més probable era la <b>d'arribar a la comissaria de Via Laietana</b>, però els agents feien un escut protector molt difícil de salvar. Després de la dispersió dels manifestants al carrer Ali Bei, sembla que <b>la tranquil·litat ha tornat al Eixample</b> de Barcelona.</p>
      <p>La concentració d'avui ja havia posat en guàrdia els Mossos d'Esquadra i a la Policia Nacional des de bon començament i <b>s'havien tallat els accessos de les L1 i L4 de l'estació de plaça Urquinaona i Trafalgar:</b></p>
      <p> </p>
      <figure>
        <iframe data-src="https://twitter.com/TMBinfo/status/1193214712919531526?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>També han quedat afectades <b>15 línies d'autobús</b>. A causa de la manifestació hi ha hagut <b>problemes de trànsit </b>a bona part del centre de Barcelona.</p>
    </article>
  </body>
</html>