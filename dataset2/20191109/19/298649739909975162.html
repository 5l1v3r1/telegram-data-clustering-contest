<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/09/challenge-tour-grand-final-heisele-raggiunge-in-vetta-laporta-pn_20191109_00152/"/>
    <meta property="og:site_name" content="Askanews"/>
    <meta property="article:published_time" content="2019-11-09T19:01:42+00:00"/>
    <meta property="og:title" content="Challenge tour grand final: Heisele raggiunge in vetta Laporta"/>
    <meta property="og:description" content="Roma, 9 nov. (askanews) – Francesco Laporta (207 – 68 69 70, -6) è stato raggiunto dal tedesco Sebastian Heisele (207 – 71 69 67) in vetta alla classifica del Grand Final, ultimo dei 27 tornei nel calendario del Challenge Tour che si sta disputando sul percorso del Club de Golf Alcanada (par 71), a […]"/>
  </head>
  <body>
    <article>
      <h1>Challenge tour grand final: Heisele raggiunge in vetta Laporta</h1>
      <h2>In gioco le 'carte' per l'European Tour 2020</h2>
      <address>
        <time datetime="2019-11-09T19:01:42+00:00">09 Nov 2019, 19:01</time>
      </address>
      <figure>
        <img src="http://www.askanews.it/wp-content/uploads/2019/11/20191109_200125_A275F48A.jpg"/>
      </figure>
      <p>Roma, 9 nov. (askanews) – Francesco Laporta (207 – 68 69 70, -6) è stato raggiunto dal tedesco Sebastian Heisele (207 – 71 69 67) in vetta alla classifica del Grand Final, ultimo dei 27 tornei nel calendario del Challenge Tour che si sta disputando sul percorso del Club de Golf Alcanada (par 71), a Port d’Alcúdia nell’isola spagnola di Mallorca, al termine del quale si assegneranno ai primi 15 classificati nella Road To Mallorca (money list) le ‘carte’ per l’European Tour 2020.</p>
      <p>La coppia di testa ha un margine di due colpi sul francese Robin Sciot-Siegrest e sugli inglesi Matthew Jordan e Jack Senior (209, -4), e di quattro sul gallese Rhys Enoch (211, -2). Minime possibilità di conquistare il titolo per il tedesco Marcel Schneider, per il sudafricano Bryce Easton, per il gallese Oliver Farr e per il polacco Adrian Meronck, settimi con 212 (-1). E’ al 42° posto con 223 (77 72 74, +10) Lorenzo Scalise.</p>
      <p>Laporta, leader solitario nei primi due turni, ha realizzato tre birdie sulle prime 12 buche, poi ha rallentato con due bogey (70, -1) nel resto del tracciato permettendo l’aggancio al tedesco (67, -4, sei birdie, due bogey). Comunque con questa classifica il pugliese tornerebbe al comando della Road To Mallorca, dove attualmente è secondo. Peraltro sono fuori gioco i suoi più diretti concorrenti, impossibilitati a recuperare nel turno conclusivo: lo scozzese Calum Hill, numero uno, è 26° con 217 (+4), l’inglese Richard Bland (n. 3) e il francese Antoine Rozner (n. 5) sono 31.i con 218 (+5), e il transalpino Robin Roussel ha lo stesso punteggio di Scalise. Il montepremi di 420.000 euro.</p>
    </article>
  </body>
</html>