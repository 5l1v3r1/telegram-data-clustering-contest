<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/indiyski-sikkhi-v-pakistan-na-istorichesko-poklonenie-406308.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T19:50:27+00:00"/>
    <meta property="og:title" content="Индийски сикхи в Пакистан на историческо поклонение"/>
    <meta property="og:description" content="Коридорът, през който се преминава, беше открит от индийския премиер Нарендра Моди"/>
  </head>
  <body>
    <article>
      <h1>Индийски сикхи в Пакистан на историческо поклонение</h1>
      <address><time datetime="2019-11-09T19:50:27+00:00">09 Nov 2019, 19:50</time> by <a rel="author">"Стандарт"</a></address>
      <p> През т.нар. Картарпурски коридор, създаден за свързване на сикхските светини в Индия и Пакистан, стотици индийски сикхи започнаха да прекосяват границата с Пакистан, за да посетят едно от най-светите места на религията им в страната, предадоха Франс прес и ТАСС.</p>
      <p>Отварянето на коридора ще позволи на хиляди сикхи да участват без пакистанска виза в честванията на 550-ата годишнина от раждането на основателя на религията им Гуру Нанак (1469-1539 г.). Гробницата му се намира в пакистанското градче Картарпур на 4 км от границата.</p>
      <p>Коридорът беше открит днес от индийския премиер Нарендра Моди, който благодари на пакистанския премиер Имран Хан за сътрудничеството му.</p>
      <p>"Благодаря на Имран Хан за проявеното разбиране към чувствата на индийците и за сътрудничеството му. Отварянето на Картарпурския коридор преди 550-ата годишнина на Гуру Нанак ни изпълни с радост", каза Моди и приветства отправилите се по коридора първи 500 сикхски поклонници.</p>
      <p>Сред първите преминали по коридора беше бившият индийски премиер Манмохан Сингх. "Това е важен момент. Надявам се отношенията между Пакистан и Индия да се подобрят след отварянето на Картарпурския коридор", каза той.</p>
      <p>Смята се, че в света има около 30 милиона сикхи. От тях няколко милиона живеят в Индия, а около 20 000 - в Пакистан.</p>
      <p>Досега Картарпур беше труднодостъпен за индийските сикхи, които като повечето им сънародници са подложени на визови ограничения заради геополитическите напрежения между Индия и Пакистан.</p>
      <p> </p>
    </article>
  </body>
</html>