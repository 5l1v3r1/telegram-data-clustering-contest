<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nabu-viluchilo-u-minoboroni-15-tomiv-dokumentiv-329091_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T19:18:00+00:00"/>
    <meta property="og:title" content="НАБУ вилучило у Міноборони 15 томів документів"/>
    <meta property="og:description" content="Група детективів-аудиторів НАБУ планує працювати в Міноборони мінімум два місяці."/>
  </head>
  <body>
    <article>
      <h1>НАБУ вилучило у Міноборони 15 томів документів</h1>
      <h2>Група детективів-аудиторів НАБУ планує працювати в Міноборони мінімум два місяці.</h2>
      <address>
        <time datetime="2019-11-09T19:18:00+00:00">09 Nov 2019, 19:18</time>
      </address>
      <p>Детективи НАБУ вилучили для перевірки близько 15 томів документів в одному із структурних <b><a href="https://dt.ua/UKRAINE/dbr-provodit-obshuki-u-spravi-pro-zakupivlyu-mayna-dlya-zsu-za-zavischenimi-cinami-truba-315739_.html">підрозділів Міноборони</a></b>. Про це повідомляє прес-служба відомства.</p>
      <p>Документи вилучили в рамках розслідування справи про закупівлі озброєння та військової техніки для армії в минулі роки. Зараз НАБУ вивчає обставини внесення в державне оборонне замовлення вантажних автомобілів і ціноутворення на продукцію, зазначив старший детектив відомства.</p>
      <p>Зокрема, перевіряють обґрунтованість закупівлі в 2015-2019 роках санітарних автомобілів "Богдан-2251" і вантажних автомобілів "МАЗ-5316" і "МАЗ-6317".</p>
      <p>"У рамках провадження з'ясовуються причини щорічного зростання на 30% ціни на ці автомобілі, а також законність і підстави укладення додаткових угод, які збільшували їх вартість", – зазначено в повідомленні.</p>
      <p>Група детективів-аудиторів НАБУ планує працювати в Міноборони мінімум два місяці.</p>
      <p>Раніше повідомлялося про те, що <b><a href="https://dt.ua/UKRAINE/zakupivlya-neyakisnih-bronezhiletiv-p-yatom-chinovnikam-minoboroni-ogolosheno-pidozri-328599_.html">п'ятьом чиновникам Міноборони</a></b> в рамках розслідування провадження про закупівлю для потреб ЗСУ бронежилетів, більшість з яких не відповідає заявленим характеристикам, оголосили підозру в злочині.</p>
      <p>В кінці червня співробітники Держбюро розслідувань провели обшук у колишнього позаштатного радника п'ятого президента Петра Порошенка <a href="https://dt.ua/POLITICS/dbr-provelo-obshuk-u-eksradnika-poroshenka-biryukova-viluchili-fleshku-i-dvi-chernetki-315721_.htmll"><b>Юрія Бірюкова</b></a>. У нього вдома вилучили старий флеш-накопичувач і дві чернетки з довідками Міноборони. Він повідомив про те, що справа, в якій проводився обшук, пов'язана з поставками речового забезпечення Міноборони.</p>
      <p>Пізніше в ДБР повідомили про те, що обшуки проводилися за місцем проживання чиновників Міністерства оборони, працівників комерційних структур і в офісах у рамках розслідування справи про закупівлю майна для ЗСУ за завищеними цінами, що завдало МОУ близько 100 мільйонів гривень збитків. В ході обшуків вилучили 11 тисяч бронежилетів, які "прострілюються".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>