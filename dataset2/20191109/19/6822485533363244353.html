<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818169.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T19:20:00+00:00"/>
    <meta property="og:title" content="بازسازی خانه‌های آسیب‌دیده از زلزله؛ به‌زودی"/>
    <meta property="og:description" content="به گزارش ایرنا، محمدرضا پورمحمدی، روز شنبه در بازدید از روستاهای زلزله‌زده «تیرشاب» و «دونیق» از توابع بخش مرکزی شهرستان سراب با تاکید بر اینکه فرمانداران و بخشداران بای به صورت جدی پیگیر رفع مشکلات زلزله زدگان باشند افزود: به اهالی روستاهای زلزله زده اطمینان می‌دهم که نمایندگان فرمانداری‌ها و بخشداری‌ها با تمام توان نسبت به حل مسائل و مشکلات آنها تلاش خواهند کرد."/>
  </head>
  <body>
    <article>
      <h1>بازسازی خانه‌های آسیب‌دیده از زلزله؛ به‌زودی</h1>
      <address>
        <time datetime="2019-11-09T19:20:00+00:00">09 Nov 2019, 19:20</time>
      </address>
      <p>استاندار آذربایجان‌شرقی گفت: به کارشناسان مربوط دستور داده‌ام تا در کمترین زمان کار ارزیابی خسارت‌های وارد شده به روستاها را انجام دهند تا به سرعت مرحله بازسازی خانه‌های روستایی آغاز شود.</p>
      <p>به گزارش ایرنا، محمدرضا پورمحمدی، روز شنبه در بازدید از روستاهای زلزله‌زده «تیرشاب» و «دونیق» از توابع بخش مرکزی شهرستان سراب با تاکید بر اینکه فرمانداران و بخشداران بای به صورت جدی پیگیر رفع مشکلات زلزله زدگان باشند افزود: به اهالی روستاهای زلزله زده اطمینان می‌دهم که نمایندگان فرمانداری‌ها و بخشداری‌ها با تمام توان نسبت به حل مسائل و مشکلات آنها تلاش خواهند کرد.</p>
      <p>استاندار آذربایجان شرقی با اشاره به اینکه در اثر زلزله بامداد جمعه‌  ۱۳۰ روستا در شهرستان‌های میانه و سراب دچار خسارت شده‌ است، گفت: پیگیر امور همه  روستاهای آسیب دیده هستیم و تلاش می کنیم تا فردا کار آواربرداری تمام و بازسازی روستاها آغاز شود.</p>
      <p>پورمحمدی، با بیان اینکه در شهرستان سراب ۲۵ روستا در اثر زلزله دچار آسیب جدی شده و خوشبختانه تلفات جانی در این شهرستان گزارش نشده است، از روستاییان خواست تا در روند آواربرداری و بازسازی خانه‌های روستایی با دستگاه‌های مسئول همکاری کنند.</p>
      <p>وی یادآوری کرد: علت اصلی خسارت های ناشی از زلزله، مقاوم نبودن خانه‌های روستایی است که باید با همکاری روستاییان و بنیاد مسکن روند مقاوم‌سازی خانه‌های روستایی با جدیت بیشتری انجام شود.</p>
      <p>استاندار آذربایجان شرقی تعداد مصدومان حادثه زلزله در شهرستان های میانه و سراب را ۵۵۰ نفر اعلام کرد و گفت: تنها ۲۸ نفر از این افراد بستری شده‌اند که حال عمومی آنها خوب است و بقیه افراد به صورت سرپایی درمان شده‌اند.</p>
      <p>پورمحمدی با اشاره به اینکه عمده نیازمندی‌های مردم در مناطق زلزله‌زده، وسایل گرمایشی، مواد غذایی و لوازم بهداشتی است، از مردم استان خواست کمک‌های نقدی و غیرنقدی خود را به جمعیت هلال احمر تحویل دهند و از مراجعه مستقیم به مناطق زلزله‌زده خودداری کنند.</p>
      <p>وی از همدلی همه مسئولان کشور برای کمک‌رسانی به زلزله‌زدگان استان خبر داد و گفت: روسای سه قوه، معاون اولرئیس جمهوری، وزرای دولت و استانداران از دیروز در تماس‌های تلفنی پیگیر وضعیت زلزله‌زدگان هستند و همه امکانات دستگاه‌ها برای کمک‌رسانی به این مناطق بسیج شده است.</p>
      <p>استاندار آذربایجان شرقی با حضور در روستاهای زلزله‌زده تیرشاب و دونیق از توابع بخش مرکزی شهرستان سراب در جریان روند کمک‌رسانی و ارائه خدمات به آسیب‌دیدگان قرار گرفت و از نزدیک با روستاییان ابراز همدردی کرد.</p>
      <p>بر اساس این گزارش، زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد دیروز (جمعه) حوالی شهر ترک از توابع شهرستان میانه در آذربایجان شرقی را لرزاند.</p>
      <p>این حادثه تاکنون ۷ کشته و بیش از ۵۰۰ مصدوم داشته که بیشتر مصدومان به صورت سرپایی مداوا و ترخیص شده اند.</p>
    </article>
  </body>
</html>