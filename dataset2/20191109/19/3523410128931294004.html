<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639066/%D8%A7%D8%B9%D9%84%D8%A7%D9%85-%D8%A8%D8%AE%D8%B4-%D9%87%D8%A7%DB%8C-%D8%AC%D9%86%D8%A8%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D8%B1%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T19:04:00+00:00"/>
    <meta property="og:title" content="اعلام بخش های جنبی جشنواره فیلم رشد"/>
    <meta property="og:description" content="چهل و نهمین جشنواره بین المللی فیلم‌های علمی آموزشی و تربیتی رشد درکنار بخش‌های مسابقه اصلی، دارای ۵ بخش جنبی نیز خواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/639066/%D8%A7%D8%B9%D9%84%D8%A7%D9%85-%D8%A8%D8%AE%D8%B4-%D9%87%D8%A7%DB%8C-%D8%AC%D9%86%D8%A8%DB%8C-%D8%AC%D8%B4%D9%86%D9%88%D8%A7%D8%B1%D9%87-%D9%81%DB%8C%D9%84%D9%85-%D8%B1%D8%B4%D8%AF">اعلام بخش های جنبی جشنواره فیلم رشد</a>
      </h1>
      <h2>چهل و نهمین جشنواره بین المللی فیلم‌های علمی آموزشی و تربیتی رشد درکنار بخش‌های مسابقه اصلی، دارای ۵ بخش جنبی نیز خواهد بود.</h2>
      <address><time datetime="2019-11-09T19:04:00+00:00">09 Nov 2019, 19:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، طبق اعلام دبیرخانه چهل و نهمین <b>جشنواره</b> بین‌المللی فیلم‌های علمی آموزشی و تربیتی <b>رشد</b>، امسال درکنار ۴ بخش مسابقه اصلی این رویداد دارای ۵ بخش جنبی نیز خواهد بود که نمایش‌های ویژه، نشست‌های علمی، شب‌های ملل،<b> کارگاه‌های تخصصی</b>، و نمایش‌های خارج از کشور را شامل می‌شود.</p>
      <p>امسال در سینما فلسطین (مقر دائمی این رویداد در تهران) علاوه برمسابقه فیلم‌های داستانی، مستند، پویانمایی، و معلمان-دانش آموزان فیلمساز شاهد نمایش‌های ویژه در بخش‌های «مرور آثار شاخص جشنواره بین‌المللی فیلم علمی کودک – آلمان»، «مرور فیلم‌های مستند دریایی»، «مرور فیلم‌های برگزیده سیفژ»، «مرور فیلم‌های محیط زیستی»، و «مرور آثار تربیتی ویژه انجمن اولیاء و مربیان» خواهد بود.</p>
      <p>همچنین جشنواره رشد امسال میزبان ۵ نشست علمی است که مقوله فیلم آموزشی را از وجوه مختلف زیر ذره‌بین قرار می‌دهند. در این میان حداقل دو نشست «جشنواره رشد: بستری برای بازار فیلم آموزشی» و «جشنواره رشد: بستری برای تألیف فیلم آموزشی»  انحصاراً به معرفی برنامه‌ها و راهبردهای جدید سازمان پژوهش و برنامه‌ریزی آموزشی وزارت آموزش و پرورش جهت توسعه بازار فیلم‌های آموزشی در چارچوب برنامه ملی درسی و سند تحول آموزشی اختصاص دارند؛ و می‌توانند برای فیلمسازان جوان و مستندسازان کشور بسیار کاربردی و جذاب باشند.</p>
      <p>امسال جشنواره رشد با برگزاری شب‌های سینمای ملل اسلامی، سینمای آلمان و کمیسیون ملی یونسکو زمینه‌ساز توسعه ارتباطات فرهنگی میان فیلمسازان و فرهنگیان ایرانی با همتایان خارجی خود می‌شود. کارگاه‌های تخصصی جشنواره نیز همچون سال‌های گذشته با محوریت معرفی وجوه گوناگون «آموزش در بستر رسانه» برگزار می‌شود.</p>
      <p>یکی از دستاوردهای جدید چهل و نهمین جشنواره بین‌المللی فیلم رشد، برگزاری همزمان این جشنواره در ایران و ۱۲ کشور آسیا، اروپا و آفریقاست که طی آن فیلم‌های شاخص این دوره جشنواره در سئانس‌های ویژه پایه‌های تحصیلی چهارگانه، درمدارس ایرانی برای دانش آموزان ایرانی مقیم به نمایش درخواهند آمد. جزئیات این رویداد در نشست خبری توسط وحید گلستان دبیر جشنواره بین‌المللی فیلم رشد اعلام خواهد شد.</p>
      <p>چهل و نهمین جشنواره بین‌المللی فیلم‌های علمی آموزشی و تربیتی رشد عصرجمعه همین هفته ۲۴ آبان ماه جاری در سالن شماره یک سینما فلسطین افتتاح می‌شود و تا اول آذر همزمان در ده‌ها سالن سینما و مراکز فرهنگی سراسر استان تهران برگزار می‌شود.</p>
      <p>انتهای پیام/</p>
    </article>
  </body>
</html>