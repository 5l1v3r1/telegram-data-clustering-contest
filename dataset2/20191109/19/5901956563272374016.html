<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/vulkanski-izbruh-ustvaril-nov-otok-246613"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T19:45:00+00:00"/>
    <meta property="og:title" content="Vulkanski izbruh ustvaril nov otok"/>
    <meta property="og:description" content="Podvodni vulkanski izbruh na otočju Tonga je potopil enega od otokov in ustvaril novega, kar trikrat večjega, so v četrtek sporočili tamkajšnji geologi. Taaniela Kula iz tongovskega geološkega z..."/>
  </head>
  <body>
    <article>
      <h1>Vulkanski izbruh ustvaril nov otok</h1>
      <h2>Leži na zloglasnem pacifiškem ognjenem obroču. Starega na Tongi pogoltnili valovi.</h2>
      <address><time datetime="2019-11-09T19:45:00+00:00">09 Nov 2019, 19:45</time> by <a rel="author">Urša Splichal</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1589441.jpg"/>
          <figcaption>Takole je bil videti tri leta star vulkanski otok. FOTO: Nasa</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1589429.jpg"/>
          <figcaption>Satelitski posnetki kažejo izbruh vulkana (levo) in nastanek novega otoka (desno).</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1589438.jpg"/>
          <figcaption>Leta 2014 je po podvodnem vulkanskem izbruhu nastal nov otok. FOTO: Nasa</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1589443.jpg"/>
          <figcaption>Rastline so na Hunga Tonga-Hunga Ha’apai zanesle ptice z iztrebki. FOTO: Nasa</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1589444.jpg"/>
          <figcaption>Krater je postal dom številnim pticam. FOTO: Nasa</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1589450.jpg"/>
          <figcaption>Pečine okoli jezera je izsekala erozija. FOTO: Nasa</figcaption>
        </figure>
      </slideshow>
      <p>Podvodni vulkanski izbruh na otočju Tonga je potopil enega od otokov in ustvaril novega, kar trikrat večjega, so v četrtek sporočili tamkajšnji geologi. <b>Taaniela Kula </b>iz tongovskega geološkega združenja pravi, da je novonastali otok kakih 120 metrov zahodno od zdaj potopljenega otoka Lateiki, širok je okoli sto in dolg okoli štiristo metrov. Nastal je po podvodnem izbruhu prejšnji mesec, in sicer na območju, kjer so pogosti potresi in vulkanska aktivnost. Leži med otokoma Kao in Late na severnem delu otočja, ki je sicer na zloglasnem pacifiškem ognjenem obroču, območju s pogosto seizmično aktivnostjo v Pacifiku, ki mu pripisujejo odgovornost za kar 90 odstotkov svetovnih potresov.<br/><br/>Tonga, uradno ime arhipelaga je Kraljevina Tonga, leži na tretjini poti med Novo Zelandijo in Havaji; je južno od Samoe in vzhodno od Fidžija. Sestavlja jo 169 otokov, od katerih jih je 36 naseljenih. Tam živi 100.651 ljudi, kar 70 odstotkov na glavnem otoku Tongatapu.</p>
      <figure>
        <img src="https://www.slovenskenovice.si/images/slike/2019/11/06/1589429.jpg"/>
        <figcaption>Satelitski posnetki kažejo izbruh vulkana (levo) in nastanek novega otoka (desno).</figcaption>
      </figure>
      <p>No, novonastali otok ni edini, za katerega je kriv izbruh podvodnega vulkana. V podobni erupciji decembra 2014, v kateri je vulkan v zrak bruhal paro, pepel in skale, pepel se je v stiku z vodo strdil, je bil mesec pozneje rojen otok. Od takrat je postal dom številnih rastlinskih in živalskih vrst. Neuradno mu pravijo Hunga Tonga-Hunga Ha'apai, ime je dobil po dveh otokih, med katerima je nastal.<br/><br/>Manjši otoki po podvodnem vulkanskem izbruhu niso nič novega, a navadno ne obstanejo dolgo. Hunga Tonga-Hunga Ha'apai je le eden od treh v zadnjih 150 letih, ki so obstali več kot le nekaj mesecev. No, lani jeseni so ga obiskali znanstveniki in na njem našli številne cvetoče rastline in mnoge ptiče, med njimi sove. Našli so tudi svetlo lepljivo glineno blato, ki jih je presenetilo, saj niso povsem prepričani, od kod je prišlo. Lažje, pravijo znanstveniki, je pojasniti rastlinstvo in živalstvo. »Vegetacije ni težko razložiti. Najverjetneje so jo tja zanesle živali, predvsem prek iztrebkov ptic, vulkanska zemlja pa je precej rodovitna. Živali, dodajajo znanstveniki, so najverjetneje prišle s sosednjih otokov. In koliko časa bo obstal? Nasa je v letu 2017 napovedala, da bi lahko obstal od šest do trideset let. A znanstveniki, ki so ga obiskali lani jeseni, niso tako optimistični. Hunga Tonga-Hunga Ha'apai ima omejen rok trajanja, pravijo vulkanologi, erozija, pravijo, je precejšnja. Na erozijo zlasti vpliva dež, zaradi katerega bi lahko bil na zemljevidu le kako desetletje. A ne glede na to je pomembno že samo dejstvo, da obstaja, poudarjajo. </p>
      <figure>
        <img src="https://www.slovenskenovice.si/images/slike/2019/11/06/1589450.jpg"/>
        <figcaption>Pečine okoli jezera je izsekala erozija. FOTO: Nasa</figcaption>
      </figure>
      <figure>
        <img src="https://www.slovenskenovice.si/images/slike/2019/11/06/1589444.jpg"/>
        <figcaption>Krater je postal dom številnim pticam. FOTO: Nasa</figcaption>
      </figure>
      <figure>
        <img src="https://www.slovenskenovice.si/images/slike/2019/11/06/1589443.jpg"/>
        <figcaption>Rastline so na Hunga Tonga-Hunga Ha’apai zanesle ptice z iztrebki. FOTO: Nasa</figcaption>
      </figure>
      <blockquote>je širok novonastali otok.</blockquote>
    </article>
  </body>
</html>