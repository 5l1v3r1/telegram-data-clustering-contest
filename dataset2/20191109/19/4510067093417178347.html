<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/interventie-fulger-in-oradea-o-fetita-de-7-zile-a-fost-salvata-de-la-moarte-de-un-doctor-si-un-pompier-in-curtea-isu-152679.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T19:39:00+00:00"/>
    <meta property="og:title" content="Intervenţie fulger în Oradea! O fetiţă de 7 zile a fost salvată de la moarte de un doctor și de un pompier, în curtea ISU"/>
    <meta property="og:description" content="Viaţa unei fetiţe de 7 zile a fost salvată, sâmbătă, în Oradea de un doctor al SMURD şi de un pompier al ISU Crişana. Fetiţa se afla în stop cardio-respirator când, disperaţi, părinţii ei, doi cetăţeni străini, au blocat cu maşina lor o autospecială a pompierilor chiar la intrarea în sediul ISU Crişana pentru a cere ajutor."/>
  </head>
  <body>
    <article>
      <h1>Intervenţie fulger în Oradea! O fetiţă de 7 zile a fost salvată de la moarte de un doctor și de un pompier, în curtea ISU</h1>
      <address><time datetime="2019-11-09T19:39:00+00:00">09 Nov 2019, 19:39</time> by <a rel="author" href="https://www.ebihoreanul.ro/contact/Smaranda%20Chi%C5%9Fbora#redactia_form" target="_blank">Smaranda Chişbora</a></address>
      <figure>
        <img src="https://www.ebihoreanul.ro/modules/news/files/montaj-Dr-Dacian-Juca-plutonier.jpg"/>
        <figcaption>Dr. Dacian Juca şi pompierul Adrian Pupăză au salvat-o pe fetiţa de 7 zile aflată în stop cardio-respirator</figcaption>
      </figure>
      <p>
        <b>Viaţa unei fetiţe de 7 zile a fost salvată, sâmbătă, în Oradea de un doctor al SMURD şi de un pompier al ISU Crişana.</b>
      </p>
      <p>
        <b>Fetiţa se afla în stop cardio-respirator când, disperaţi, părinţii ei, doi cetăţeni străini, au blocat cu maşina lor o autospecială a pompierilor chiar la intrarea în sediul ISU Crişana pentru a cere ajutor.</b>
      </p>
      <p>"În jurul orei 13.40, pe strada Avram Iancu din municipiul Oradea, la câţiva metri după ieşirea din curtea Inspectoratului pentru Situaţii de Urgenţă "Crişana", o autospecială de primă intervenţie şi comandă a fost blocată de un jeep, care a pătruns pe contrasens, conducătorul autoturismului şi soţia acestuia, cetăţeni străini, vizibil panicaţi, solicitând ajutorul comandatului Detaşamentului 1 de Pompieri Oradea, care coborâse din autospecială pentru a afla motivul acestui gest. În câteva secunde, maiorul Horia Cheregi a realizat că viaţa sugarului aflat pe bancheta din spate a maşinii, în scaunul auto, era în pericol, acesta aflându-se în stop cardio-respirator", a transmis, sâmbătă, maiorul Camelia Roşca, purtătorul de cuvânt al ISU Crişana.</p>
      <p>Horia Cheregi a ordonat şoferului autospecialei să alerteze forţele de la sediu, spunându-i totodată tatălui copilului să-l însoţească cu autoturismul în curtea unităţii, "unde, în mai puţin de un minut, totul era pregătit pentru salvarea copilului", a mai precizat reprezentanta ISU.</p>
      <p>Cum echipajul de terapie intensivă mobilă al SMURD Oradea era în misiune, sugarul a fost preluat de doctorul Dacian Juca, coordonatorul dispeceratul medical, "care, împreună cu plutonier major Pupăză Adrian, pompier militar în cadrul Detaşamentului 1 Oradea, i-au acordat bebeluşului, în vârstă de 7 zile, îngrijirile medicale care se impuneau, reuşind în câteva secunde, să-l readucă la viaţă".</p>
      <p>În aplauzele pompierilor şi spre bucuria tuturor, fetiţa şi-a revenit şi a început să plângă. Ea a fost preluată de un echipaj al Serviciului de Ambulanţă Judeţean, care a transportat-o la Camera de Primiri Urgenţe a Spitalului Clinic Municipal "Dr. Gavril Curteanu" Oradea, pentru mai multe investigaţii.</p>
    </article>
  </body>
</html>