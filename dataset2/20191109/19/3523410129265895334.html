<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639068/%D8%B1%D8%B4%D8%AF-%DB%B2%DB%B8-%D8%AF%D8%B1%D8%B5%D8%AF%DB%8C-%D9%81%D8%B1%D9%88%D8%B4-%D9%87%D9%88%D8%A7%D9%88%DB%8C-%D8%B9%D9%84%DB%8C%D8%B1%D8%BA%D9%85-%D8%AA%D8%AD%D8%B1%DB%8C%D9%85%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T19:56:00+00:00"/>
    <meta property="og:title" content="رشد ۲۸ درصدی فروش هواوی علیرغم تحریم‌ها"/>
    <meta property="og:description" content="IDC در گزارشی جدید به تحلیل بازار گوشی های هوشمند در تابستان پرداخته که از رشد اندک این بازار و تداوم برتری سامسونگ حکایت دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639068/%D8%B1%D8%B4%D8%AF-%DB%B2%DB%B8-%D8%AF%D8%B1%D8%B5%D8%AF%DB%8C-%D9%81%D8%B1%D9%88%D8%B4-%D9%87%D9%88%D8%A7%D9%88%DB%8C-%D8%B9%D9%84%DB%8C%D8%B1%D8%BA%D9%85-%D8%AA%D8%AD%D8%B1%DB%8C%D9%85%E2%80%8C%D9%87%D8%A7">رشد ۲۸ درصدی فروش هواوی علیرغم تحریم‌ها</a>
      </h1>
      <h2>IDC در گزارشی جدید به تحلیل بازار گوشی های هوشمند در تابستان پرداخته که از رشد اندک این بازار و تداوم برتری سامسونگ حکایت دارد.</h2>
      <address><time datetime="2019-11-09T19:56:00+00:00">09 Nov 2019, 19:56</time> by <a rel="author">بولتن نیوز | bultannews.com</a></address>
      <p><b>گروه IT:</b> بر اساس گزارش موسسه تحقیقاتی<b> IDC</b> بازار گوشی های هوشمند در<b> سه ماهه سوم ۲۰۱۹</b> شاهد <b>رشد ۰.۸ درصدی</b> نسبت به چارک دوم و <b>رشد</b> قابل توجه <b>۸.۱ درصدی</b> در مقایسه با مدت مشابه سال گذشته بوده است. در مجموع طی سه ماهه مذکور<b> ۳۵۸.۳ میلیون دستگاه موبایل</b> به بازار عرضه شده که بخش عمده ای از آن سهم شرکت های چینی بوده است.   <br/>به گزارش بولتن نیوز به نقل از دیجیاتو، آنطور که از این گزارش برمی آید <b>سامسونگ</b> با فروش<b> ۷۸.۲ میلیون</b> دستگاه گوشی هوشمند همچنان بر <b>رتبه اول</b> بازار تکیه زده است. این حجم از فروش به معنی رشد ۸.۳ درصدی نسبت به سال قبل و قبضه ۲۱.۸ درصد از کل بازار موبایل است.  </p>
      <figure>
        <img src="https://www.bultannews.com/files/fa/news/1398/8/18/1194323_838.jpg"/>
      </figure>
      <p>در <b>رتبه دوم</b> نام کمپانی تحت تحریم<b> هواوی</b> با عرضه<b> ۶۶.۶ میلیون</b> گوشی به چشم می خورد. نکته جالب اینجاست که هواوی علی رغم فشارهای آمریکا و محروم بودن از سرویس های گوگل به رشد ۲۸.۲ درصدی دست پیدا کرده تا ۱۸.۶ درصد بازار را از آن خود کند. بخشی از این موفقیت مدیون پشتیبانی چینی ها از شرکت مذکور پس از تحریم توسط آمریکا است.</p>
      <figure>
        <img src="https://www.bultannews.com/files/fa/news/1398/8/18/1194325_714.jpg"/>
      </figure>
      <p>در<b> رتبه سوم</b> بزرگترین تولیدکنندگان موبایل<b> اپل</b> قرار دارد که علی رغم<b> افت ۰.۶</b> درصدی طی سال گذشته، <b>۴۶.۶ میلیون</b> آیفون را به دست کاربران رسانده و ۱۳ درصد بازار را به خود اختصاص داده است. رده های چهارم و پنجم این جدول نیز در اختیار شرکت های چینی شیائومی و چینی است که به ترتیب ۳۲.۷ و ۳۱.۲ میلیون گوشی عرضه کرده اند.<br/><br/>شیائومی در سال گذشته<b> ۳.۳ درصد رشد منفی</b> از خود برجای گذاشته که بدترین عملکرد در میان ۵ رتبه برتر محسوب می شود. شرکت های دیگر نیز طی سه ماهه سوم ۲۰۱۹ در مجموع ۱۰۳ میلیون موبایل فروخته اند اما عملکرد کلی آنها حاکی از افت ۱۴.۷ درصدی نسبت به مدت مشابه پارسال است.</p>
    </article>
  </body>
</html>