<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545928.html/%D8%A8%DB%8C-%D8%A8%D9%86%D8%AF%D9%88%D8%A8%D8%A7%D8%B1%DB%8C-%D8%AF%D8%B1-%D8%B4%D8%A8-%D9%87%D8%A7%DB%8C-%DA%A9%D9%88%DB%8C%D8%B1--%D8%A8%D8%B1%DA%AF%D8%B2%D8%A7%D8%B1%DB%8C-%D8%AA%D9%88%D8%B1%D9%87%D8%A7%DB%8C-%D9%85%D8%AE%D8%AA%D9%84%D8%B7-%D8%AF%D8%AE%D8%AA%D8%B1%D8%A7%D9%86-%D9%88-%D9%BE%D8%B3%D8%B1%D8%A7%D9%86-%D8%AC%D9%88%D8%A7%D9%86-%D8%AF%D8%B1-%D8%A7%D8%B7%D8%B1%D8%A7%D9%81-%D8%B2%D8%A7%D9%87%D8%AF%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T19:30:00+00:00"/>
    <meta property="og:title" content="بی بندوباری در شب های کویر/ برگزاری تورهای مختلط دختران و پسران جوان در اطراف زاهدان"/>
    <meta property="og:description" content="راه اندازی تورهای شبانه روزی مختلط دختران و پسران جوان در اطراف زاهدان و انتشار تصاویر خلاف شئونات اسلامی حاشیه های فراوانی داشته است."/>
  </head>
  <body>
    <article>
      <h1>بی بندوباری در شب های کویر/ برگزاری تورهای مختلط دختران و پسران جوان در اطراف زاهدان</h1>
      <h2>در سایه عدم نظارت نهادهای متولی صورت گرفت؛</h2>
      <address>
        <time datetime="2019-11-09T19:30:00+00:00">09 Nov 2019, 19:30</time>
      </address>
      <p>راه اندازی تورهای شبانه روزی مختلط دختران و پسران جوان در اطراف زاهدان و انتشار تصاویر خلاف شئونات اسلامی حاشیه های فراوانی داشته است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.asrehamoon.ir/">عصرهامون</a>، به تازگی گروهی اقدام به برگزاری تورهای کویرنوردی در کویرهای اطراف شهر زاهدان و انتشار تصاویر آن در شبکه های اجتماعی کرده که حاشیه های فراوانی داشته است.<br/><br/> ماجرای تورهای شبانه روزی کویر و اسکان شبانه گروه در دل کویر در کنار مخابره تصاویر ضدارزش های دینی و اجتماعی از این تورها نشان می دهد برگزارکنندگان بدون هیچ واهمه ای این تصاویر را در شبکه های اجتماعی در معرض دید همگان قرار می دهند.<br/> </p>
      <figure>
        <img src="http://www.asrehamoon.ir/images/docs/000117/117307/images/photo_2019-11-09_21-34-38_(Copy).jpg"/>
      </figure>
      <p> آنچه عیان است اینکه برگزارکنندگان این‌ تورها بدون در نظر گرفتن شئون فرهنگی جامعه سعی بر آن دارند که تور خود را با انتشار تصاویری از برنامه‌های مختلط در فضای مجازی، برای جوانان جذاب‌تر نشان دهند ولی با این عمل سودجویانه علاوه بر ایجاد تعارض و تقابل جدی بین جامعه میهمان و میزبان، زمینه‌ساز ناهنجاری فرهنگی و اجتماعی خصوصاً برای خانواده‌ها خواهند شد.<br/> </p>
      <figure>
        <img src="http://www.asrehamoon.ir/images/docs/000117/117307/images/photo_2019-11-09_21-29-36_(Copy).jpg"/>
      </figure>
      <p>نکته دیگر اینکه با توجه به فاصله مکانی تقریبا طولانی مکان استقرار این تورها نسبت به شهر زاهدان در صورت بروز مسائل امنیتی و همچنین مسائل درمانی چه کسانی پاسخگو خواهند بود.<br/><br/>در هر حال تخلفات برگزار کنندگان این تور یکی و دوتا نبوده، تبلیغ مفسده برای جذب افراد بیشتر در اینستاگرام و شبکه های مجازی، اختلاط دختران و پسران، ترویج فساد و فحشا، جریحه دار شدن عفت عمومی تنها گوشه ای از تخلفات برگزار کنندگان این تورها می باشد که بی تردید دستگاه قضایی و انتظامی با برگزار کنندگان این تورها برخورد خواهند کرد.<br/> </p>
      <figure>
        <img src="http://www.asrehamoon.ir/images/docs/000117/117307/images/photo_2019-11-09_21-28-10_(Copy).jpg"/>
      </figure>
      <p> </p>
      <p>انتهای پیام/</p>
    </article>
  </body>
</html>