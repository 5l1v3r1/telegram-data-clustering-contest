<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/medicine/vsyudisushchi-vbivci-shcho-take-antioksidanti-i-naskilki-voni-korisni-naspravdi-50052569.html"/>
    <meta property="og:site_name" content="НВ"/>
    <meta property="article:published_time" content="2019-11-09T19:07:00+00:00"/>
    <meta property="og:title" content="Всюдисущі вбивці. Що таке антиоксиданти і наскільки вони корисні насправді"/>
    <meta property="og:description" content="Антиоксиданти. Мабуть, всі вже чули це слово в рекламах різноманітних товарів — від продуктів харчування і до косметичних засобів. Скільки правди в обіцянках виробників і чи можна їм довіряти?"/>
  </head>
  <body>
    <article>
      <h1>Всюдисущі вбивці. Що таке антиоксиданти і наскільки вони корисні насправді</h1>
      <h2>Антиоксиданти. Мабуть, всі вже чули це слово в рекламах різноманітних товарів — від продуктів харчування і до косметичних засобів. Скільки правди в обіцянках виробників і чи можна їм довіряти?</h2>
      <address><time datetime="2019-11-09T19:07:00+00:00">09 Nov 2019, 19:07</time> by <a rel="author">Андрій Сем'янків</a></address>
      <p>Щоб відповісти на ці питання, необхідно згадати, що ж власне таке — антиоксиданти.</p>
      <p>В нашому організмі щосекунди відбуваються мільйони хімічних реакцій. В результаті деяких із них утворюються вільні радикали — молекули, що містять кисень із додатковим електроном. Такий кисень надзвичайно реактивний і може з легкістю пошкоджувати здорові клітини. Само собою, організм бореться з цим явищем, утворюючи природні антиоксиданти.</p>
      <p>В такому світлі, природньою є ідея «допомогти» нашому тілу, споживаючи додаткові антиоксиданти з їжею, у вигляді біологічно активних добавок чи якимось іншим чином.</p>
      <p>І тут ми підходимо до головної дилеми: чи всяка слушна теорія має реальне практичне значення? На щастя, за останні десять років, вчені дослідили тему антиоксидантів досить ретельно. Багато інформації можна знайти в електронній бібліотеці Кохрейнівського товариства — спільноти вчених, які систематизують всі наявні докази з різноманітних медичних питань.</p>
      <p>Якщо ми перейдемо у відповідний розділ, то знайдемо кілька десятків оглядів, висновки яких сформульовані схоже: «на даний момент немає достатньо доказів, щоб стверджувати користь антиоксидантів». Мова йде про лікування різноманітних захворювань нервової системи, серця і судин, внутрішніх органів. https://www.cochrane.org/search/site/antioxidants</p>
      <p>Більше того, при деяких станах антиоксиданти можуть бути небезпечними. Приміром, вони <a href="http://bit.ly/1K7vHLE">збільшують летальність</a> у пацієнтів із раком шлунково-кишкового тракту.</p>
      <p>Ну добре, антиоксиданти не є ліками, але як щодо добавок з ними? Чи можуть вони зміцнювати здоров’я і боротись зі старінням?</p>
      <p>Ще в далекому 2009 році в дослідженні на генетично модифікованих мишах було чітко <a href="http://bit.ly/2ENRFvV">показано</a>, що підвищення антиоксидантної активності не покращує виживання, не впливає на старіння.</p>
      <p>Профілактичний прийом здоровими людьми також неефективний. Рутинне вживання деяких антиоксидантів (бета-каротину, вітаміну Е та високих доз вітаміну А), можливо, <a href="http://bit.ly/1NeUu3F">підвищує летальність</a>.</p>
      <p>Закономірно, що державні регулятори не лишаються осторонь і реагують на інформацію, надану вченими.</p>
      <p>В 2012 році міністерство сільского господарства США <a href="http://bit.ly/2fXJ6CL">видаляє</a> базу даних антиоксидантної активності продуктів харчування.</p>
      <p>Через відсутність доведеної користі.</p>
      <p>Європейська адміністрація з безпеки продуктів харчування <a href="http://bit.ly/2n5mm6G">заявила</a> про відсутність доведеного впливу антиоксидантів на здоров’я. Але покупців і виробників це не зупиняє.</p>
      <p>За останні 60 років на наших очах корисна наукова концепція перетворились на монструозну шарлатанську індустрію, яка безсоромно дурить десятки мільйонів людей.</p>
      <p>Антиоксиданти, на сьогодні, це — маркетингове гасло. І ми схильні довіряти. Адже, набагато легше придбати чергову «чарівну пігулку», аніж покращити харчові звички, або почати займатись фізкультурою.</p>
    </article>
  </body>
</html>