<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/slepets-umrya-v-mki-zabraven-ot-vsichki-406309.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T19:58:35+00:00"/>
    <meta property="og:title" content="Слепец умря в мъки, забравен от всички"/>
    <meta property="og:description" content="Дядо Милан живеел без течаща вода, сред плъхове и мръсотия"/>
  </head>
  <body>
    <article>
      <h1>Слепец умря в мъки, забравен от всички</h1>
      <address><time datetime="2019-11-09T19:58:35+00:00">09 Nov 2019, 19:58</time> by <a rel="author">"Стандарт"</a></address>
      <p>В с. Кърнаре  слепец издъхна в адски мъки и без нито един близък до себе си. 76-годишният дядо Милан не успя да дочака помощ от държавата.</p>
      <p>Старецът живееше без течаща вода, сред плъхове, мизерия и нищета. След прекаран инсулт губи и зрението си, а преди това му е поставена и диагноза шизофрения.</p>
      <p>"Милан не беше агресивен и не правеше лоши неща. Беше 91% сляп. Когато палеше печката си, въглените се търкаляха навсякъде из стаята. Една зима за малко да се подпали и да изгори жив", разказва пред „България Днес” кметът на селото Боньо Бонев.</p>
      <p>Заради слепотата си бай Милан често яде и мухлясала храна. На помощ понякога му се притичва неговата съседка Станка Антова, но това не е достатъчно.</p>
      <p>Животът на изтерзания мъж невинаги е бил такъв. На младини той и брат му били международни шофьори. Разполагали с долари и живеели богато и охолно. Имали приятелки, но и двамата така и не се оженили и не създали потомство. Но тези времена приключват, когато старостта чуква на вратата им. Братът умира и Милан остава съвсем сам.</p>
      <p>Тогава проблемите започват да валят един сред друг. Старецът е опериран и от херния. Раната му до последно не може да заздравее и от нея тече гной. Причината са именно страшната мръсотия, липсата на течаща вода и баня, в която възрастният човек не може да поддържа лична хигиена.</p>
      <p>Преди няколко години държавата обеща помощ за болния мъж. Той трябваше да бъде настанен в дом за хора със сетивни проблеми в Пирдоп. Това и така не се случва. Докато чака своя ред, за да изживее старините си в безопасна за него среда, възрастния мъж издъхва.</p>
      <p>"Умря като куче! Забравен от всички. По-лош от кучешки живот водеше приживе. Направо се спаси човекът", допълва управникът, който преди време открива Милан безжизнен в дома му.</p>
      <p>Докато е жив, слепецът има един-единствен верен другар - улично рижаво куче, което денонощно се навърта около къщата му. След кончината на Милан четириногото продължава да кръстосва улиците на селото и да търси своя стопанин.</p>
    </article>
  </body>
</html>