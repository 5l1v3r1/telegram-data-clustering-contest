<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818172.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T19:40:00+00:00"/>
    <meta property="og:title" content="۴شرط اصلی برای ثبت نام مسکن ملی / قیمت یک واحد مسکونی در این طرح چقدر است؟"/>
    <meta property="og:description" content=" به گزارش ایرنا، «محمود محمودزاده» در خصوص قیمت هر واحد آپارتمان در این طرح، گفت:قیمت هر متر مربع خانه در این طرح بسته به شرایط واحد مسکونی و ساختمان متفاوت است."/>
  </head>
  <body>
    <article>
      <h1>۴شرط اصلی برای ثبت نام مسکن ملی / قیمت یک واحد مسکونی در این طرح چقدر است؟</h1>
      <address>
        <time datetime="2019-11-09T19:40:00+00:00">09 Nov 2019, 19:40</time>
      </address>
      <p> معاون مسکن و ساختمان وزارت راه و شهرسازی متوسط قیمت ساخت آپارتمان در طرح اقدام ملی مسکن را از  ۲ تا ۲.۵ میلیون تومان در هر متر مربع اعلام کرد.</p>
      <p> به گزارش ایرنا، «محمود محمودزاده» در خصوص قیمت هر واحد آپارتمان در این طرح، گفت:قیمت هر متر مربع خانه در این طرح بسته به شرایط واحد مسکونی و ساختمان متفاوت است.</p>
      <p>وی گفت: قیمت ها بر اساس تعداد طبقات هر ساختمان، زیربنا و متراژ متفاوت خواهد بود و حتی از آنجایی که متقاضیان خود نوع مصالح را انتخاب می‌کنند قیمت ها متفاوت خواهد بود.</p>
      <p>معاون مسکن و ساختمان وزارت راه ادامه داد: با این حال قیمت متوسط ساخت هر متر مربع خانه در طرح اقدام ملی بین یک و نیم میلیون (در خانه‌های یک طبقه و ویلایی) و  ٢ تا ۲.۵ میلیون تومان در  آپارتمان در نظر گرفته می‌شود و بسته به نوع سازه و تعداد طبقات این قیمت‌ها افزایش خواهد داشت.</p>
      <p>وی توضیح داد که بسته به اینکه متقاضی مسکن در این طرح با چه ویژگی‌هایی خانه خود را سفارش می‌دهد قیمت‌ها در دامنه‌های مختلفی تعریف شده است.</p>
      <p>محمودزاده توضیح داد که سیاست دولت در این طرح حضور دهک‌های مختلف اجتماعی است و بر این اساس سبد مختلفی از طرح ها در این پروژه تعریف شده است.</p>
      <p>وی توضیح داد که کف و سقف قیمتی نمی‌توانیم برای هر واحد آپارتمان در این طرح قائل شویم اما اگر متوسط قیمت هر مترمربع ۲.۵ میلیون تومان را در نظر بگیریم یک واحد آپارتمان ٧٥ متری ٢٠٠ میلیون تومان تمام می‌شود.</p>
      <p>به گفته معاون مسکن و ساختمان وزارت راه و شهرسازی در سامانه اعلام شده برای ثبت نام انتخاب متراژ و نوع مصالح درنظر گرفته شده است.</p>
      <p>وی در پاسخ به این سوال که آیا به دلیل عدم قدرت خرید مردم انتخاب مصالح معمولی موجب نمی‌شود خانه های این طرح با کیفیت پایین عرضه شود گفت: در ساخت خانه های این طرح از ستاندارهای مهندسی عدول نخواهد شد و استاندار ساخت و ساز رعایت خواهد شد.</p>
      <p>محمودزاده مجددا توضیح داد که در شرایط عرف متوسط قیمت هر مترمربع بین ٢ تا ۲.۵ میلیون تومان تمام می شود  اما بسته به متراژ انتخابی، ارتفاع ساختمان و ... قیمت نهایی هر متربع افزایش خواهد داشت.</p>
      <p>وی توضیح داد که برای جلوگیری از توقع ذهنی مردم که به عنوان نمونه می‌توانند با فلان رقم صاحب خانه شوند هیچ رقم نهایی برای خانه های طرح اقدام ملی اعلام نمی‌شود.</p>
      <p>
        <b>۴ شرط اولیه ثبت نام  در طرح اقدام ملی اعلام شد</b>
      </p>
      <p>محمودزاده ادامه داد: طرح اقدام ملی از سال گذشته و برای ساخت ۴۰۰ هزار واحد مسکونی در نظر گرفته شد و در همه شهرهای کشور و برای ساکنان کلانشهرها در شهرهای جدید ساخته خواهد شد.</p>
      <p>وی در خصوص شرایط متقاضیانی که می‌توانند در این طرح صاحب‌خانه شوند، گفت: چهار شراط برای ثبت‌نام متقاضایان این طرح در نظر گرفته شده است که نخسیتن آن این است که از اول فروردین ۸۴ فاقد مالکیت مسکونی باشند که این شرط علاوه بر فرد متقاضی به افراد تحت تکفل هم اضافه می‌شود، شرط دوم این است که از ابتدای انقلاب از هیچ یک از امکانات دولتی اعم از زمین و واحد مسکونی دولتی و هم چنین تسهیلات یارانه‌دار استفاده نکرده باشند.</p>
      <p>معاون وزیر راه و شهرسازی گفت: شرط سوم تاهل و سرپرست خانواده بودن و شرط چهارم این است که حداقل پنج سال سکونت در شهر مورد تقاضا داشته باشند.</p>
      <p>محمودزاده با بیان اینکه در این طرح، سه شیوه کلی برای تامین زمین پیش‌بینی شده است، گفت: تفاوتی که این طرح با سایر طرح‌های مسکونی اجرا شده دارد این است که برای دهک‌های مختلف لحاظ شده و همه متقاضیان در یک سطح قرار نمی گیرند. بر این اساس در شهرک‌های کوچک که مشکل  تامین زمین دولتی کمتر است واگذاری ۹۹ ساله زمین داریم .</p>
      <p>وی گفت: شکل دیگر تامین زمین، پروژه‌های مشارکتی است که تعداد محدودی از این طرح ۴۰۰ هزار واحدی به این شیوه، ساخته خواهد شد و در نهایت واحد مسکونی به قیمت تمام شده عرضه خواهد شد.</p>
      <p>معاون وزیر راه و شهرسازی ادامه داد: به این صورت که قیمت ساخت بر اساس قیمت تمام شده در اختیار مردم قرار می‌گیرد و طی دو سالی که ساختمان ساخته می‌شود، پول به صورت مرحله‌ای توسط متقاضی پرداخت می‌شود که بخشی از این رقم تسهیلات بانکی و بخشی آورده خود متقاضی است.</p>
      <p>وی گفت: برای کسانی که می‌خواهند مالکیت عرصه را علاوه بر اعیان داشته باشند، پس از دوسال توقف، پول زمین را به صورت اقساط سالانه بازپس می گیریم.</p>
      <p>
        <b>تشریح سه نوع تسهیلات اعطایی در طرح اقدام ملی</b>
      </p>
      <p>معاون وزیر راه و شهرسازی با بیان اینکه در طرح  اقدام ملی سه نوع تسهیلات وجود دارد، ادامه داد: برخی از متقاضیان در صندوق پس‌انداز یکم سپرده‌گذاری کرده‌اند که قبلا می‌توانستند بین ۸۰، ۱۲۰ و ۱۶۰ میلیون تومان برای خرید مسکن وام بگیرند و الان با تفاهمی که صورت گرفته است  اکنون می‌توانند برای ساخت مسکن در طرح اقدام ملی، از این وام استفاده کنند.</p>
      <p>وی ادامه داد: گروهی دیگر می‌توانند از وام بافت فرسوده استفاده کنند که در بخشی از این وام از منابع صندوق توسعه و بخشی از منابع داخلی بانک به مبلغ ۱۰۰ میلیون تومان استفاده می شود.</p>
      <p>وزیر راه و شهرسازی اضافه کرد: وام نهایی یک وام ۷۵ تا ۱۰۰ میلیون تومانی است که از منابع داخلی بانک‌های عامل از جمله بانک مسکن با نرخ ۱۸ درصد کارمزد طی ۱۲ سال پرداخت می‌شود.</p>
      <p>محمودزاده با اعلام اینکه ثبت‌نام در طرح اقدام ملی در تمام استان‌ها شروع می‌شود، اظهار داشت: پس از بازگشایی سامانه که از امروز آغاز شد، متقاضیان تا سه روز فرصت ارسال مدارک و احراز شرایط را دارند و تمام مراحل ثبت‌نام از طریق سامانه انجام می‌شود. پس از آن واجدین شرایط برای تطبیق مدارک، امکان مراجعه حضوری به مکان‌هایی که به تدریج اعلام می شود را دارند.</p>
      <p>معاون وزیر راه و شهرسازی ادامه داد: همه مراحل ابتدایی ثبت نام از طریق سامانه انجام می‌شود و فقط در مرحله آخر، کسانی که واجد شرایط شناخته می‌شوند برای تطبیق مدارک، مراجعه حضوری خواهند داشت.</p>
      <p>وی گفت: برای اینکه متقضایان فرصت اسکن مدارک خود را داشته باشند فرصت دادیم تا صبح سه شنبه برای ۴ استان استان سیستان و بلوچستان، خراسان شمالی و جنوبی و قم، سامانه بازگشایی شود و متقاضیان در این چهار استان سه روز برای ثبت‌نام فرصت دارند.</p>
      <p>معاون وزیر راه و شهرسازی گفت: پس از آن سامانه برای گروه‌های بعدی در استان‌های کهگیلویه و بویراحمد، کردستان، همدان و یزد بازگشایی خواهد شد.</p>
      <p>محمودزاده با بیان اینکه ثبت‌نام در این طرح به صورت مرحله‌ای است، گفت: قرار بر این است که در صورت تامین اراضی، سامانه به دفعات برای استان‌ها باز شود بنابراین اگر کسی از ثبت نام جا ماند نگران نباشد چرا که دوباره فرصت ثبت نام داده می شود و تا یک ماه آینده متقاضیان کلانشهرها نیز وارد روند ثبت نام خواهند شد.</p>
      <p>معاون وزیر راه و شهرسازی خاطر نشان کرد: ممکن است به دفعات در یک استان ثبت نام داشته باشیم.</p>
      <p>
        <b>آورده ابتدایی متقاضی ۳۰ درصد قیمت تمام شده است</b>
      </p>
      <p>محمودزاده درباره تامین آورده متقاضیان برای ثبت نام اولیه در این طرح گفت: در مرحله اول ۳۰ درصد قیمت تمام شده پیش‌بینی شده باید واریز شود که این قیمت برای تمام پروژه‌ها متفاوت است و نمی‌توان سقف و کفی برای قیمت‌ها اعلام کرد چرا که به نوع سفارش، قیمت ها متفاوت است.</p>
      <p>معاون وزیر راه و شهرسازی تاکید کرد: دهک‌های کم‌درآمد می‌توانند از واحدهای مسکونی در اراضی ۹۹ ساله که قیمت کمتری دارند بهره‌مند شوند و دهک‌های متوسط می‌توانند در پروژه‌های مشارکتی ثبت‌نام کنند.</p>
      <p>محمودزاده ادامه داد: همه تلاش وزارت راه و شهرسازی بر این بود که منابع انسانی و زمین را به عنوان آورده خود برای این طرح قرار دهد و دولت به هیچ وجه در این طرح سازندگی ندارد و قرار هم نیست از منابع بانک مرکزی در این طرح استفاده کنیم.</p>
      <p>
        <b>رقم اقساط ماهیانه طرح اقدام ملی مشخص شد</b>
      </p>
      <p>وی گفت: در شرایط ویژه اقتصادی بزرگترین کاری که می‌توانستیم انجام دهیم این بود که با آورده وزارت راه و شهرسازی (زمین ومابع انسانی)مردم راصاحبخانه کنیم اما دیگر منابع بانک مرکزی برای پرداخت وام های با ۴ درصد سود وجود ندارد.</p>
      <p>معاون مسکن و ساختمان وزیر راه و شهرسازی در خصوص اقساط تسهیلات پرداختی در این طرح گفت: متقاضاین اگرتسهیلات ۷۵ میلیون تومانی دریافت کرده باشند ماهیانه یک میلیون و ۲۰۰ هزار تومان قسط پرداخت می‌کنند اما اگر وام ۱۰۰ میلیون تومانی دریافت کرده باشند ماهیانه یک میلیون و ۷۰۰ هزار تومان اقساط پرداخت می‌کنند.</p>
      <p>وی گفت: اگر وام را در بافت فرسوده تحویل گرفته باشند ماهیانه ۷۰۰ هزار تومان پرداخت می‌شود و در صورتی که صندوق یکمی باشند و زوج برای دریافت ۱۶۰ میلیون تومان وام اقساط یک میلیون و ۷۰۰ هزار تومانی پرداخت می‌کنند.</p>
      <p>معاون مسکن و ساختمان وزیر راه در پاسخ به سوالی در خصوص عدم استقبال انبوه‌سازان از این طرح گفت: مهمترین ایراد گرفته شده از سوی انبوه‌سازان باین است که  قانونی برای انعقاد قرارداد مشارکتی با دولت وجود ندارد. با بررسی‌های متعددی که انجام شد و مذاکراتی که با دستگاه‌های نظارتی داشتیم به این نتیجه رسیدیم که نزدیکترین قانون، قانون مناقصات است که بین کارفرما و پیمانکاران منعقد می‌شود اما در این طرح دولت شریک انبوه‌سازان است.</p>
      <p>محمودزاده ادامه داد: در صورتی که از سوی انبوه‌سازان استقبالی برای مشارکت در این طرح نشود از طرق دیگری و با حضور سایر شرکت‌ها ساخت خانه را دنبال می‌کنیم.</p>
      <p>
        <b>زنان مجرد بالای ۳۵ سال هم می‌توانند در طرح اقدام ملی صاحبخانه شوند</b>
      </p>
      <p>محمودزاده در خصوص شراط تاهل دراین طرح و وجود متقاضیان مجرد گفت: خانم‌های مجرد بالای ۳۵ سال و نیز زنان مجرد سرپرست خانوار هم می‌توانند در این طرح ثبت نام کنند.</p>
      <p>معاون وزیر راه و شهرسازی شرط تاهل را موضوعی دانست که در قوانین بالادستی وجود دارد و گفت: مصوبه هیات دولت برای  زنان این بودکه زنان بالای ۳۵ سال هم بتوانند در این طرح مشارکت کنند.</p>
      <p>معاون وزیر راه وشهرسازی با بیان اینکه خانه‌های خالی زیادی در بازار وجود دارد، گفت: اکنون ۲ میلیون و ۶۰۰ هزار واحد مسکونی خالی از سکنه در کشور وجود دارد که این واحدها معادل ۱۰ درصد واحدهای مسکونی کل کشورهستند و ورود آنها به بازار مسکن تاثیر قابل توجه‌ای در عرضه خواهد گذاشت.</p>
      <p>وی اضافه کرد: امیدواریم سامانه اسکان تا پایان امسال تهیه شده و بر اساس قانون مالیات خانه‌های خالی، بخش مهمی از آنها وارد بازار  شوند؛ ضمن اینکه با خارج شدن بازار مسکن از سفته بازی با سیاست‌های مالیاتی سبب می‌شود تا مسکن از کالای سوداگری به عنوان کالای مصرفی تبدیل شود.</p>
    </article>
  </body>
</html>