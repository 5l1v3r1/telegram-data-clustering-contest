<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134485-lietkabeli-palauzes-neptunas-iskovojo-treciaja-pergale-paeiliui.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T19:26:00+00:00"/>
    <meta property="og:title" content="„Lietkabelį“ palaužęs „Neptūnas“ iškovojo trečiąją pergalę paeiliui"/>
    <meta property="og:description" content="Įsibėgėjantys Klaipėdos „Neptūno“ (5-4) krepšininkai „Betsafe–LKL“ rungtynėse greitai išbarstė susikrautą dviženklį pranašumą, tačiau po pertraukos dar kartą pabėgo ir antrą kartą Panevėžio „Lietkabelio“ (4-3) arti nebeprisileido – mačą prieš lentelės kaimynus klaipėdiečiai laimėjo 78:74 (24:12, 16:26, 22:16, 16:20). Tai buvo trečioji uostamiečio komandos pergalė Lietuvos čempionate paeiliui bei penktoji iš eilės ..."/>
  </head>
  <body>
    <article>
      <h1>„Lietkabelį“ palaužęs „Neptūnas“ iškovojo trečiąją pergalę paeiliui</h1>
      <address>
        <time datetime="2019-11-09T19:26:00+00:00">09 Nov 2019, 19:26</time>
      </address>
      <p>Nuotr.: FIBA</p>
      <figure>
        <a href="https://www.basketnews.lt/paveikslelis-203387-any1000x1000.jpg">
          <img src="https://www.basketnews.lt/paveikslelis-203387-any630x500.jpg"/>
        </a>
      </figure>
      <p>Nuotr. FIBA</p>
      <p>Įsibėgėjantys Klaipėdos „Neptūno“ (5-4) krepšininkai „Betsafe–LKL“ rungtynėse greitai išbarstė susikrautą dviženklį pranašumą, tačiau po pertraukos dar kartą pabėgo ir antrą kartą Panevėžio „Lietkabelio“ (4-3) arti nebeprisileido – mačą prieš lentelės kaimynus klaipėdiečiai laimėjo <a href="https://www.basketnews.lt/rungtynes/ziureti/82830-klaipedos-neptunas-panevezio-lietkabelis.html"><b>78:74 </b>(24:12, 16:26, 22:16, 16:20)</a>.</p>
      <p>Tai buvo trečioji uostamiečio komandos pergalė Lietuvos čempionate paeiliui bei penktoji iš eilės visuose turnyruose.</p>
      <p>Nuo pat dvikovos pradžios užtikrintai atrodę šeimininkai anksti pabėgo 10:0, tačiau po Nenado Čanako paprašytos minutės pertraukėlės Panevėžio komanda priartėjo. Tačiau tik laikinai – antroje kėlinio pusėje šeimininkai vėl įjungė aukštesnę pavarą ir jau turėjo dviženklę persvarą (24:12).</p>
      <p>Antrajame kėlinyje panevėžiečiai padidino spaudimą ir gana greitai sugebėjo ne tik panaikinti deficitą, bet ir išsiveržti į priekį (38:35).</p>
      <p>„Neptūnas“ po tokio smūgio sparčiai atsigavo ir dar iki pertraukos susigrąžino pranašumą, kurį dar labiau įtvirtino antroje rungtynių pusėje, kai trečiajame kėlinyje atitolo 55:44.</p>
      <figure>
        <iframe src="https://www.youtube.com/embed/bCR-1kCj-3E" width="630" height="354" data-service="Youtube" scrolling="no"/>
      </figure>
      <p>Per likusį laiką panevėžiečiai kelis kartus bandė priartėti, tačiau šeimininkai vis rasdavo atsakymą į kiekvieną „Lietkabelio“ šturmą ir dvikovos pabaigoje galėjo džiaugtis pratęsta laimėjimų serija.</p>
      <p>Su „Lietkabelio“ marškinėliais šiame sezone pirmą kartą „Betsafe–LKL“ pirmenybėse pasirodė praėjusį savaitgalį komandą papildęs Paulius Valinskas, tiesa, jam pirmasis mačas nesusiklostė – gynėjas pelnė 7 taškus, tačiau surinko -2 naudingumo balus.</p>
      <p>Panevėžiečiams iškovoti pergalės nepadėjo net ir laimėta kova po krepšiu. Nenado Čanako komanda atkovojo 37 kamuolius, šeimininkai, savo ruožtu, 29.</p>
      <p>
        <i>„Neptūnas“: Tadas Sedekerskis 14 (5 atk. kam.), Matas Jogėla 12, Žygimantas Janavičius 11 (6 rez. perd.), Osvaldas Olisevičius 10.</i>
      </p>
      <p>
        <i>„Lietkabelis“: Željko Šakičius 16 (9 atk. kam.), Tomas Dimša 15, Vytenis Lipkevičius 13.</i>
      </p>
      <p>
        <b>Trenerių komentarai po rungtynių:</b>
      </p>
      <figure>
        <iframe src="https://www.youtube.com/embed/_klzyzH7QLY" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200375-crop100x150.jpg"/>
      </figure>
      <p><a href="https://www.basketnews.lt/zaidejai/11069-tadas-sedekerskis.html">Tadas Sedekerskis</a> Taškai: 14 Naudingumas: 21 Dvitaškiai: 100% 5/5 Perimti kamuoliai: 2</p>
    </article>
  </body>
</html>