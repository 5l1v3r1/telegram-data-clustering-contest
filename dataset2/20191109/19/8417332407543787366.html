<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/09/Over-150-hjem-tatt-av-flammene-i-Australia-20357197.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T19:03:56+00:00"/>
    <meta property="og:title" content="Over 150 hjem tatt av flammene i Australia"/>
    <meta property="og:description" content="Over 150 boliger er ødelagt i voldsomme branner som herjer på Australias tørkerammede østkyst. Tre mennesker er døde, over 30 skadd, og flere er savnet."/>
  </head>
  <body>
    <article>
      <h1>Over 150 hjem tatt av flammene i Australia</h1>
      <address><time datetime="2019-11-09T19:03:56+00:00">09 Nov 2019, 19:03</time> by <a rel="author">(NTB) NTB-AP-DPA</a></address>
      <p>Over 150 boliger er ødelagt i voldsomme branner som herjer på Australias tørkerammede østkyst. Tre mennesker er døde, over 30 skadd, og flere er savnet.</p>
      <aside><a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på e-post</a></aside>
      <p>Rundt 1.500 brannmannskaper har kjempet mot over 70 branner rundt om i Australias mest folkerike delstat New South Wales.</p>
      <p>De mest intense brannene er nordøst i delstaten, der sterk vind har blåst liv i flammene, opplyser Shane Fitzsimmons, sjef for brannvesenet på landsbygda.</p>
      <p>En 69 år gammel kvinne som ble funnet bevisstløs med alvorlige brannskader i nærheten av Glen Innes fredag, døde på sykehus, opplyser han. Lørdag morgen fant brannmannskaper en død mann i en utbrent bil i samme område.</p>
      <p>Ytterligere fem mennesker er savnet i området der Glen Innes-brannen herjet.</p>
      <p>Samme ettermiddag ble det klart at brannene hadde krevd et tredje liv, flere hundre kilometer unna. Offeret ble funnet i et utbrent hus tilhørende en 63 år gammel kvinne i landsbyen Johns River nord for Taree.</p>
      <p>Over 30 personer, blant dem ansatte i brannvesenet, får behandling for brann- og røykskader, opplyser myndighetene. Siden fredag er minst 150 hjem ødelagt, men ikke alle de rammede områdene er blitt undersøkt ennå.</p>
      <p>Mindre buskbranner er vanlige i Australia, og brannmannskaper har i månedsvis slukket sporadiske småbranner før landets sommer nå er i ferd med å starte. De siste dagene er en tøff start på det forskere frykter blir en hard brannsesong.</p>
      <p>Klimaendringer og uheldige værsykluser har bidratt til kraftig vind, lav luftfuktighet og høye temperaturer.</p>
      <p>(©NTB)</p>
    </article>
  </body>
</html>