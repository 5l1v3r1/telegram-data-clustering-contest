<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/otide-si-lyubimiyat-fotograf-na-biytls-406302.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T19:20:49+00:00"/>
    <meta property="og:title" content="Отиде си любимият фотограф на Бийтълс"/>
    <meta property="og:description" content="Робърт Фрийман почина на 82 години"/>
  </head>
  <body>
    <article>
      <h1>Отиде си любимият фотограф на Бийтълс</h1>
      <address><time datetime="2019-11-09T19:20:49+00:00">09 Nov 2019, 19:20</time> by <a rel="author">Пламен Вълков</a></address>
      <p>Бившият член на "Бийтълс" Пол Маккартни отдаде почит на Робърт Фрийман, един от предпочитаните фотографи на групата, който почина в петък на 82-годишна възраст, предаде БТА.</p>
      <p>"Той беше предпочитаният ни фотограф, сътворил едни от най-емблематичните корици на албумите ни", написа в сайта си сър Пол, научавайки за кончината на Фрийман.</p>
      <p>По неговите думи Фрийман е бил забележителен творец с оригинален почерк. "Този изключителен човек ще ми липсва, но ще запазя винаги в себе си хубавите спомени за него!", написа музикантът.</p>
      <p>Роденият на 5 декември 1936 година Фрийман беше автор на кориците на тавите на "Бийтълс" With The Beatles" /1963/, "Meet the Beatles" /1964 в САЩ/,"Beatles for Sale"/1964/"Help!"/1965/ и "Rubber Soul" /1965/.</p>
      <p>"Хората често си мислеха, че корицата на "Rubber Soul" e била заснета във фотостудио. Всъщност Робърт доста набързо ни снима в коридора на хотела ни, като естествената светлина падаше от прозорците. Цялата фотосесия не продължи повече от половин час!", спомня си сър Пол.</p>
    </article>
  </body>
</html>