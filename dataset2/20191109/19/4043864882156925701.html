<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231506/"/>
    <meta property="og:site_name" content="Українська правда"/>
    <meta property="article:published_time" content="2019-11-09T19:42:15+00:00"/>
    <meta property="og:title" content="Трамп анонсував публікацію стенограми другої розмови з Зеленським"/>
    <meta property="og:description" content="Президент США Дональд Трамп заявив, що у вівторок Білий дім, імовірно, опублікує стенограму другої розмови з президентом України Володимиром Зеленським."/>
  </head>
  <body>
    <article>
      <h1>Трамп анонсував публікацію стенограми другої розмови з Зеленським</h1>
      <address>
        <time datetime="2019-11-09T19:42:15+00:00">09 Nov 2019, 19:42</time>
      </address>
      <p>Президент США Дональд Трамп заявив, що у вівторок Білий дім, імовірно, опублікує стенограму другої розмови з президентом України Володимиром Зеленським.</p>
      <p><b>Джерело</b>: заява Трампа в суботу на Об'єднаній базі Ендрюс, повідомляє <a href="https://www.reuters.com/article/us-usa-trump-impeachment-ukraine/trump-says-will-probably-release-second-ukraine-transcript-on-tuesday-idUSKBN1XJ0F0?il=0">Reuters</a></p>
      <p><b>Пряма мова</b> Трампа: "У нас з'явиться ще одна стенограма, яка дуже важлива".</p>
      <p>"Я дам вам другу стенограму, тому що у мене було дві розмови з президентом України".</p>
      <p><b>Деталі</b>: Трамп зазначив, що друга стенограма, ймовірно, буде опублікована у вівторок.</p>
      <p><b>Що було раніше</b>: 8 листопада Трамп <a href="https://www.pravda.com.ua/news/2019/11/8/7231429/">заявив</a>, що на вимогу слідчих Конгресу щодо імпічменту може опублікувати ще одну "дуже важливу" розмову зі своїм українським колегою Володимиром Зеленським, яка відбулася раніше за всім відому липневу.</p>
      <p>
        <b>Передісторія:</b>
      </p>
      <ul>
        <li>25 вересня Білий дім оприлюднив текст липневої <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови зробили висновок, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск. "На мене ніхто не тиснув", - заявив він журналістам під час зустрічі з Трампом в Нью-Йорку.</li>
        <li>На виборах президента 21 квітня після оголошення результатів екзит-полу Зеленському <a href="https://www.eurointegration.com.ua/news/2019/04/22/7095472/">зателефонував Трамп.</a></li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231455/"/>
        <a href="https://www.pravda.com.ua/news/2019/11/9/7231451/"/>
        <a href="https://www.pravda.com.ua/news/2019/11/9/7231445/"/>
      </related>
    </article>
  </body>
</html>