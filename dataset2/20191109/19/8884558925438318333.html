<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/ob-robu-kongresa-sd-tudi-ugibanja-o-ambicijah-za-v"/>
    <meta property="og:site_name" content="Primorske novice"/>
    <meta property="article:published_time" content="2019-11-09T19:32:24+00:00"/>
    <meta property="og:title" content="Ob robu kongresa SD tudi ugibanja o ambicijah za vodenje stranke v prihodnje"/>
    <meta property="og:description" content="Ob robu kongresa SD, na katerem razpravljajo o programu in izhodiščih za nadaljnje delo, se pojavlja tudi vprašanje, ali lahko ambiciozne načrte uresničijo na čelu z aktualnim predsednikom Dejanom Židanom. Vodstvo stranke je glede neuradnih kritik na njegov račun previdno, evropski poslanec Milan Brglez pa ambicij za vodenje SD ni jasno zanikal."/>
  </head>
  <body>
    <article>
      <h1>Ob robu kongresa SD tudi ugibanja o ambicijah za vodenje stranke v prihodnje</h1>
      <address><time datetime="2019-11-09T19:32:24+00:00">09 Nov 2019, 19:32</time> by <a rel="author">STA</a></address>
      <p>
        <b>Ob robu kongresa SD, na katerem razpravljajo o programu in izhodiščih za nadaljnje delo, se pojavlja tudi vprašanje, ali lahko ambiciozne načrte uresničijo na čelu z aktualnim predsednikom Dejanom Židanom. Vodstvo stranke je glede neuradnih kritik na njegov račun previdno, evropski poslanec Milan Brglez pa ambicij za vodenje SD ni jasno zanikal.</b>
      </p>
      <figure>
        <img src="https://static.primorske.si/foto/highres/gnweb/719042_20191109-00973136.jpg"/>
        <figcaption>Ob robu kongresa SD, na katerem razpravljajo o programu in izhodiščih za nadaljnje delo, se pojavlja tudi vprašanje, ali lahko ambiciozne načrte uresničijo na čelu z aktualnim predsednikom Dejanom Židanom.  Foto: STA</figcaption>
      </figure>
      <p><b>VELENJE</b> &gt; Židan se že v uvodnem nagovoru ni mogel izogniti odzivu na namige, ki so se tudi pred tokratnim kongresom stranke v Velenju, čeprav ni volilni, pojavile v zvezi z nezadovoljstvom dela stranke na njegov račun.</p>
      <h3>Židan: SD ni bila nikoli zelo prijazna do svojih predsednikov</h3>
      <p>V izjavi ob robu kongresa pa je dejal, da je stranka pluralna in nikoli ni bila zelo prijazna do svojih predsednikov, pač pa je vedno želela, da naredijo več in bolje. "Tako je tudi sedaj in tako je tudi prav. Prav je, da imamo v stranki tudi ambiciozne ljudi in širok nabor kandidatov, vendar stranka raste, sledi svoji ideji in ima vodstvo, ne le predsednika, izvoljeno za štiri leta," je poudaril Židan.</p>
      <blockquote>Službo za odnose z javnostmi na ministrstvu za izobraževanje, znanost in šport zapuščajo trije sodelavci. Minister Jernej Pikalo je ob robu današnjega kongresa SD zanikal namigovanja, da naj bi šlo za mobing, generalni sekretar na ministrstvu Mitja Blaganje pa pojasnjuje, da niso uspeli najti skupnega jezika glede plačila dodatnega dela. Vodja službe za odnose z javnostmi na ministrstvu Tina Hrastnik je za STA potrdila, da trije predstavniki za odnose z javnostmi odhajajo iz te službe. Za zdaj ne želi govoriti o razlogih. Kot je neuradno poročal Radio Slovenija, naj bi šlo za mobing oz. šikaniranje. Pikalo je v izjavi za medije ob robu kongresa SD v Velenju zatrdil, da ni bilo nobenega mobinga in tudi nobene prijave. "Če pa bi komentiral vsakega zaposlenega na ministrstvu, bi to bilo izjemno težko," je dejal in dodal, da zadeve urejajo "dogovorno" in da ni nič posebnega. Na očitke o mobingu se je po prvem poročanju medijev odzval tudi generalni sekretar na šolskem ministrstvu Blaganje. Kot je pojasnil, da je med vodstvom ministrstva in sodelavci iz službe za odnose z javnostmi prihajalo do različnih pogledov na to, kako plačati dodatno delo, torej delo, ki presega redni delovni čas.</blockquote>
      <p>Napovedal je, da bo to vodstvo stranko peljalo tudi na volitve, ki bodo, kot verjame, redne. SD bo, tako kot na vseh prejšnjih volitvah, ponovno rasla, je dejal in izpostavil, da želijo tudi z današnjimi programskimi dokumenti širiti domet stranke.</p>
      <p>Evropska poslanka <b>Tanja Fajon</b> je zatrdila, da usmeritve sprejemajo zelo odgovorno, hkrati pa verjame, da je to prava smer z Židanom na čelu. Na vprašanje morebitnih njenih ambicij po prevzemu vodenja stranke pa je odgovorila, da je danes, ko razpravljajo o programu, govoriti o ambicijah zgrešeno. Kot je dejala, ima kot evropska poslanka in kot podpredsednica SD precej odgovornosti.</p>
      <p>Manj jasen glede te teme pa je bil v svojih odgovorih danes Brglez, ki se je SD sicer pridružil šele po zadnjih parlamentarnih volitvah. Danes je izpostavil ključne programske usmeritve, po katerih mora delovati stranka v prihodnje, s poudarkom na zeleni in socialni politiki.</p>
      <h3>Ali je Židan pravi človek?</h3>
      <p>Ni pa jasno odgovoril na vprašanje, ali je Židan pravi človek, da v tej smeri dolgoročno vodi stranko. "Sedanje vodstvo mora usmeriti stranko na dolgoročno pot, to bo stvar nekaj predsednic in predsednikov, ne zgolj enega," je dejal Brglez.</p>
      <p>Še več odprtih vprašanj pa je pustil z odgovori glede namigovanj, da se bi se tudi on utegnil potegovati za predsednika SD in celo za predsednika države na naslednjih volitvah. "Komaj sem postal evropski poslanec. Pustite me vsaj, da nekaj na tem parketu pokažem, da si zaslužim mogoče tudi kakšno drugo pozicijo," dejal. Na dodatno vprašanje, ali torej ima te ambicije, je odgovoril, da je ambiciozen človek. "Nisem pa prevzeten," je dodal.</p>
      <p>"Pozitivno je to, da kdo izrazi ambicijo, da želi morda kdaj v prihodnosti prevzeti vajeti SD," pa meni glavni tajnik SD <b>Dejan Levanič</b>, a poudarja, da je ta trenutek predsednik stranke Židan. "Dokler ne bo pri nekom v članstvu ambicije, da želi prevzeti ali izzvati to pozicijo, je ta trenutek tako kot je," je dodal. Kakšno kritično mnenje v stranki pa je po njegovih ocenah pozitivno, saj da jih samokritika dela boljše.</p>
      <p>Tudi podpredsednik SD <b>Jernej Pikalo</b> je na vprašanje, ali je Židan primeren človek za uresničitev strankinih ambicij, spomnil, da je Židan aktualni predsednik. Dokler je temu tako, je po njegovem mnenju popolnoma neprimerno komentirati karkoli glede Židanove pozicije.</p>
      <p>Že v minulih letih so se večkrat pojavila namigovanja, da del stranke ni zadovoljen z Židanovim vodenjem. Na lanskem volilnem kongresu pa je bil kot edini kandidat izvoljen z visoko podporo.</p>
    </article>
  </body>
</html>