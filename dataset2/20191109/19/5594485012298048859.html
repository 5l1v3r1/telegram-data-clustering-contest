<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/chudo-na-balkanite-zamislyat-mini-es_news708280.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T19:00:00+00:00"/>
    <meta property="og:title" content="Чудо на Балканите: Замислят мини ЕС"/>
    <meta property="og:description" content="Сътрудничеството и създаването на връзки между държавите в региона е крайно наложително"/>
  </head>
  <body>
    <article>
      <h1>Чудо на Балканите: Замислят мини ЕС</h1>
      <h2>Сътрудничеството и създаването на връзки между държавите в региона е крайно наложително</h2>
      <address>
        <time datetime="2019-11-09T19:00:00+00:00">09 Nov 2019, 19:00</time>
      </address>
      <p>https://blitz.bg/svyat/chudo-na-balkanite-zamislyat-mini-es_news708280.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573278923-1111.jpg"/>
      </figure>
      <p><b>Балканските държави често са били изпокарани и обзети от старанието да се избутват една друга от пътя към ЕС. Толкова по-странно е, че сега те явно са решени за нещо наистина голямо - нещо, което граничи с чудото, пише <a href="https://www.dw.com/bg/%D0%B1%D0%B0%D0%BB%D0%BA%D0%B0%D0%BD%D1%81%D0%BA%D0%BE%D1%82%D0%BE-%D1%87%D1%83%D0%B4%D0%BE-%D0%B7%D0%B0%D0%BC%D0%B8%D1%81%D0%BB%D1%8F%D1%82-%D0%BC%D0%B8%D0%BD%D0%B8-%D0%B5%D1%81/a-51172127?maca=bul-CB_fakti_bg-8677-xml-mrss%E2%80%9E">DW</a>.</b><br/><br/>Трима силни мъже от региона на Балканите напоследък замислят нещо наистина мащабно. Да припомним, че френското вето блокира по-нататъшните присъединителни преговори на страните от Западните Балкани с Европейския съюз. И точно след като зачестиха предупрежденията за ново напрежение в региона, Сърбия, Албания и Северна Македония с гигантски стъпки изглежда крачат към едно невероятно обединение.</p>
      <p>Години наред Брюксел настояваше за по-тясно сътрудничество между балканските страни – за последен път преди две години на Балканската среща в Триест. Точно сега, когато Брюксел вече почти не вдъхва на страните от Западните Балкани надежди за присъединяване към ЕС, сътрудничеството като че ли ще проработи.<br/><br/>В Охрид, Северна Македония, ще се проведе вече втора регионална среща на върха (10 и 11 ноември) в рамките на един и същи месец<i>. </i>Трите страни се разбират блестящо и дори канят за участие и другите три изолирани от ЕС държави да се присъединят – за огромна изненада, сред тях е дори Косово. Как е възможно това?</p>
      <p>Сътрудничеството и създаването на връзки между държавите в региона на Балканите наистина е крайно наложително. Товарните автомобили, пренасящи стока от една в друга страна, често чакат с дни по границите. Митата и административните пречки ревностно защитават прекалено малките пазари срещу конкуренцията на съседните държави.</p>
      <p>Митото от сто процента, което Косово налага върху сръбските стоки, е уникално – няма го никъде другаде в света. И за частни лица пътуванията, особено в летните месеци, се превръщат в изтощително бягане с препятствия. Върху икономиките в региона всичко това се отразява фатално, а за инвеститорите малките страни с ниска покупателна способност не представляват интерес.</p>
      <p>В надпреварата си към ЕС балканските страни досега неизменно се избутваха една друга от пистата. Сега обаче, явно искат да тръгнат сплотено напред.<br/><br/>През октомври сръбският президент Александър Вучич и правителствените ръководители на Албания и Северна Македония Еди Рама и Зоран Заев заедно формулираха целта: да въведат на Балканите четирите свободи, съществуващи в ЕС: свободното придвижване на хора, капитали, стоки и услуги.<br/><br/>Този „мини-Шенген", както го нарича Вучич, ще позволи безвизови пътувания в региона, само с лична карта. Идеите щели да бъдат конкретизирани още тази неделя, а реализирани на практика – още през 2021 година.</p>
      <p>Балканите обаче са си Балкани. Спънките пред сътрудничеството винаги се крият в конкретните детайли. Границите на трите страни, които изведнъж се оказаха приятелски, почти изцяло обграждат една четвърта: Косово.<br/><br/>Безпрепятствените пътувания от Сърбия до Албания, каквито обещава Вучич, няма да са възможни, или поне би трябвало да преминават по дълги обиколни маршрути, ако в инициативата не бъде включено и Косово, което обаче Сърбия не признава за независима държава.</p>
      <p>В трудния диалог, воден между Белград и Прищина, много от проблемите, които следва да бъдат решени, според прокламациите на трите водещи държави в балканския „Мини ЕС", са остро оспорвани или решими само на теория, но не и на практика. Например взаимното признаване на дипломи. Как шест страни ще успеят да постигнат това, което и само две от тях все още не могат, не е ясно.</p>
      <p>Строго погледнато, желаният митнически съюз също е изправен пред трудно преодолими спънки. Още преди Косово да въведе астрономическите си мита върху сръбски стоки, там се страхуваха, че с превъзхождащата си икономическа сила Сърбия може да задуши едва-едва процъфтяващото стопанство на Косово. А по-заможната Черна гора се опасява от евтината сръбска конкуренция.</p>
      <p>Напълно неразрешим е освен това въпросът как ще се връзва бъдещият митнически съюз с Договора за свободна търговия, който Сърбия неотдавна сключи с Евразийския икономически съюз на Путин.<br/><br/>Всички балкански държави ли ще търгуват занапред свободно с Русия, Киргизстан или Армения? И как ще се съвместява Евразийската зона за свободна търговия със Споразумението за стабилизиране и асоцииране, което балканските държави подписаха с ЕС?</p>
      <p>Ядрото на желания „Балкански ЕС" е новата ос Белград - Тирана. С инсценировката на „историческо помирение между сърби и албанци" преди три години сърбинът Вучич, както и албанският му колега Рама си осигуриха предимства.<br/><br/>Двете страни почти нямат проблеми помежду си и всъщност изобщо нямаха нужда от някакво си помирение. Съюзят ли се обаче сърбите и албанците, нерешеният проблем с Косово може да се окаже по-лесен за преодоляване. С приятелски настроената Тирана може да се преговаря много по-лесно, отколкото с опърничавата Прищина.</p>
      <p>Рама, който се смята за „президент на всички албанци", на свой ред приема на драго сърце предлаганата му лидерска роля. Така интересите на Косово ще бъдат загърбени.<br/><br/>Премиерът на Северна Македония Зоран Заев знае защо участва в играта: от една страна, той има нужда от осезаем успех след шамара, който ЕС удари на страната му. От друга, той е длъжен да гарантира, че Белград и Тирана няма да се обединят за негова сметка, а на всичкото отгоре да си присвоят и влиянието над албанската част от населението в неговата страна.</p>
      <p>Чудеса рядко се случват, както е известно. И то не само на Балканите. Ако все пак се появи някакво чудо, зад него най-често се крие ловък трик.</p>
    </article>
  </body>
</html>