<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89120"/>
    <meta property="og:site_name" content="Denník politika"/>
    <meta property="article:published_time" content="2019-11-09T19:35:04+00:00"/>
    <meta property="og:title" content="Trnava predviedla proti Pohroniu predviedla skvelý obrat, Žilina opäť zaváhala a Nitra zdolala Sereď"/>
    <meta property="og:description" content="9.11.2019 (Webnoviny.sk) – Futbalisti MFK Ružomberok potvrdili dobrú formu z ostatných dní a v rámci 15. kola najvyššej slovenskej súťaže zvíťazili na trávniku MŠK Žilina 2:1. Liptáci natiahli svoju sériu bez prehry už na jedenásť súťažných duelov a pod Dubňom triumfovali prvýkrát od septembra 2013."/>
  </head>
  <body>
    <article>
      <h1>Trnava predviedla proti Pohroniu predviedla skvelý obrat, Žilina opäť zaváhala a Nitra zdolala Sereď</h1>
      <address><time datetime="2019-11-09T19:35:04+00:00">09 Nov 2019, 19:35</time> by <a rel="author">Webnoviny</a></address>
      <p>9.11.2019 (Webnoviny.sk) – Futbalisti MFK Ružomberok potvrdili dobrú formu z ostatných dní a v rámci 15. kola najvyššej slovenskej súťaže zvíťazili na trávniku MŠK Žilina 2:1. Liptáci natiahli svoju sériu bez prehry už na jedenásť súťažných duelov a pod Dubňom triumfovali prvýkrát od septembra 2013.</p>
      <p>„Šošoni“ síce mali v zápase územnú prevahu, ale smerom dopredu boli málo nebezpeční. Naopak, hráči Ružomberka zužitkovali päť striel do priestoru súperovej bránky na dva góly. V 25. min presne trafil k ľavej žrdi z hranice šestnástky Dalibor Takáč a krátko po hodine hry pridal druhý gól Martin Regáli. V nadstavenom čase ešte znížil svojim 7. ligovým zásahom Ján Bernát, ale zverencom Jaroslava Kentoša sa už vyrovnať nepodarilo.</p>
      <h3>Dunajská Streda sa vrátila na druhú priečku</h3>
      <p>Druhé zaváhanie Žilinčanov za sebou, ktorí v predchádzajúcom kole podľahli Trenčanom, využili na návrat na druhú priečku tabuľky futbalisti Dunajskej Stredy. Tí v sobotu v domácom prostredí pred solídnou návštevou 7027 divákov zdolali AS Trenčín 3:1 (1:1). Na zásah Kristophera Vidu z 3. min síce odpovedal v prvom polčase hosťujúci Ryan Koowijk, na góly Zsolta Kalmára a Mátého Vidu po zmene strán však Trenčania už nenašli odpoveď.</p>
      <p>Michalovce držali krok s domácou Senicou počas celého prvého polčasu, ale po zmene strán štyrikrát inkasovali a v tabuľke FL klesli už na 10. priečku. Práve Seničania sa dostali na úkor Zemplínčanov na 9. miesto. Michalovčania v najvyššej domácej súťaži nezvíťazili už v šiestom súboji v rade, naposledy sa im podarilo získať tri body ešte 21. septembra na pôde Nitry.</p>
      <h3>Trnava ukončila sériu prehier</h3>
      <p>Tím spod Zobora si v sobotu pripísal ďalší fortunaligový triumf, v Myjave proti „domácej“ Seredi mu na to stačil gól Milana Ristovského. Nitra na predposlednom jedenástom mieste tabuľky, pričom na desiate Michalovce stráca už iba bod.</p>
      <p>Trnave sa podarilo ukončiť sériu štyroch ligových prehier. Spartak v domácom prostredí predviedol dokonalý obrat v súboji proti nováčikovi súťaže FK Pohronie Žiar nad Hronom Dolná Ždaňa. Trnavčania prehrávali po prvom polčase gólmi Lukáša Pellegríniho a David Hrnčára, no tri body pre favorita zariadili po zmene strán Marko Tešija, Alex Sobczyk a v nadstavenom čase striedajúci Kubilay Yilmaz.</p>
      <p>Pätnáste kolo ukončí nedeľňajší súboj majstrovského Slovana Bratislava na pôde tímu FC ViOn Zlaté Moravce-Vráble.</p>
      <h3>Fortuna liga 2019/2020</h3>
      <p>15. kolo – sobota</p>
      <p><b>MŠK Žilina – MFK Ružomberok 1:2 (0:1)</b><br/><b>Góly:</b> 90.+ Bernát – 25. Takáč, 62. Regáli, 1692 divákov</p>
      <p><b>FC DAC 1904 Dunajská Streda – AS Trenčín 3:1 (1:1)</b><br/><b>Góly:</b> 3. K. Vida, 57. Kalmár, 78. M. Vida – 16. Koolwijk, 7027 divákov</p>
      <p><b>FC Spartak Trnava – FK Pohronie Žiar nad Hronom Dolná Ždaňa 3:2 (0:2)</b><br/><b>Góly:</b> 51. Tešija, 81. Sobczyk, 90.+ Yilmaz – 6. L. Pellegríni, 37. D. Hrnčár, 2731 divákov</p>
      <p><b>FK Senica – MFK Zemplín Michalovce 4:0 (0:0)</b><br/><b>Góly:</b> 66. a 82. Castaňeda, 55. Yenne, 90.+ Samson, 532 divákov</p>
      <p><b>ŠKF iClinic Sereď – FC Nitra 0:1 (0:0) – hralo sa v Myjave</b><br/><b>Gól:</b> 72. Ristovski, 524 divákov</p>
      <p>Viac k témam: <a href="https://www.webnoviny.sk/tag/fortuna-liga/"><u>Fortuna liga</u></a><br/>Zdroj: Webnoviny.sk – <a href="https://www.webnoviny.sk/trnava-predviedla-proti-pohroniu-predviedla-skvely-obrat-zilina-opat-zavahala-a-nitra-zdolala-sered/"><u>Trnava predviedla proti Pohroniu predviedla skvelý obrat, Žilina opäť zaváhala a Nitra zdolala Sereď</u></a> © SITA Všetky práva vyhradené.</p>
    </article>
  </body>
</html>