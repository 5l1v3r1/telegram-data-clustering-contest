<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/v-obsye-pidtverdili-pochatok-rozvedennya-sil-v-petrivskomu-329092_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T19:57:00+00:00"/>
    <meta property="og:title" content="В ОБСЄ підтвердили початок розведення сил в Петрівському"/>
    <meta property="og:description" content="Місія зафіксувала початок процесу розведення сил і засобів на ділянці в районі Петрівського."/>
  </head>
  <body>
    <article>
      <h1>В ОБСЄ підтвердили початок розведення сил в Петрівському</h1>
      <h2>Місія зафіксувала початок процесу розведення сил і засобів на ділянці в районі Петрівського.</h2>
      <address>
        <time datetime="2019-11-09T19:57:00+00:00">09 Nov 2019, 19:57</time>
      </address>
      <p>Спостерігачі спеціальної моніторингової місії (СММ) ОБСЄ підтвердили початок <b><a href="https://zn.ua/UKRAINE/v-rayone-petrovskogo-nachali-razvodit-voyska-335462_.html">розведення сил і засобів в Донбасі</a></b> в районі населеного пункту Петровське. Про це повідомила прес-служба ОБСЄ в суботу, 9 листопада.</p>
      <p>"Місія зафіксувала початок процесу розведення сил і засобів на ділянці в районі Петровського. Патрулі СММ, що знаходилися біля ділянки розведення, бачили, як Збройні сили України та збройні формування запустили освітлювальні ракети на знак готовності до розведення сил і засобів", – йдеться у звіті СММ ОБСЄ.</p>
      <p>Крім того, спостерігачі зафіксували, "як військовослужбовці Збройних сил України і члени збройних формувань залишали ділянку розведення разом з озброєнням".</p>
      <p>Місія продовжить здійснювати моніторинг та верифікацію процесу розведення.</p>
      <p>Голова СММ ОБСЄ в Україні Яшар Халіта Чевік привітав факт початку відведення сил в районі Петрівського.</p>
      <p>"Були розміщені додаткові патрулі СММ. Разом з тим ми також використовуємо стаціонарні камери спостереження і безпілотні літальні апарати, – зазначив він. – Ми вітаємо всі кроки на шляху до досягнення прогресу і готові надати необхідне сприяння".</p>
      <p>Зазначимо, на <b><a href="https://dt.ua/UKRAINE/u-rayoni-petrivskogo-pochali-rozvoditi-viyska-329066_.html">ділянці розведення №3 в Петрівському</a></b> Донецької області сьогодні опівдні почали відводити сили і засоби. <a href="https://dt.ua/UKRAINE/boyoviki-zirvali-rozvedennya-sil-bilya-petrivskogo-shtab-oos-328939_.html"><b>Бойовики зірвали розведення поблизу Богданівки і Петрівського 8 листопада</b></a>. Українська сторона через МЗС поінформувала ОБСЄ про готовність до розведення в п'ятницю, але відповідного повідомлення від бойовиків не надійшло.</p>
      <p>1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Військовослужбовців ЗСУ почали відводити, незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків. Влітку цього року відбулося розведення військ в районі Станиці Луганської.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>