<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-katalansku-demonstrovali-separatiste-poradali-koncerty/1818982?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T19:15:00+00:00"/>
    <meta property="og:title" content="V Katalánsku demonstrovali separatisté, pořádali koncerty"/>
    <meta property="og:description" content="Barcelona - Tisíce lidí se dnes účastnily po celém Katalánsku demonstrací, které den před španělskými parlamentními volbami svolali katalánští separatisté. Manifestace byly většinou pokojné a provázeli je koncerty. Jen večer v Barceloně skupina maskovaných radikálů převrhla několik kontejnerů a honila se s policisty, k vážnějším střetům nedošlo, ani nebyl nikdo zadržen, informovala místní média."/>
  </head>
  <body>
    <article>
      <h1>V Katalánsku demonstrovali separatisté, pořádali koncerty</h1>
      <address><time datetime="2019-11-09T19:15:00+00:00">09 Nov 2019, 19:15</time> by <a rel="author" href="http://www.ctk.cz/" target="_blank">ČTK</a></address>
      <p>Barcelona - Tisíce lidí se dnes účastnily po celém Katalánsku demonstrací, které den před španělskými parlamentními volbami svolali katalánští separatisté. Manifestace byly většinou pokojné a provázeli je koncerty. Jen večer v Barceloně skupina maskovaných radikálů převrhla několik kontejnerů a honila se s policisty, k vážnějším střetům nedošlo, ani nebyl nikdo zadržen, informovala místní média.</p>
      <slideshow>
        <figure>
          <img src="https://i3.cn.cz/6/1573334558_P201911090714001.jpg"/>
        </figure>
        <figure>
          <img src="https://i3.cn.cz/6/1573334498_P201911090713801.jpg"/>
        </figure>
        <figure>
          <img src="https://i3.cn.cz/6/1571423321_P201910181044001.jpg"/>
        </figure>
        <figure>
          <img src="https://i3.cn.cz/6/1571423353_P201910181044701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=2374">Fotogalerie: Katalánská politická krize</a>
        </figcaption>
      </slideshow>
      <p>Asi 7000 tisíc lidí se podle policie v podvečer sešlo v centru Barcelony na náměstí před univerzitou, kde už dva týdny pobývají studenti se stany a pořádají různé kulturní a debatní akce. Jejich cílem je zejména propuštění katalánských politiků z vězení, kde jsou někteří z nich už přes dva roky kvůli uspořádání neústavního referenda o nezávislosti v roce 2017.</p>
      <p>Na Univerzitním náměstí v Barceloně začala akce v 16:00 SEČ prvním koncertem, po němž následovaly další. Z několika set lidí se rozrostla večer na několik tisíc účastníků. Lidé přišli s katalánskými vlajkami a transparenty s fotkami uvězněných katalánských politiků s nápisy Svobodu pro politické vězně. Tuto demonstraci i další dnešní pokojné akce ve čtyřech stovkách obcí Katalánska, jichž se zúčastnily stovky lidí, organizovalo hnutí Demokratické cunami.</p>
      <p>Na večer od 19:00 svolala shromáždění do centra Barcelony radikální organizace Výbory na obranu republiky (CDR), která se chtěla dostat jako při svých předchozích akcích před sídlo policie na Via Laietana. V tom jim ale zabránila policie, která okolí uzavřela a se skupinkami maskovaných mužů se podle místního tisku krátce honila jako kočka s myší.</p>
      <p>Radikálové převrátili několik kontejnerů, jeden zapálili, ale krátce před desátou večer média informovala, že v centru Barcelonu je opět klid. Neopakovaly se tak dramatické situace z poloviny října, kdy po oznámení dlouholetých trestů vězení pro katalánské politiky radikálové zapalovali kontejnery v Barceloně týden každou noc, stavěli barikády a házeli na policisty kameny. Zraněny byly při tom desítky protestujících i policistů.</p>
      <p>Dnešní manifestace v Katalánsku ústřední volební komise nezakázala, ač den před parlamentními volbami se už nesmí konat volební mítinky. Komise nicméně upozornila regionální vládu, že akce musí být z hlediska voleb politicky neutrální.</p>
      <p>Za propuštění separatistickýh politiků z vězení dnes demonstrovalo i na 250 cyklistů, kteří se zúčastnili akce nazvané Pedály za svobodu. Už ráno vyrazili z několika obcí v provincii Lleida na zhruba 75kilometrovou cestu k věznici v Lledoners, kde jsou někteří z odsouzených katalánských politiků. Ty minulý měsíc španělský nejvyšší soud potrestal za separatistické snahy tresty vězení od devíti do 13 let.</p>
    </article>
  </body>
</html>