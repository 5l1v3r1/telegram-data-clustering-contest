<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134484-pratesima-isplesusios-pieno-zvaigzdes-pralaimejo-drama-utenoje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T19:19:00+00:00"/>
    <meta property="og:title" content="Pratęsimą išplėšusios „Pieno žvaigždės“ pralaimėjo dramą Utenoje"/>
    <meta property="og:description" content="Pasvalio „Pieno žvaigždėms“ (3-6) pirmojo „Betsafe-LKL“ reguliariojo sezono rato nepavyko užbaigti pergale. Gedimino Petrausko auklėtiniai pademonstravo charakterį, tačiau per pratęsimą 108:112 (22:27, 19:19, 26:28, 26:19, 15:19) krito Utenoje prieš vietos „Juventus“ (3-5). Aštuoniese rungtyniavę pasvaliečiai trečiojo kėlinio pabaigoje turėjo dviženklį deficitą (64:74), tačiau Dominyko Domarko, Johno Gillono ir Trevoro Thompsono pastangomis ..."/>
  </head>
  <body>
    <article>
      <h1>Pratęsimą išplėšusios „Pieno žvaigždės“ pralaimėjo dramą Utenoje</h1>
      <address>
        <time datetime="2019-11-09T19:19:00+00:00">09 Nov 2019, 19:19</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-201797-any1000x1000.jpg">
          <img src="https://www.basketnews.lt/paveikslelis-201797-any630x500.jpg"/>
        </a>
      </figure>
      <p>Nuotr. BNS</p>
      <p>Pasvalio „Pieno žvaigždėms“ (3-6) pirmojo „Betsafe-LKL“ reguliariojo sezono rato nepavyko užbaigti pergale.</p>
      <p>Gedimino Petrausko auklėtiniai pademonstravo charakterį, tačiau per pratęsimą <a href="https://www.basketnews.lt/rungtynes/ziureti/82829-utenos-juventus-pasvalio-pieno-zvaigzdes.html"><b>108:112</b> (22:27, 19:19, 26:28, 26:19, 15:19)</a> krito Utenoje prieš vietos „Juventus“ (3-5).</p>
      <p>Aštuoniese rungtyniavę pasvaliečiai trečiojo kėlinio pabaigoje turėjo dviženklį deficitą (64:74), tačiau Dominyko Domarko, Johno Gillono ir Trevoro Thompsono pastangomis laimėjo atkarpą 9:1 ir atsidūrė per metimą nuo varžovų – 73:75.</p>
      <p>Paskutinėmis ketvirtojo kėlinio minutėmis aikštėje vyko tikra drama – Arvydas Šikšnius dviem tritaškiais paeiliui išlygino rezultatą (87:87), tačiau prieš paskutinę „Pieno žvaigždžių“ ataką Žygimantas Skučas baudų metimais padidino šeimininkų persvarą iki trijų taškų (93:90), kurią lemiamu metimu nubraukė Laimonas Kisielius – 93:93.</p>
      <figure>
        <embed-post data-src="https://www.instagram.com/p/B4pxWIQhEka" data-service="Instagram"/>
      </figure>
      <p>Pratęsimą sėkmingiau pradėjo Žydrūno Urbono auklėtiniai (103:101), o lemiamas šeimininkų spurtas įvyko mačo pabaigoje, kai keturis taškus pelnė Gytis Radzevičius, du pridėjo Norbertas Giga ir „Juventus“ tapo nebepavejami – 109:101.</p>
      <p>Nugalėtojus į priekį vedė 22 taškus (6/7 dvit., 2/3 trit., 4/4 baud.) įmetęs Radzevičius. Gynėjas per 36 minutes išprovokavo 5 varžovų pražangas, perėmė 3 kamuolius, surinko 31 efektyvumo balą ir buvo naudingiausias mačo žaidėjas.</p>
      <p>Pasvaliečių gretose rezultatyviausiai rungtyniavo 22 taškus (6/10 dvit., 2/9 trit., 4/4 baud.) pelnęs Gillonas. Amerikietis per 37 minutes taip pat atliko 12 rezultatyvių perdavimų ir surinko 24 naudingumo balus.</p>
      <p>
        <i>„Juventus“: Gytis Radzevičius (6/7 dvit., 31 naud. bal.) ir Marius Runkauskas (6/11 trit.) po 22, Norbertas Giga 20 (6/6 dvit., 8/8 baud., 28 naud. bal.), Darius Tarvydas 14, Bryantas Crawfordas 12, Žygimantas Skučas 11.</i>
      </p>
      <p>
        <i>„Pieno žvaigždės“: Johnas Gillonas 22 (6/10 dvit., 12 rez. perd., 24 naud. bal.), Arvydas Šikšnius 20 (5/10 trit.), Paulius Petrilevičius 18 (7/9 dvit., 23 naud. bal.), Miha Lapornikas 17 (4/5 trit.), Laimonas Kisielius 13.</i>
      </p>
      <p>
        <b>Trenerių komentarai:</b>
      </p>
      <figure>
        <iframe src="https://www.youtube.com/embed/uf0kVbiSNwA" width="630" height="354" data-service="Youtube" scrolling="no"/>
      </figure>
      <p>
        <b>Rungtynių apžvalga:</b>
      </p>
      <figure>
        <iframe src="https://www.youtube.com/embed/xtrb3yZppxM" width="630" height="354" data-service="Youtube" scrolling="no"/>
      </figure>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-200327-crop100x150.jpg"/>
      </figure>
      <p><a href="https://www.basketnews.lt/zaidejai/8704-gytis-radzevicius.html">Gytis Radzevičius</a> Taškai: 22 Naudingumas: 31 Perimti kamuoliai: 3 Tritaškiai: 67% 2/3</p>
    </article>
  </body>
</html>