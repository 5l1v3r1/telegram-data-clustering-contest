<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818167.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T19:07:00+00:00"/>
    <meta property="og:title" content="کی‌روش کدام بازیکن را با علیرضا جهانبخش اشتباه می‌گرفت؟"/>
    <meta property="og:description" content="به گزارش ایسنا، علی شجاعی بازیکن تیم ملی امید در حاشیه تمرین امروز (شنبه) این تیم اظهار کرد: از خبرنگاران ممنونم که به تیم ملی امید توجه ویژه دارند. تیم ما در حال شخصیت گرفتن است و دو بازی دوستانه با اندونزی و یک بازی با قطر محک جدی می‌خوریم. بعد از بردن استرالیا تیم شخصیت و نظم بهتری گرفته و امیدوارم این تا بازی‌های مقدماتی تداوم بیشتری داشته باشد."/>
  </head>
  <body>
    <article>
      <h1>کی‌روش کدام بازیکن را با علیرضا جهانبخش اشتباه می‌گرفت؟</h1>
      <address>
        <time datetime="2019-11-09T19:07:00+00:00">09 Nov 2019, 19:07</time>
      </address>
      <p>علی شجاعی می‌گوید اگر تیم ملی امید، همدل باشد و امکانات خوبی در اختیار آن‌ها قرار بگیرد، پتانسیل صعود به المپیک را دارد.</p>
      <p>به گزارش ایسنا، علی شجاعی بازیکن تیم ملی امید در حاشیه تمرین امروز (شنبه) این تیم اظهار کرد: از خبرنگاران ممنونم که به تیم ملی امید توجه ویژه دارند. تیم ما در حال شخصیت گرفتن است و دو بازی دوستانه با اندونزی و یک بازی با قطر محک جدی می‌خوریم. بعد از بردن استرالیا تیم شخصیت و نظم بهتری گرفته و امیدوارم این تا بازی‌های مقدماتی تداوم بیشتری داشته باشد.</p>
      <p>او در پاسخ به این سوال که شرایط تیم از بعد از باخت به ازبکستان تا برد برابر استرالیا چه تفاوتی کرده است گفت: حدود ۷۰ درصد تغییرات به وجود آمده است. استرالیایی را بردیم که سه برابر ازبکستان قوی‌تر بود. خدا را شکر این تغییرات نتیجه داده و امیدوارم با صعود به المپیک همراه شود.</p>
      <p>شجاعی درباره سختی گروه ایران در مقدماتی المپیک تصریح کرد: در رده جوانان، با قطر و ژاپن هم‌گروه بودیم که همه می‌گفتند گروه سختی است اما ما موفق شدیم. اگر تیم همدل و منسجم باشد، با این کادر فنی فوق‌العاده می‌توانیم به المپیک صعود کنیم. البته این نیازمند امکانات و زمین خوب هم است که اکنون در اختیار تیم ملی امید قرار گرفته است. از اسم هم‌گروه‌های خود نمی‌ترسیم و با قدرت در گروه پیش می‌رویم.</p>
      <p>وی درباره شباهتش با علیرضا جهانبخش و آینده بازیکنان تیم ملی امید توضیح داد: جهانبخش الگوی من است و کسی که از داماش به لیگ انگلیس و اروپا می‌رود باید الگوی خیلی از ما باشد. به شدت او را دوست دارم و در بازی بزرگسالان و جوانان که با هدایت کی‌روش بود، سرمربی پرتغالی مدام من و جهانبخش را اشتباه می‌گرفت. همه این بازیکنان این پتانسیل را دارند که در تیم ملی بزرگسال بازی کنند و نمونه بارز آن حضور سه، چهار بازیکن تیم ملی امید در تیم ملی بزرگسالان است.</p>
    </article>
  </body>
</html>