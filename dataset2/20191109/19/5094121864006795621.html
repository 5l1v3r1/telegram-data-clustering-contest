<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/dno-studny-vydalo-poklady-minci-i-tesak-ze-17-stoleti-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T19:51:00+00:00"/>
    <meta property="og:title" content="Dno historické studny vydalo poklady - minci i tesák ze 17. století"/>
    <meta property="og:description" content="Dobrovolní hasiči spolu s archeology prozkoumali čtrnáct a půl metru hlubokou studnu na Horním náměstí v Přerově."/>
  </head>
  <body>
    <article>
      <h1>Dno historické studny vydalo poklady - minci i tesák ze 17. století</h1>
      <address><time datetime="2019-11-09T19:51:00+00:00">09 Nov 2019, 19:51</time> by <a rel="author">Petra Poláková-Uvírová</a></address>
      <p>Mince z období Rakousko-Uherska, kterou možná někdo vhodil do studny pro štěstí, ale i střepy pivních lahví z první republiky, jimiž si připíjeli na zdraví naši předci, nebo tesák ze 17. století.</p>
      <p>Archeologové společně s dobrovolnými hasiči podnikli v sobotu unikátní výpravu do minulosti a prozkoumali dno historické studny na Horním náměstí v Přerově.</p>
      <h3>Hasiči v akci</h3>
      <p>Nejnáročnější úkol měli hasiči, kteří museli nejprve odčerpat ze studny vodu. Práce jim zabrala několik hodin.</p>
      <p>„Po odkrytí víka jsme připravili kotevní body, abychom si vytvořili kladku a mohli se s pomocí navijáku spustit dolů a připravit techniku na odčerpání a likvidaci vody,“ líčil náročný zásah velitel Sboru dobrovolných hasičů v Přerově Petr Štěpánek.</p>
      <p>Hasiči přepouštěli vodu přes retenční nádrž, aby viděli, jestli spolu s ní nenasáli i hodnotnější předměty. Po odčerpání byl na dno čtrnáct a půl metru hluboké studny spuštěn jeden z hasičů, který prostor prozkoumal.</p>
      <p>Jeho kolegové pak nahoře vyzvedávali předměty, jejichž identifikace se zhostili archeologové a historici.</p>
      <figure>
        <img src="https://g.denik.cz/60/b1/prerov-sport-hc-zubr-day-off-22_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/je-libo-kavu-od-kapitana-zubri-usporadali-velkou-akci-pro-fanousky-20191108.html">Je libo kávu od kapitána? Zubři uspořádali velkou akci pro fanoušky Přečíst článek ›</a>
      </aside>
      <p>První nadšení zavládlo poté, co objevili zrezivělé torzo tesáku, pravděpodobně ze 16. až 17. století.</p>
      <p>„Organická část rukojeti už není zachována, ale je dobře vidět silný hřbet tesáku - jeho hrot byl zřejmě v minulosti odlomen. Na dně byly nalezeny i dřevěné konstrukce původního zařízení studny a desky ze záklopu,“ popsal archeolog Zdeněk Schenk.</p>
      <p>Dendrologický výzkum dřevěného prvku, jenž byl pravděpodobně součástí konstrukce studny, by mohl podle historika Petra Sehnálka pomoci určit stáří studny.</p>
      <h3>Studna vydala poklady</h3>
      <p>„Minimálně zde mohou být zbytky nádob, kterými tehdy lidé nabírali vodu, ale i předměty z kovů,“ nastínil očekávání Petr Sehnálek.</p>
      <p>Studna vydala díky několikahodinovému úsilí hasičů doslova poklady - ze dna se tak vynořily části hrnců, ale i střepy originální pivní láhve s nápisem</p>
      <p>„Zemánek hostinský Horní Moštěnice,“ nebo láhev z první republiky se jménem prostějovské likérky.</p>
      <p>Archeolog Zdeněk Schenk, který se nechal sám spustit na dno studny, ale našel také dochovaný dvouhalíř z období Rakousko-Uherska - konkrétně z roku 1893. Badatelé ale doufají, že se jim podaří nalézt i doklady nejstarší historie Horního náměstí - studna byla totiž vybudována v době, kdy město vlastnil Vilém z Pernštejna.</p>
      <h3>Dva a půl metru usazenin</h3>
      <p>„Dno je zanesené dvěma a půl metry usazenin a byl bych rád, kdybychom provedli snížení sedimentů na původní hloubku studny. Ve výzkumu bychom tedy chtěli dál pokračovat na jaře, kdy budou lepší klimatické podmínky,“ doplnil Zdeněk Schenk.</p>
      <p>Ke studni na Horním náměstí se prý váže legenda O zlatém kaprovi, která se podle přerovského patriota a badatele Václava Martínka, jenž bydlel v domě s č. p. 33, mezi místními tradovala.</p>
      <p>I kdyby se ale zlatého kapra nakonec nepodařilo objevit, jedno je jisté - ze studny na Horním náměstí pili zcela jistě vodu jak učenec, lingvista a přerovský rodák Jan Blahoslav, který bydlel na Horním náměstí, tak i učitel národů J. A. Komenský.</p>
      <figure>
        <img src="https://g.denik.cz/60/37/prerov-land-art-2019-15_denik-150-3x2.jpg"/>
      </figure>
      <aside>
        <a href="https://prerovsky.denik.cz/zpravy_region/namesti-v-prerove-zdobi-obri-srdce-jako-vzpominka-na-vaclava-havla-20191106.html">Náměstí v Přerově zdobí obří srdce. Jako vzpomínka na Václava Havla Přečíst článek ›</a>
      </aside>
    </article>
  </body>
</html>