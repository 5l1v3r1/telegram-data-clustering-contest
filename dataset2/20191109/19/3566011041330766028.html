<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545997.html/%D8%AE%D8%B1%D9%88%D8%AC-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%AF%D8%A7%D8%B1%D9%88%D8%B3%D8%A7%D8%B2%DB%8C-%D8%A7%D8%B2-%D8%A7%DB%8C%D8%B1%D8%A7%D9%86-%D8%A8%D9%87-%D8%B5%D9%81%D8%B1-%D8%B1%D8%B3%DB%8C%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T19:33:00+00:00"/>
    <meta property="og:title" content="خروج دانشجویان داروسازی از ایران به صفر رسید"/>
    <meta property="og:description" content="معاون علمی فناوری رئیس جمهور با اشاره به اینکه ایران در حوزه بیوتک بهترین است، گفت: در حال حاضر خروج دانشجویان داروسازی از ایران به صفر رسیده است."/>
  </head>
  <body>
    <article>
      <h1>خروج دانشجویان داروسازی از ایران به صفر رسید</h1>
      <h2>سورنا ستاری:</h2>
      <address>
        <time datetime="2019-11-09T19:33:00+00:00">09 Nov 2019, 19:33</time>
      </address>
      <p>معاون علمی فناوری رئیس جمهور با اشاره به اینکه ایران در حوزه بیوتک بهترین است، گفت: در حال حاضر خروج دانشجویان داروسازی از ایران به صفر رسیده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  سورنا ستاری در مراسم افتتاح مرکز رشد و نوآوری واحد علوم و تحقیقات که امروز در مرکز همایش های این واحد برگزار شد، گفت: صد سال است که یاد داده اند نفت را بفروشیم و به جای آن جنس وارد کنیم که البته آن ور آبی ها هم همین را می خواهند؛ ما در این خصوص با یک فرهنگ مواجهیم که باید با آن مبارزه کنیم.</p>
      <p>وی با اشاره به اینکه ایران در حوزه بیوتک بهترین است و یک اکوسیستم فوق العاده ای دارد، گفت: در ایران شرکت هایی داریم که سالانه ۲۰۰ تا ۳۰۰ میلیارد تومان در این حوزه خرج می کنند و همین روند باعث شده خروج بچه های داروسازی از ایران به صفر برسد.</p>
      <p>معاون علمی فناوری رئیس جمهور اضافه کرد: مردم ما هنوز به جیب جوان فکر می کنند نه به مغز و تفکر و ایده هایشان. جامعه دانشگاهی در خط مقدم این مبارزه (مبارزه با اقتصاد نفتی) است‌. دانشگاه آزاد که گفته می شود، ۴۰ درصد بخش آموزش عالی را برعهده دارد، یکی از محورهای مهم برای این مبارزه است.</p>
      <p>ستاری افزود: دانشگاه باید به این مدل(خلاقیت و و نوآوری دانشجویان) اعتماد و سرمایه گذاری بیشتری بر روی جوانان کند.</p>
      <p>وی ادامه داد: حمایت دولت از دانشگاه های دولتی در دنیا بیشتر از ۱۰ تا ۱۵ درصد نیست و بیشتر کمک بر ایده و خلاقیت جوانان و دانشگاهیان حساب می کنند.</p>
      <p>وی با بیان این مطلب که حرکت دانشگاه آزاد در دوره جدید قابل تقدیر است، گفت: دانشجو به جای اینکه دنبال اخذ مدرک باشد باید به دنبال خلاقیت و نوآوری برود؛ چرا که هیچ سرمایه ای بهتر از نوآوری نیست. نوآوری سرمایه ای است که هیچ انتهایی ندارد. همه ما باید به مبارزه با اقتصاد نفتی بپردازیم چرا که نفت ما را معتاد کرد و در حال حاضر باید هزینه این اعتیاد را بدهیم.</p>
      <p>انتهای پیام/</p>
    </article>
  </body>
</html>