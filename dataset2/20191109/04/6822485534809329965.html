<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817111.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T04:08:00+00:00"/>
    <meta property="og:title" content="بیش از ۱۰۰۰ واحد مسکونی در زلزله میانه آسیب دید"/>
    <meta property="og:description" content="استاندار آذربایجان شرقی با بیان اینکه در مجموع ۳۰ واحد مسکونی صددرصد تخریب شده و بقیه ۵ الی ۷۰ درصد آسیب دیده‌اند، گفت: ۱۰۰۰ واحد مسکونی در زلزله بامداد امروز صدمه دیدند. "/>
  </head>
  <body>
    <article>
      <h1>بیش از ۱۰۰۰ واحد مسکونی در زلزله میانه آسیب دید</h1>
      <address>
        <time datetime="2019-11-09T04:08:00+00:00">09 Nov 2019, 04:08</time>
      </address>
      <p>استاندار آذربایجان شرقی با بیان اینکه در مجموع ۳۰ واحد مسکونی صددرصد تخریب شده و بقیه ۵ الی ۷۰ درصد آسیب دیده‌اند، گفت: ۱۰۰۰ واحد مسکونی در زلزله بامداد امروز صدمه دیدند. </p>
      <p>به گزارش خبرگزاری تسنیم از میانه، محمدرضا پورمحمدی در پایان جلسه شورای مدیریت بحران در شهر ترکمنچای میانه، در گفت‌وگو با خبرنگاران با تسلیت جان باختن 5 نفر از هموطنان در زلزله میانه، اظهار داشت: حدود 500 مصدوم داشتیم که اغلب به صورت سرپایی درمان و ترخیص شدند و فقط 13 نفر بستری شده تحت درمان قرار دارند.</p>
      <p>این زلزله 5.9 ریشتری در استان‌های همجوار هم احساس شده ولی در آذربایجان شرقی در 4 شهرستان زلزله صدماتی داشت که بیشترین خسارت در ترکمنچای و روستای ورنکش بود.</p>
      <p>وی با بیان اینکه در شهرستان میانه، 20 الی 30 روستا آسیب دیدند، افزود: در شهرستان سراب هم از 20 روستا گزارش آسیب ارسال شده است.</p>
      <p>استاندار آذربایجان شرقی با بیان اینکه در مجموع 30 واحد مسکونی صددرصد تخریب شده و بقیه 5 الی 70 درصد آسیب دیده‌اند، ابراز داشت: 1000 واحد مسکونی در زلزله بامداد امروز صدمه دیدند.</p>
      <p>وی به تصمیمات ستاد مدیریت بحران در ترکمنچای با حضور وزیر صنعت اشاره کرد و افزود: در این جلسه تقسیم کار دقیق صورت گرفت که به عنوان مثال بنیاد مسکن، وظیفه آواربرداری، ارزیابی میزان خسارات و محیا کردن کانکس اسکان اضطراری را بر عهده دارد، جهاد باید آمار احشام تلف شده را استخراج کرده و پس از جمع آوری، دفع بهداشتی کند، هلال احمر تأمین اغذیه مورد نیاز زلزله زدگان را بر عهده دارد و سازمان‌های آب و برق و گاز در مورد اصلاح زیرساخت و وصل کردن انشعابات تلاش می‌کنند. برق وصل شده، آب مراحل نهایی وصل را طی می‌کند و گاز هم در دو نقطه ترکیدگی داریم که در دست اصلاح است.</p>
      <p>پورمحمدی اقلام مورد نیاز زلزله زدگان را به دلیل سرمای بالای سراب و میانه، لوازم گرمایشی عنوان کرد و گفت: پتو و لباس گرم در اولویت است و مواد خوراکی و لوازم بهداشتی در اولویت است.</p>
    </article>
  </body>
</html>