<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740752"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T04:26:00+00:00"/>
    <meta property="og:title" content="ทำประทัดฉลองลอยกระทง ระเบิดตูมสนั่นมือฉีกสาหัส"/>
    <meta property="og:description" content="หนุ่มใหญ่วัย 60 ปี ชาวอ.แม่สาย จ.เชียงราย อยากได้ดอกไม้ไฟ-ประทัดจุดฉลองวันลอยกระทง โร่ไปซื้อดินปืนจากพม่ามาทำเองที่บ้าน แต่ดินปืนเก่าเลยใช้ครกตำให้แตก ปรากฏผิดพลาด มีประกายไฟ!! ระเบิดตูมสนั่นมือฉีกสาหัส..."/>
  </head>
  <body>
    <article>
      <h1>ทำประทัดฉลองลอยกระทง ระเบิดตูมสนั่นมือฉีกสาหัส</h1>
      <address>
        <time datetime="2019-11-09T04:26:00+00:00">09 Nov 2019, 04:26</time>
      </address>
      <p>
        <b>หนุ่มใหญ่วัย 60 ปี ชาวอ.แม่สาย จ.เชียงราย อยากได้ดอกไม้ไฟ-ประทัดจุดฉลองวันลอยกระทง โร่ไปซื้อดินปืนจากพม่ามาทำเองที่บ้าน แต่ดินปืนเก่าเลยใช้ครกตำให้แตก ปรากฏผิดพลาด มีประกายไฟ!! ระเบิดตูมสนั่นมือฉีกสาหัส...</b>
      </p>
      <p>เมื่อวันที่ 9 พ.ย. พ.ต.ท.ธีรพัฒน์ อุ่นนันกาศ พงส.สภ.เกาะช้าง อ.แม่สาย จ.เชียงราย เปิดเผยว่าช่วงเย็นวานนี้ ตนได้เข้าตรวจสอบเหตุระเบิด มีผู้ได้รับบาดเจ็บสาหัสที่บ้านเลขที่ 249 หมู่บ้านปางห้า หมู่ที่ 1 ต.เกาะช้าง อ.แม่สาย ที่เกิดเหตุพบนายจาย วงศ์ใหญ่ อายุ 60 ปี เจ้าของบ้านได้รับบาดเจ็บสาหัสจากแรงระเบิดมีบาดแผลไปทั่วตัว<i><b> โดยเฉพาะที่มือถูกแรงระเบิดจนนิ้วหลุดออกมาจากฝ่ามือ...</b></i> หน่วยกู้ภัยพรมวิหาร อ.แม่สาย ช่วยกันปฐมพยาบาลก่อนนำส่งรพ.แม่สายอย่างเร่งด่วน นอกจากนี้ยังพบ นายตาล แสนพงษ์ อายุ 58 ปี อาศัยอยู่หมู่บ้านเดียวกันบาดเจ็บเล็กน้อย<br/><br/>จากการตรวจสอบที่เกิดเหตุพบคราบดินปืนที่ใช้ทำดอกไม้ไฟ ครกตำ กระทะเหล็กสำหรับผสมดินปืน ที่ใช้ทำประทัดและดอกไม้ไฟ สอบถามชาวบ้านในพื้นที่ทราบว่าทั้งคู่นำดินปืนมาจากฝั่งประเทศเมียนมา เพื่อนำมาทำประทัดและดอกไม้ไฟ สำหรับจุดในช่วงลอยกระทง แต่ว่าดินปืนเก่าเก็บไว้นานทำให้จับตัวเป็นก้อนแข็ง ทั้งคู่จึงได้นำครกหินมาตำเพื่อให้แตกตัว แต่เกิดประกายไฟทำให้ดินปืนระเบิด จนทำให้นายจายและนายตาลได้รับบาดเจ็บในที่สุด.</p>
    </article>
  </body>
</html>