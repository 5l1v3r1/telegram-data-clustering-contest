<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683159/erntogan-i-evropi-endiaferetai-mono-pos-tha-empodisei-tis-erevnes"/>
    <meta property="og:site_name" content="enikos.gr"/>
    <meta property="article:published_time" content="2019-11-09T04:06:00+00:00"/>
    <meta property="og:title" content="Ερντογάν: Η Ευρώπη ενδιαφέρεται μόνο πώς θα εμποδίσει τις έρευνες της Τουρκίας στην Αν. Μεσόγειο"/>
    <meta property="og:description" content="Μόνο για το πώς θα εμποδίσει τις έρευνες της Τουρκία στην Ανατολική Μεσόγειο ενδιαφέρεται η Ευρώπη..."/>
  </head>
  <body>
    <article>
      <h1>Ερντογάν: Η Ευρώπη ενδιαφέρεται μόνο πώς θα εμποδίσει τις έρευνες της Τουρκίας στην Αν. Μεσόγειο</h1>
      <address>
        <time datetime="2019-11-09T04:06:00+00:00">09 Nov 2019, 04:06</time>
      </address>
      <p>Μόνο για το πώς θα εμποδίσει τις έρευνες της Τουρκία στην Ανατολική Μεσόγειο ενδιαφέρεται η Ευρώπη, <a href="http://www.enikos.gr/international/683034/o-ormpan-sto-plevro-tou-erntogan-i-tourkia-borei-na-vasizetai-sti">σύμφωνα με τον Τούρκο Πρόεδρο Ταγίπ Ερντογάν,</a> ο οποίος κατηγόρησε τις χώρες της Ευρώπης ότι καμιά δεν στήριξε την επιχείρηση της Άγκυρας στη Συρία.</p>
      <p>Ο Τούρκος Πρόεδρος είπε για πρώτη φορά ότι αν δεν αποχωρήσουν όλες οι χώρες από τη Συρία, δεν θα αποχωρήσει ούτε και η Τουρκία.</p>
      <p>Απαντώντας σε ερωτήσεις Τούρκων δημοσιογράφων κατά την πτήση της επιστροφής του από την Ουγγαρία, ο Ταγίπ Ερντογάν είπε ότι “καμιά χώρα της ΕΕ δεν τάχθηκε με το μέρος μας κατά την επιχείρηση ‘Πηγή της Ειρήνης’. “Δεν υπάρχει η παραμικρή θετική δήλωση υπέρ μας. Αυτοί μόνο ενδιαφέρονται μόνο για το ‘πώς θα εμποδίσουμε την Τουρκία στις έρευνές της για πετρέλαιο στην Ανατολική Μεσόγειο’. Όπου υπάρχει πετρέλαιο, εκεί ενδιαφέρονται. Εμείς δεν έχουμε τέτοια έγνοια. Όλη η έγνοια μας είναι αυτή τη στιγμή η Συρία, η ενότητα, η ολότητα και η εδαφική ακεραιότητα αυτής της χώρας. Γι’ αυτό και όλες οι προσπάθειες που κάναμε ήταν προς αυτή την κατεύθυνση. Η ευχή μας είναι το συντομότερο να έχουμε αποτέλεσμα”, ανέφερε.</p>
      <p>Ο Τούρκος Πρόεδρος είπε ότι στις 3-4 Δεκεμβρίου στο Λονδίνο θα πραγματοποιηθεί η Σύνοδος Κορυφής του ΝΑΤΟ, προσθέτοντας ότι “εκεί σχεδιάζω να θέσω αυτά τα ζητήματα πολύ καθαρά”. “Μόνο όταν γίνεται πόλεμος ενεργοποιείται το ΝΑΤΟ; Το άρθρο 5 ενεργοποιείται όταν γίνεται πόλεμος; Το άρθρο 5 δεν ενεργοποιείται όταν γίνεται αγώνας κατά της τρομοκρατίας; Αυτό εγώ το ρώτησα στον Στόλτενμπεργκ (σ.σ. τον γενικό γραμματέα της Συμμαχίας). Μέχρι στιγμής το ΝΑΤΟ δεν έκανε το παραμικρό βήμα”, ανέφερε ο Τούρκος Πρόεδρος.</p>
      <p>Είπε ακόμη ότι στις επαφές του στην Ουγγαρία εξέφρασε στην ικανοποίηση του για την στήριξη που έδωσε η χώρα αυτή στην επιχείρηση της Τουρκίας στη Συρία, προσθέτοντας ότι “πολλές χώρες γνωρίζουν ότι έχουμε δίκιο, αλλά μερικές είναι ενοχλημένες επειδή χάλασαν τα παιχνίδια τους”.</p>
      <p>Για την επίσκεψή του στην Ουάσινγκτον στις 13 Νοεμβρίου, ο Τούρκος Πρόεδρος είπε ότι θα είναι ωφέλιμο να συζητήσουν με τον Αμερικανό ομόλογό του Ντόναλντ Τραμπ πολλά ζητήματα. “Ασφαλώς θα θέσουμε στο τραπέζι το θέμα της ζώνης ασφαλείας στη Συρία και την επιστροφή των προσφύγων στα δικά τους εδάφη. Θα συζητήσουμε τόσο το θέμα των S-400, των F-35 καθώς και το θέμα του εμπορικού όγκου των 100 δις δολαρίων Θα συζητήσουμε και τον αγώνα κατά της FETO (γκιουλενιστές) και το θέμα της τράπεζας Χαλκμπανκ”, ανέφερε.</p>
      <p>Ο Ταγίπ Ερντογάν είπε ότι “μέχρι στιγμής δεν έχουν αποχωρήσει από την περιοχή της Συρίας οι τρομοκράτες όπως είχαμε συμφωνήσει με τον (αντιπρόεδρο των ΗΠΑ Μάικ) Πενς και τον (υπουργό Εξωτερικών Μάικ) Πομπέο”, λέγοντας ότι υπάρχουν πολλά προβλήματα ακόμη. “Κάποιες εξελίξεις οι οποίες δεν ταιριάζουν στην στρατηγική μας συνεργασία με τις ΗΠΑ μας ενοχλούν σοβαρά. Πιστεύουμε ότι αυτή η επίσκεψη είναι πολύ σημαντική για να ξεπεραστούν αυτά. Ειδικότερα υπάρχει μια προσπάθεια να μας εκφοβίσουν με το νομοσχέδιο για τους Αρμένιους και τις απειλές για κυρώσεις. Το αισθάνθηκα και κατά την τηλεφωνική μας επικοινωνία με τον κ. Τραμπ ότι και εκείνος το αντιλαμβάνεται αυτό”, είπε ο Τούρκος Πρόεδρος. Αποκάλυψε ακόμη ότι ο Ντόναλντ Τραμπ του είπε πως θα ερευνήσει το θέμα με τους συνεργάτες του.</p>
      <p>Ο Τούρκος Πρόεδρος είπε ότι “η επιχείρηση ‘Πηγή της Ειρήνης’ οπωσδήποτε θα συνεχιστεί”. “Εμείς δεν θα αφήσουμε αυτή τη δουλειά αν δεν αποχωρήσει από την περιοχή και ο τελευταίος τρομοκράτης. Αυτή είναι η μια διάσταση του θέματος. Η δεύτερη είναι ότι αν οι άλλες χώρες δεν αποχωρήσουν από την περιοχή δεν θα αποχωρήσουμε ούτε και εμείς. Εμείς είμαστε υπέρ της ενότητας, ομόνοιας και εδαφικής ακεραιότητας της Συρίας. Δεν θέλουμε ποτέ τον διαμελισμό της. Εάν και οι άλλες χώρες θέλουν αυτό πρέπει να το αποδείξουν”, ανέφερε.</p>
      <p>Ο Ταγίπ Ερντογάν υποστήριξε πως καμιά από αυτές τις χώρες, ούτε οι ΗΠΑ, ούτε η Ρωσία, ούτε το Ιράν έχουν σύνορα με τη Συρία, η Τουρκία όμως έχει σύνορα 911 χλμ με τη Συρία. “Μόνο το Ιράκ έχει λίγο σύνορα”, είπε ο Τούρκος Πρόεδρος λέγοντας ότι με βάση τη συμφωνία των Αδάνων ενόσω δεν καθαρίζει η τρομοκρατία από την περιοχή, ο ρόλος της Τουρκίας εκεί θα συνεχιστεί.</p>
      <p>Πηγή: ΑΠΕ-ΜΠΕ, ΚΥΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/683034/o-ormpan-sto-plevro-tou-erntogan-i-tourkia-borei-na-vasizetai-sti%0A%20%20%20%20%0A"/>
        <a href="http://www.enikos.gr/international/682998/erntogan-stin-atzenta-ton-syzitiseon-me-ton-trab-tha-einai-oi-s-4%0A%20%20%20%20%0A"/>
        <a href="http://www.enikos.gr/international/682960/gkas-bilirakis-ston-ant1-na-skefthoume-tin-apovoli-tis-tourkias-a%0A%20%20%20%20%0A"/>
        <a href="http://www.enikos.gr/international/682870/erntogan-oi-ipa-den-tiroun-osa-symfonisame-gia-ti-syria%0A%20%20%20%20%0A"/>
        <a href="http://www.enikos.gr/international/682856/sto-stochastro-tou-erntogan-i-uefa%0A%20%20%20%20%0A"/>
        <a href="http://www.enikos.gr/international/682835/nea-geotrisi-tou-giavouz-stin-kypriaki-aoz-video%0A%20%20%20%20%0A"/>
        <a href="http://www.enikos.gr/international/682789/pagonei-to-nomoschedio-ton-ipa-gia-tis-kyroseis-kata-tis-tourkias%0A%20%20%20%20%0A"/>
        <a href="http://www.enikos.gr/international/682769/o-trab-epivevaiose-ti-synantisi-me-ton-erntogan-ti-syzitise-me-to%0A%20%20%20%20%0A"/>
        <a href="http://www.enikos.gr/international/682766/stis-13-noemvriou-stin-ouasingkton-i-synantisi-trab-erntogan-tora%0A%20%20%20%20%0A"/>
      </related>
    </article>
  </body>
</html>