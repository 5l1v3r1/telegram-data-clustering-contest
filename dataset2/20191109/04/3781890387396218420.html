<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740753"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T04:20:00+00:00"/>
    <meta property="og:title" content="'เอเมรี' รับ 'ซากา' อาจไม่ได้เล่นให้ 'ปืนใหญ่' แล้ว"/>
    <meta property="og:description" content="อูไน เอเมรี แย้ม กรานิต ซากา อาจไม่ได้ลงเล่นในสีเสื้อ “ปืนใหญ่” อีก หลังยอมรับ สโมสรกำลังคุยเรื่องการปล่อยมิดฟิลด์ทีมชาติสวิตเซอร์แลนด์ในช่วงเดือนมกราคมนี้     "/>
  </head>
  <body>
    <article>
      <h1>'เอเมรี' รับ 'ซากา' อาจไม่ได้เล่นให้ 'ปืนใหญ่' แล้ว</h1>
      <address>
        <time datetime="2019-11-09T04:20:00+00:00">09 Nov 2019, 04:20</time>
      </address>
      <p>
        <b>อูไน เอเมรี แย้ม กรานิต ซากา อาจไม่ได้ลงเล่นในสีเสื้อ “ปืนใหญ่” อีก หลังยอมรับ สโมสรกำลังคุยเรื่องการปล่อยมิดฟิลด์ทีมชาติสวิตเซอร์แลนด์ในช่วงเดือนมกราคมนี้     </b>
      </p>
      <p>อูไน เอเมรี ผู้จัดการทีม อาร์เซนอล ทีมดังในศึกพรีเมียร์ลีก อังกฤษ ยอมรับว่า กรานิต ซากา มิดฟิลด์ทีมชาติสวิตเซอร์แลนด์ อาจไม่ได้ลงสนามในสีเสื้อของ “ปืนใหญ่” อีกแล้ว หลังดาวเตะวัย 27 ปี แสดงพฤติกรรมไม่เหมาะสมหลังโดนเปลี่ยนตัวออกในเกมลีกนัดที่ทีมเปิดบ้านเสมอ คริสตัล พาเลซ 2-2 เมื่อ 27 ต.ค. ที่ผ่านมา ด้วยการเดินออกมาอย่างเชื่องช้าทั้งที่ทีมกำลังต้องการประตู ทำให้โดนแฟนบอลโห่ แต่เจ้าตัวนอกจากยกมือทำเหมือนไม่ใส่ใจแล้ว ยังใช้มือป้องหู สบถคำหยาบ ก่อนถอดเสื้อเดินหายเข้าไปในอุโมงค์ไม่กลับไปนั่งที่ม้านั่ง ส่งผลให้เจ้าตัวยังไม่ได้ลงสนามให้กับทีมอีกเลยนับตั้งแต่นั้นเป็นต้นมา แถมยังโดนปลดจากตำแหน่งกัปตันทีมอีกด้วย<br/>    <br/>ก่อนหน้านี้ มีข่าวว่า ซากา อาจถูกขายออกไปในช่วงเดือนมกราคมนี้ โดยมี นิวคาสเซิล ยูไนเต็ด ที่มีข่าวว่าสนใจดึงเจ้าตัวไปร่วมทีม และ เอเมรี ก็ออกมายอมรับในการแถลงข่าวเมื่อวันศุกร์ที่ผ่านมาว่า สโมสรมีการพูดคุยถึงความเป็นไปได้ในการขายดาวเตะจากแดนนาฬิกาออกจากทีมจริง โดยกล่าวว่า “ผมไม่รู้ว่าเขาจะได้ลงเล่นให้เราอีกหรือเปล่า และไม่รู้ว่าสภาพจิตใจของเขาพร้อมที่จะลงช่วยเรา และพร้อมจะปกป้องสีเสื้อของ อาร์เซนอล อีกหรือเปล่า ผมคิดว่าเวลาจะเป็นคำตอบ ถ้าผมเป็นคนตัดสินใจ เขาจะยังคงเป็นนักเตะของเรา ถ้าเขาพร้อม 100 เปอร์เซ็นต์ที่จะลงเล่นให้เรา เพราะเราต้องการนักเตะคุณภาพแบบเขาสิ่งสำคัญคือเราต้องอยู่กับ กรานิต เรื่องนี้มันจะดำเนินต่อไป แต่สโมสรก็รู้ว่าเขาคิดอะไรอยู่ และรู้ด้วยว่าผมคิดกับเรื่องนี้อย่างไร” <br/><br/>เครดิตภาพ : Getty Images</p>
    </article>
  </body>
</html>