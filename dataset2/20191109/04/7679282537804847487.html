<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-hearing-iqbal-ansari-said-hindu-muslim-dispute-will-end-after-supreme-court-verdict-2839782.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T04:23:29+00:00"/>
    <meta property="og:title" content="फैसले के बाद हिन्दू-मुस्लिम विवाद का अंत हो जाएगा: इकबाल अंसारी"/>
    <meta property="og:description" content="Ayodhya Ram Mandir-Babri Masjid verdict: अयोध्या जमीन विवाद का फैसला आने वाला है इससे पहले बाबरी मस्जिद के पक्षकार इकबाल अंसारी ने कहा कि सुप्रीम कोर्ट के फैसले के बाद आज से हिन्दू-मुस्लिम विवाद का..."/>
  </head>
  <body>
    <article>
      <h1>फैसले के बाद हिन्दू-मुस्लिम विवाद का अंत हो जाएगा: इकबाल अंसारी</h1>
      <address><time datetime="2019-11-09T04:23:29+00:00">09 Nov 2019, 04:23</time> by <a rel="author">आईएएनएस,अयोध्या</a></address>
      <p><b>Ayodhya Ram Mandir-Babri Masjid verdict: </b>अयोध्या जमीन विवाद का फैसला आने वाला है इससे पहले बाबरी मस्जिद के पक्षकार इकबाल अंसारी ने कहा कि सुप्रीम कोर्ट के फैसले के बाद आज से हिन्दू-मुस्लिम विवाद का अंत हो जाएगा। इकबाल अंसारी ने कहा कि फैसला जो कुछ भी होगा हम उसका सम्मान करेंगे। फैसले के मद्देनजर अंसारी ने कहा कि सभी नेता और समाज के प्रतिनिधित्व करने वाले वर्ग यही संदेश दे रहे हैं कि अदालत का फैसला माना जाएगा और उस फैसले को लेकर कोई भी ऐसी बात न की जाए जिससे किसी को तकलीफ हो।</p>
      <p>अंसारी ने कहा कि शीर्ष अदालत जो भी फैसला करेगी, हमें मान्य होगा। उन्होंने कहा कि यह कोई जीत-हार का फैसला नहीं है, बल्कि इससे तो दोनों समुदायों के बीच का द्वेष खत्म हो जाएगा।</p>
      <p>ज्ञात हो कि उत्तर सरकार ने फैसले के मद्देनजर अयोध्या समेत पूरे प्रदेश में सुरक्षा-व्यवस्था कड़ी कर दी है। वहीं, उत्तर प्रदेश के सभी स्कूल-कॉलेजों सहित सभी शिक्षण संस्थान को 9 नवंबर से सोमवार 11 नवंबर तक बंद रखने का आदेश दिया गया है। </p>
      <p>
        <a href="https://www.livehindustan.com/national/story-ayodhya-verdict-live-updates-supreme-court-verdict-on-ram-janmabhoomi-babri-masjid-title-suit-ayodhya-judgement-ram-mandir-ayodhya-case-verdict-2839775.html">
          <b>Ayodhya Case Verdict Live Updates: अयोध्या मामले पर आखिरी फैसला आज, देशभर में हाईअलर्ट</b>
        </a>
      </p>
      <p>वैसे 12 नवंबर को गुरुनानक जयंती के उपलक्ष्य में छुट्टी होने के कारण स्कूल-कॉलेज अब 13 नवंबर को ही खुल पाएंगे। हालांकि, बताया जा रहा है कि प्रदेश में स्थिति को देखते हुए छुट्टी बढ़ाई भी जा सकती है।</p>
      <p>अयोध्या भूमि विवाद पर आज सुप्रीम कोर्ट के आने वाले फैसले को लेकर प्रदेश में सुरक्षा के पुख्ता इंतजाम किए गए हैं। पूरे प्रदेश में धारा 144 लागू कर दी गई है। इसके अलावा धार्मिक स्थलों की सुरक्षा-व्यवस्था को और ज्यादा बढ़ा दिया गया है।</p>
      <p>कानपुर सहित आसपास के 14 जिलों में धार्मिक स्थलों पर सुरक्षा व्यवस्था बढ़ा दी गई है। चित्रकूट में रामघाट पर प्रशासन ने सुरक्षा के कड़े बंदोबस्त किए हैं। इसके अलावा सभी जगह इंटरनेट और सोशल मीडिया पर विशेष ध्यान रखने को कहा गया है।</p>
      <p>
        <a href="https://www.livehindustan.com/national/story-know-the-important-reasons-for-choosing-saturday-for-the-ayodhya-verdict-2839709.html">
          <b>Ayodhya Ram Mandir-Babri Masjid Dispute: अयोध्या फैसला आखिरकार शनिवार को ही क्यों?</b>
        </a>
      </p>
      <p>अयोध्या मसले पर फैसले को लेकर पुलिस, प्रशासन समेत शहर की सभी खुफिया एजेंसियां हाईलेवल पर सक्रिय कर दी गई हैं। जिसे लेकर खुफिया विभाग ने शहर के कुछ संदिग्ध इलाकों की रिपोर्ट आलाधिकारियों को न भेज सीधे शासन को भेज दी है।</p>
    </article>
  </body>
</html>