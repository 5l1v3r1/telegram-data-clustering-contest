<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683156/minyma-apo-ti-merkel-kai-tin-proedro-tis-komision-prepei-na-krati"/>
    <meta property="og:site_name" content="enikos.gr"/>
    <meta property="article:published_time" content="2019-11-09T04:15:00+00:00"/>
    <meta property="og:title" content="Μήνυμα από τη Μέρκελ και την πρόεδρο της Κομισιόν: Πρέπει να κρατήσουμε κοντά μας την Αλβανία και τη Βόρεια Μακεδονία"/>
    <meta property="og:description" content="Ως ένα εξαιρετικά σημαντικό στρατηγικό συμφέρον της Ευρώπης, χαρακτηρίζουν η Άνγκελα Μέρκελ..."/>
  </head>
  <body>
    <article>
      <h1>Μήνυμα από τη Μέρκελ και την πρόεδρο της Κομισιόν: Πρέπει να κρατήσουμε κοντά μας την Αλβανία και τη Βόρεια Μακεδονία</h1>
      <address>
        <time datetime="2019-11-09T04:15:00+00:00">09 Nov 2019, 04:15</time>
      </address>
      <p>Ως ένα εξαιρετικά σημαντικό στρατηγικό συμφέρον της <a href="http://www.enikos.gr/international/679477/sunday-times-i-ee-tha-dosei-paratasi-sto-brexit-mechri-ton-fevrou">Ευρώπης</a>, χαρακτηρίζουν η Άνγκελα Μέρκελ και η Ούρσουλα φον ντερ Λάιεν, να κρατήσει την Αλβανία και τη <a href="http://www.enikos.gr/international/680624/zaef-aisthanthika-os-prosopiko-pligma-tin-anavoli-enarxis-entaxia">Βόρεια Μακεδονία </a>όσο το δυνατόν πιο κοντά της,</p>
      <p>Σε χθεσινές δηλώσεις τους, κατά τη διάρκεια συνέντευξης Τύπου, και στον απόηχο της αναβολής της έναρξης ενταξιακών διαπραγματεύσεων για την Αλβανία και τη Βόρεια Μακεδονία, η Γερμανίδα καγκελάριος και η νεοεκλεγείσα πρόεδρος της Ευρωπαϊκής Επιτροπής, ζήτησαν στενή διασύνδεση της ΕΕ με τις δύο αυτές χώρες.</p>
      <p>«Αποτελεί εξαιρετικά σημαντικό στρατηγικό συμφέρον Ευρώπης αυτές οι χώρες να μην χάσουν την ελπίδα τους στην προοπτική ένταξης», δήλωσε η Άνγκελα Μέρκελ, ενώ στο ίδιο πλαίσιο η Ούρσουλα φον ντερ Λάιεν επισήμανε ότι είναι για την Ευρώπη «μεγάλης στρατηγικής σημασίας συμφέρον» να συνδέσουμε τα Δυτικά Βαλκάνια όσο το δυνατόν πιο στενά με την ΕΕ.</p>
      <p>«Όσο δεν είναι εφικτό να ανοίξουμε τις ενταξιακές διαπραγματεύσεις -και η Αλβανία και η Βόρεια Μακεδονία έχουν κάνει απίστευτες προσπάθειες για να φτάσουν σε αυτό το σημείο το οποίο εμείς τους ζητήσαμε-, θα βάλω όλες μου τις δυνάμεις προκειμένου να αναπτύξουμε κοινά προγράμματα με τα οποία, μέσω της συνεργασίας, θα συνδεθούμε ακόμη πιο στενά». Αν δεν το κάνουμε, προειδοποίησε η νέα πρόεδρος της Επιτροπής, «θα γεμίσουν άλλοι αυτό το κενό και αυτό δεν το θέλουμε».</p>
      <p>Αναφορικά με τις προκλήσεις που θα αντιμετωπίσει η νέα Ευρωπαϊκή Επιτροπή, οι δύο πολιτικοί αναφέρθηκαν στο μεταναστευτικό, με την κυρία φον ντερ Λάιεν να ανακοινώνει ότι εντός του πρώτου εξαμήνου του επόμενου έτους θα ανακοινώσει την πρόταση της Επιτροπής για ένα νέο ευρωπαϊκό Σύμφωνο Μετανάστευσης. «Η Ευρώπη πρέπει να αποτελεί πρότυπο για το πώς μπορεί κανείς να διαχειριστεί βιώσιμα, με ανθρωπιστικό τρόπο, αλλά και αποτελεσματικά, την μετανάστευση», τόνισε και προσέθεσε ότι στο μεταναστευτικό είναι σημαντικό η Ευρωπαϊκή Ένωση να βγει από την ακινησία και να τεθεί και πάλι σε κίνηση προς τα εμπρός.</p>
      <p>Από την πλευρά της, η Γερμανίδα καγκελάριος αναγνώρισε ότι πρόκειται για πολύ δύσκολη υπόθεση και προσέθεσε ότι υπάρχουν μεγάλες προσδοκίες από τη νέα Επιτροπή, αλλά άφησε να εννοηθεί ότι το Βερολίνο στηρίζει τα σχέδια της Κομισιόν.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682536/giounker-mi-realistiki-i-protasi-tou-kormpin-gia-epanadiapragmate%0A%20%20%20%20%0A"/>
        <a href="http://www.enikos.gr/international/681574/seismos-48-richter-stin-alvania-tora%0A%20%20%20%20%0A"/>
        <a href="http://www.enikos.gr/international/681285/i-facebook-symfonise-na-plirosei-prostimo-gia-to-skandalo-tis-cam%0A%20%20%20%20%0A"/>
        <a href="http://www.enikos.gr/international/681132/tousk-pros-vretanous-i-apostoli-mou-edo-ftanei-sto-telos-tis-tha-%0A%20%20%20%20%0A"/>
        <a href="http://www.enikos.gr/international/681121/germania-thema-merkel-kai-kommatikis-igesias-thetei-i-dexia-ptery%0A%20%20%20%20%0A"/>
        <a href="http://www.enikos.gr/international/681124/dilosi-vomva-tou-igeti-tis-axiomatikis-antipolitefsis-sta-skopia-%0A%20%20%20%20%0A"/>
        <a href="http://www.enikos.gr/international/680962/zaef-to-ochi-stis-entaxiakes-diapragmatefseis-epireazei-ti-symfon%0A%20%20%20%20%0A"/>
        <a href="http://www.enikos.gr/international/680888/o-tzonson-afinei-stin-anamoni-tin-ee-gia-apantisi-stin-prosfora-t%0A%20%20%20%20%0A"/>
        <a href="http://www.enikos.gr/international/680860/tousk-i-ee-symfonei-me-tin-paratasi-tou-brexit-eos-tis-31-ianouar%0A%20%20%20%20%0A"/>
      </related>
    </article>
  </body>
</html>