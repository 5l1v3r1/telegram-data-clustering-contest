<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-junta-electoral-ordena-a-torra-retirar-un-tuit-que-el-govern-nega-que-shagi-fet/noticia/2962091/"/>
    <meta property="og:site_name" content="CCMA"/>
    <meta property="article:published_time" content="2019-11-09T11:05:00+00:00"/>
    <meta property="og:title" content="La Junta Electoral ordena a Torra retirar un tuit que el govern nega que s'hagi fet"/>
    <meta property="og:description" content="La Generalitat diu que el text recorregut per Ciutadans davant la JEC, en què es parla d'exili i presos polítics, no és un tuit del president, sinó un paràgraf del programa electoral de Junts per Catalunya"/>
  </head>
  <body>
    <article>
      <h1>La Junta Electoral ordena a Torra retirar un tuit que el govern nega que s'hagi fet</h1>
      <h2>La Generalitat diu que el text recorregut per Ciutadans davant la JEC, en què es parla d'exili i presos polítics, no és un tuit del president, sinó un paràgraf del programa electoral de Junts per Catalunya</h2>
      <address><time datetime="2019-11-09T11:05:00+00:00">09 Nov 2019, 11:05</time> by <a rel="author">Redacció</a></address>
      <p>La Junta Electoral Central (JEC) ordena al president de la Generalitat,<b> Quim Torra</b>, que<b> retiri un tuit </b>en què es refereix a<b> "presos polítics"</b> i <b>"exiliats"</b>. Un tuit que, segons el govern de la Generalitat,<b> no s'ha publicat mai.</b></p>
      <p>Des de l'executiu català s'afirma que la Junta Electoral <b>s'ha confós</b> i que el text recorregut per <b>Ciutadans </b>no és un tuit del president, sinó un<b> paràgraf textual del programa de Junts per Catalunya.</b></p>
      <p>A l'escrit de la Junta Electoral Central s'exigeix a Torra que <b>retiri de manera "immediata" </b>un missatge que diu que va publicar el seu perfil institucional de Twitter.</p>
      <figure>
        <iframe data-src="https://twitter.com/albertcalatrava/status/1192910216372899840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>En una resolució dictada la nit passada, i en resposta a un recurs presentat per<b> Ciutadans</b>, la JEC dictamina que aquestes referències <b>"vulneren el principi de neutralitat política</b> que durant els períodes electorals han de respectar de manera escrupolosa tots els càrrecs públics".</p>
      <p>Per això, li <b>"ordena la retirada immediata" </b>del missatge i l'insta a no publicar-ne de nous amb al·lusions que "suposin un ús partidista" de la Generalitat.</p>
      <p>La resolució inclou el text que, segons la Junta Electoral Central, publica Quim Torra:</p>
      <blockquote>"L'exili i els presos polítics evidencien la incapacitat de resoldre de manera democràtica el conflicte amb Catalunya i utilitzen el conflicte català per no parlar dels grans reptes del segle XXI i la seva incapacitat per afrontar-los..."</blockquote>
      <p>Un text idèntic al quart paràgraf de l'apartat "Junts guanyem", del<b> programa electoral de Junts per Catalunya.</b></p>
      <figure>
        <img src="https://www.ccma.cat/multimedia/jpg/7/8/1573297286987.jpg"/>
      </figure>
      <p>En canvi, la Junta Electoral Central <b>no inclou en la prohibició </b>un tuit del <b>govern </b>de la Generalitat,<b> tret de la referència</b> que fa, diu, als<b> "presos polítics catalans"</b>. Aquesta és la piulada de l'executiu català:</p>
      <figure>
        <iframe data-src="https://twitter.com/govern/status/1192414920710733825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
    </article>
  </body>
</html>