<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638951/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%BE%DB%8C%D8%B4%DB%8C%D9%86-%D8%A8%D8%B1%D8%B2%DB%8C%D9%84-%D8%A7%D8%B2-%D8%B2%D9%86%D8%AF%D8%A7%D9%86-%D8%A2%D8%B2%D8%A7%D8%AF-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:20:00+00:00"/>
    <meta property="og:title" content="رئیس‌جمهور پیشین برزیل از زندان آزاد شد"/>
    <meta property="og:description" content="رئیس‌جمهور پیشین برزیل، که به جرم فساد مالی زندانی بود، روز جمعه از ندان آزاد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638951/%D8%B1%D8%A6%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D9%BE%DB%8C%D8%B4%DB%8C%D9%86-%D8%A8%D8%B1%D8%B2%DB%8C%D9%84-%D8%A7%D8%B2-%D8%B2%D9%86%D8%AF%D8%A7%D9%86-%D8%A2%D8%B2%D8%A7%D8%AF-%D8%B4%D8%AF">رئیس‌جمهور پیشین برزیل از زندان آزاد شد</a>
      </h1>
      <h2>رئیس‌جمهور پیشین برزیل، که به جرم فساد مالی زندانی بود، روز جمعه از ندان آزاد شد.</h2>
      <address><time datetime="2019-11-09T11:20:00+00:00">09 Nov 2019, 11:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از یورونیوز، لا داسیلوا، رئیس جمهور پیشین برزیل، که به جرم فساد مالی از یک سال و نیم پیش زندانی بود بر اساس حکم دستگاه قضایی این کشور آزاد شد.</p>
      <p>یک قاضی برزیلی روز جمعه در پی صدور حکم وحدت رویه دیوان عالی برزیل مجوز خروج رئیس جمهوری پیشین این کشور را صادر کرد و دقایقی پس از آن نیز خبرگزاری‌ها از آزادی لولا داسیلوا خبر دادند.</p>
      <p>لولای ۷۴ ساله بلافاصله پس از خروج از زندان در حالی که کتی تیره به تن داشت با چهره‌ای بشاش در میان طرفداران خود سخنرانی کرد. برخی از هواداران او در حالیکه اشک شادی در چشمانشان حلقه زده بود آزادی وی را پس از قریب ۵۸۰ روز جشن گرفتند.</p>
      <p>قضات دیوان عالی برزیل روز پنجشنبه با صدور حکمی اعلام کردند اجرای حکم حبس یک مجرم پیش از پایان تمام راه‌های تجدیدنظر و فرجام‌خواهی، مغایر قانون اساسی برزیل است. این رای وحدت رویه با نظر موافق ۶ عضو از مجموع ۱۱ قاضی عالی‌ترین مرجع قضایی برزیل صادر شد. به این ترتیب و با صدور این رای احتمال آزادی نزدیک به ۵ هزار زندانی برزیلی، از جمله لولا داسیلوا قوت گرفته است.</p>
      <p>رئیس جمهور اسبق برزیل تا شامگاه جمعه در حال گذران دوره محکومیت ۸ سال و ۱۰ ماه خود بود. لولا و حامیانش ماجرای اتهام فساد مالی را یک توطئه از سوی احزاب رقیب و نهاد‌های قدرتمند برزیل توصیف می‌کنند. لولا در آوریل سال ۲۰۱۸ برای اجرای حکم حبس بازداشت و به زندان منتقل شد. این در حالی است که محکومیت وی صرفا در دادگاه تجدید نظر تایید شده بود و وی امکان شکایت از این حکم در مراجع قضایی بالاتر را داشت.</p>
      <p>وکلای لولا داسیلوا ۷۴ ساله بلافاصله پس از اعلام رای دیوان عالی با صدور بیانیه‌ای اعلام کرده بودند که خواستار آزادی فوری موکل خود هستند که تاکنون ۵۷۹ روز را به شکل غیرقانونی در زندان سپری کرده است.</p>
      <p>لولا در قبال دریافت یک خانه سه‌طبقه در یکی از سواحل سائوپائولو، به نفع یکی از شرکت‌های تابع کمپانی ترمینال بنادر برزیل عمل کرده بود.</p>
      <p>دادستانان و بازپرس‌های درگیر پرونده رئیس جمهوری اسبق برزیل، از آزادی قریب‌الوقوع لولا داسیلوا ابراز نگرانی کرده بودند.</p>
      <p>لولا داسیلوا از سال ۲۰۰۳ تا ۲۰۱۱ رئیس جمهور برزیل بود. وی در سال ۱۹۸۰ و در زمانی که کارگر ذوب آهن بود، حزب کارگران برزیل را بنیان گذاشت.</p>
    </article>
  </body>
</html>