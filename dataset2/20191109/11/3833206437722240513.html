<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Slivenchani-priznaha-che-sa-kupuvali-glasove-za-Iordan-Lechkov-912421"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T11:37:00+00:00"/>
    <meta property="og:title" content="Сливенчани признаха, че са купували гласове за Йордан Лечков"/>
    <meta property="og:description" content="Първа ефективна присъда за купуване на гласове на местните избори. Мъж от Сливен получи пет месеца з..."/>
  </head>
  <body>
    <article>
      <h1>Сливенчани признаха, че са купували гласове за Йордан Лечков</h1>
      <address>
        <time datetime="2019-11-09T11:37:00+00:00">09 Nov 2019, 11:37</time>
      </address>
      <p>Първа ефективна присъда за купуване на гласове на местните избори. Мъж от Сливен получи пет месеца затвор. Светлин Светланов и жена му са задържани по сигнал за купуване на гласове още преди първия тур на местния вот в сливенския квартал "Дружба".</p>
      <p>Според прокуратурата те договаряли по 30 лева на глас. "В извършителя бяха намерени списък с 30 и няколко души с личните им карти. При снети обяснения се доказа, че е предлагал имотна облага на няколко лица от този списък, за да гласуват на изборите за Йордан Лечков за кмет на общината.</p>
      <p>Те не са давали пари, а са договаряли, ако гласуват за съответния кандидат за кмет, че ще дадат по 30 лева", обясни наблюдаващият прокурор Васил Драганов. Самият Йордан Лечков е извикан на разпит. Той е заявил, че няма връзка със случая. Няма и доказателства той да е замесен.</p>
      <p>На първият тур на изборите Йордан Лечков получи 2130 гласа и остана трети с едва 5% от общия вот. Той отрича да има нещо общо със случая. Съпругата на Светлин е с условна присъда. Двамата имат четири деца и живеят в крайна бедност.</p>
      <p>"Нито ги познавам тези хора, нито се занимавам с такива неща. По гласовете е видно. Някой може да им е дал 50 лева или 30 лева да го кажат това нещо", каза Лечков.</p>
    </article>
  </body>
</html>