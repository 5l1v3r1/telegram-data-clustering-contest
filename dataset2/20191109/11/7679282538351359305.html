<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ipl-2020-indian-premier-league-three-new-cities-likely-to-hosts-matches-2840102.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T11:19:34+00:00"/>
    <meta property="og:title" content="IPL 2020 नए वेन्यू: लखनऊ समेत इन तीन शहरों में खेले जा सकते हैं मैच"/>
    <meta property="og:description" content="इंडियन प्रीमियर लीग (आईपीएल) के आने वाले सीजन में कई नए बड़े बदलाव देखने को मिल सकते हैं, जिसमें से एक तीन नए मैच वेन्यू भी हो सकते हैं। नई टीमों का जुड़ना भी प्लान का हिस्सा है, लेकिन इसके लिए 2021..."/>
  </head>
  <body>
    <article>
      <h1>IPL 2020 नए वेन्यू: लखनऊ समेत इन तीन शहरों में खेले जा सकते हैं मैच</h1>
      <address><time datetime="2019-11-09T11:19:34+00:00">09 Nov 2019, 11:19</time> by <a rel="author">लाइव हिन्दुस्तान टीम,नई दिल्ली</a></address>
      <p>इंडियन प्रीमियर लीग (आईपीएल) के आने वाले सीजन में कई नए बड़े बदलाव देखने को मिल सकते हैं, जिसमें से एक तीन नए मैच वेन्यू भी हो सकते हैं। नई टीमों का जुड़ना भी प्लान का हिस्सा है, लेकिन इसके लिए 2021 आईपीएल तक का इंतजार किया जा सकता है। 2020 सीजन में आईपीएल में तीन नए शहर मैच वेन्यू के रूप में शामिल किए जा सकते हैं। आठ फ्रेंचाइजियों के मालिकों ने मंगलवार को बीसीसीआई मुख्यालय में बोर्ड के नए पदाधिकारियों से मुलाकात की और जो तीन शहर मैच स्थल के रूप में इसमें शामिल हो सकते हैं उनमें लखनऊ, गुवाहाटी और तिरुवनंतपुरम के नाम शामिल हैं।</p>
      <p>बीसीसीआई के एक अधिकारी ने बताया कि किंग्स इलेवन पंजाब लखनऊ को अपना दूसरा घर बना सकता है तो वहीं राजस्थान अहमदाबाद से गुवाहाटी जाना चाहता है। तिरुवनंतपुरम किसके हिस्से आएगा इस बात पर अभी कोई फैसला नहीं लिया गया है। अधिकारी ने कहा, 'राजस्थान ने दूसरे होम सिटी के रूप में स्थान में बदलाव की मांग की है और वो अहमदाबाद से गुवाहाटी जाना चाहता है। जीसी (गवर्निंग काउंसिल) इस फैसले से सहमत है, अब आईएमजी गुवाहाटी के बारसापरा क्रिकेट स्टेडियम को हरी झंडी दिखाने से पहले उसकी जांच करेगी।'</p>
      <h3>
        <a href="https://www.livehindustan.com/cricket/story-ind-vs-ban-india-vs-bangladesh-3rd-t20-international-match-preview-and-expected-playing-xi-dream11-2840055.html">3rd T20I: जानिए टीम इंडिया के प्लेइंग XI से किस खिलाड़ी की हो सकती है छुट्टी</a>
      </h3>
      <h3>
        <a href="https://www.livehindustan.com/cricket/story-nic-maddinson-pulls-out-of-tour-game-on-mental-health-grounds-2839989.html">मैक्सवेल के बाद इस ऑस्ट्रेलियाई क्रिकेटर ने मेंटल हेल्थ की वजह से नाम लिया वापस</a>
      </h3>
      <p>
        <b>लखनऊ में आईपीएल मैच खेला जाना लगभग तय</b>
      </p>
      <p>अधिकारी ने कहा, 'जहां तक लखनऊ की बात है, पंजाब पिछले सीजन से ही मैच वेन्यू में बदलाव चाहता था उसने इसके लिए अपील भी की थी। लेकिन चुनावों के कारण इस पर कोई फैसला नहीं लिया गया था। लेकिन इकाना क्रिकेट स्टेडियम में खेले गए भारत और वेस्टइंडीज मैच के बाद स्टेडियम को लेकर जो रिव्यू आए हैं तो ये लगभग तय है कि पंजाब अपना दूसरा घर लखनऊ को ही बनाए। पंजाब ने मोहाली के आई.एस. बिंद्रा स्टेडियम के अलावा इंदौर के होल्कर स्टेडियम में अपने मैच खेले हैं।' अधिकारी ने कहा, 'तिरुवनंतपुरम को लेकर टिप्पणी करना जल्दबाजी होगा, लेकिन ग्रीनफील्ड इंटरनेशनल स्टेडियम के रिव्यू भी शानदार हैं और केरल के लोग खेल को लेकर जुनूनी हैं।'</p>
      <p>
        <b>इंटरनेशनल टीमों से फ्रेंडली मैच खेलना चाहती हैं कुछ फ्रेंचाइजी टीमें</b>
      </p>
      <p>राजस्थान के मैच वेन्यू में बदलाव करने की अपील के बारे में अधिकारी ने कहा कि फायदे में हिस्सेदारी को लेकर पेंच फंसा था। उन्होंने कहा, 'राजस्थान को लगता था कि उनसे ज्यादा लाभ मांगा जा रहा है। वहीं गुवाहाटी आईपीएल से जुड़ने को लेकर तैयार थी।' ऐसी भी खबरें हैं कि मुंबई इंडियंस, सनराइजर्स हैदराबाद, कोलकाता नाइट राइडर्स और दिल्ली कैपिटल्स के अलावा राजस्थान भी चाहती है कि आईपीएल टीमें इंटरनेशनल टीमों से दोस्ताना मैच खेलें।</p>
    </article>
  </body>
</html>