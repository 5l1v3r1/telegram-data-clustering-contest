<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/telecamere-di-videosorveglianza-i-comuni-fanno-squadra/1322698/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T11:31:54+00:00"/>
    <meta property="og:title" content="Telecamere di videosorveglianza: i Comuni fanno squadra"/>
    <meta property="og:description" content="MACERATA - L'amministrazione ha organizzato un nuovo incontro (mercoledì alle 9,30 a Piediripa, nella sede della Provincia) con gli altri capoluoghi di provincia, a cui sono stati invitati anche prefetto e questore. «Scopo del progetto quello di creare una rete di videocamere su un ampio territorio, per contrastare più efficacemente la criminalità»"/>
  </head>
  <body>
    <article>
      <h1>Telecamere di videosorveglianza: i Comuni fanno squadra</h1>
      <h2>MACERATA - L'amministrazione ha organizzato un nuovo incontro (mercoledì alle 9,30 a Piediripa, nella sede della Provincia) con gli altri capoluoghi di provincia, a cui sono stati invitati anche prefetto e questore. «Scopo del progetto quello di creare una rete di videocamere su un ampio territorio, per contrastare più efficacemente la criminalità»</h2>
      <address><time datetime="2019-11-09T11:31:54+00:00">09 Nov 2019, 11:31</time> by <a rel="author">Elisabetta Pugliese</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Ftelecamere-di-videosorveglianza-i-comuni-fanno-squadra%2F1322698%2F">Condividi26</a><a href="https://twitter.com/intent/tweet?text=Telecamere+di+videosorveglianza%3A++i+Comuni+fanno+squadra&amp;url=https%3A%2F%2Fwww.cronachemaceratesi.it%2F2019%2F11%2F09%2Ftelecamere-di-videosorveglianza-i-comuni-fanno-squadra%2F1322698%2F">Tweet</a>Email26 Condivisioni</p>
      <p> </p>
      <p><b>Il comune di Macerata ancora in prima linea per la realizzazione del progetto di integrazione territoriale dei sistemi di videosorveglianza Ocr a lettura targhe.</b> Dopo il primo incontro del 4 giugno scorso, al quale hanno partecipato i rappresentanti dei Comuni di Osimo, Loreto, San Severino, Tolentino, Fermo, Ancona, Castelfidardo, Recanati, Civitanova, Montefano e Treia, <b> Macerata organizza un’altra giornata di lavori per mercoledì alle 9,30, nella sala riunioni della Provincia in via Velluti 41 a Piediripa.</b> Sono stati invitati, oltre al prefetto Iolanda Rolli e al questore Antonio Pignataro, gli assessori di competenza dei Comuni di Ancona, Ascoli Piceno e Fermo.</p>
      <figure>
        <img src="https://cdn.cronachemaceratesi.it/wp-content/uploads/2017/11/Telecamere_ZTL_FF-3-650x432.jpg"/>
      </figure>
      <p><b>«Fine ultimo del progetto – spiega il Comune di Macerata – è costruire un’ampia rete di videocamere su un vasto territorio, che comprende molti Comuni appartenenti a più provincie della nostra regione</b>, per rendere più efficace il lavoro di indagine e di contrasto alla criminalità delle forze dell’ordine e della polizia locale. L’appuntamento dello scorso 4 giugno ha dato il via a una serie di tavoli di lavoro in cui sono stati approfonditi le funzionalità del progetto, le caratteristiche tecniche e gli aspetti riguardanti la privacy. Nel corso del prossimo incontro, invece, verranno illustrati i risultati raggiunti e si discuterà la proposta della sottoscrizione di un protocollo d’intesa tra i soggetti coinvolti, uno strumento importante ai fini della realizzazione del sistema di integrazione della videosorveglianza».</p>
    </article>
  </body>
</html>