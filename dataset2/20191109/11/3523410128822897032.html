<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638955/%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A8%D8%B1%D8%AC%D8%A7%D9%85-%D8%B9%D8%A7%D9%85%D9%84-%D8%AA%D8%B4%D8%AF%DB%8C%D8%AF-%D8%AA%D9%86%D8%B4%E2%80%8C%D9%87%D8%A7-%D8%AF%D8%B1-%D9%85%D9%86%D8%B7%D9%82%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:29:00+00:00"/>
    <meta property="og:title" content="خروج آمریکا از برجام عامل تشدید تنش‌ها در منطقه است"/>
    <meta property="og:description" content="نماینده ویژه چین در امور خاورمیانه اعلام کرد آمریکا با خروج از توافق هسته‌ای و اعمال تحریم‌های جدید علیه ایران عامل تنش در منطقه است."/>
  </head>
  <body>
    <article>
      <h1>
        <a href="https://www.bultannews.com/fa/news/638955/%D8%AE%D8%B1%D9%88%D8%AC-%D8%A2%D9%85%D8%B1%DB%8C%DA%A9%D8%A7-%D8%A7%D8%B2-%D8%A8%D8%B1%D8%AC%D8%A7%D9%85-%D8%B9%D8%A7%D9%85%D9%84-%D8%AA%D8%B4%D8%AF%DB%8C%D8%AF-%D8%AA%D9%86%D8%B4%E2%80%8C%D9%87%D8%A7-%D8%AF%D8%B1-%D9%85%D9%86%D8%B7%D9%82%D9%87-%D8%A7%D8%B3%D8%AA">خروج آمریکا از برجام عامل تشدید تنش‌ها در منطقه است</a>
      </h1>
      <h2>نماینده ویژه چین در امور خاورمیانه اعلام کرد آمریکا با خروج از توافق هسته‌ای و اعمال تحریم‌های جدید علیه ایران عامل تنش در منطقه است.</h2>
      <address><time datetime="2019-11-09T11:29:00+00:00">09 Nov 2019, 11:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از رویترز، ژای جون، نماینده ویژه چین در امور خاورمیانه، با اعلام اینکه آمریکا با خروج از برجام و اعمال تحریم‌های جدید علیه ایران عامل تنش در منطقه است، گفت پکن با کشور‌های خاورمیانه برای برقراری صلح، ثبات و توسعه در این منطقه همکاری خواهد کرد.</p>
      <p>بر اساس این گزارش، ژای اخیرا از سفر به مصر، عربستان سعودی و ایران به پکن بازگشته است و این نخستین سفر خارجی او به عنوان نماینده ویژه چین در امور خاورمیانه بود.</p>
      <p>این دیپلمات ارشد چینی در کنفرانس خبری روز جمعه خبرنگاران گفت با مقامات این سه کشور و همچنین دبیرکل اتحادیه عرب به صورت عمیقی در ارتباط با مسائل خاورمیانه تبادل نظر کرد.</p>
      <p>جون گفت: «ما بر این باوریم که تنش‌ها تشدید شده است و مسائل مهم و بحث برانگیز در خاورمیانه هنوز حل نشده اند. دلایلی داخلی همانند مسائل قومیتی، مذهبی و سیاسی و ژئوپلتیکی در ورای این اختلافات و تنش‌ها وجود دارد. همچنین دلایلی خارجی هم برای این تنش‌ها وجود دارد همانند این که کشور‌های خاصی در حال اعمال سیاست‌های یکجانبه‌گرایانه و قلدرمأبانه بر این منطقه هستند تا به اهداف خودشان برسند. تاریخ خاورمیانه و واقعیات در این منطقه بار‌ها نشان داده است که منافع کوتاه مدت، اعمال فشار‌های یکجانبه یا توسل به زور سبب حل و فصل این مشکلات نخواهد شد بلکه سبب وارد شدن خسارت‌های پایداری به منطقه می‌شود و این روند برای هیچ کسی خوب نیست.»</p>
      <p>او همچنین افزود همه طرف‌ها برای پیشبرد امنیت و ثبات در خاورمیانه ابراز امیدواری و از پیشنهادات سازنده چین و ابتکار عمل‌های ارائه شده از سوی پکن تمجید کرده‌اند و امیدوارند چین تلاش‌های بیشتری را برای پیشبرد صلح، ثبات و توسعه منطقه‌ای بکار گیرد.</p>
      <p>این مقام چینی گفت: «چین به همراه دیگر طرف‌ها به یافتن راه‌ها و ابزار‌ها به منظور پیشبرد امنیت و ثبات منطقه‌ای ادامه می‌دهد و نقشی مثبت و سازنده در پیشبرد امنیت، توسعه و شکوفایی در منطقه خلیج (فارس) ایفا می‌کند. نخستین موضوع بازگرداندن موضوع هسته‌ای ایران در مسیر توافق نامه جامع در سریع‌ترین زمان ممکن است. مسئله دوم، ایجاد شرایطی برای گفتگو و رایزنی در میان کشور‌های منطقه خلیج (فارس) و نکته سوم پیشبرد یک نقش سازنده برای کشور‌های خارج منطقه در اشاعه امنیت منطقه‌ای است.»</p>
      <p>او همچنین تاکید کرد: تشدید تنش‌ها در منطقه خلیج (فارس) به واسطه خروج یکجانبه آمریکا از طرح جامع اقدام مشترک (برجام) در سال ۲۰۱۸ و اعمال مجدد تحریم‌ها علیه ایران ایجاد شد.</p>
    </article>
  </body>
</html>