<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620590/%DA%A9%D9%85%D8%A7%D9%84%D9%88%D9%86%D8%AF%DB%8C-%D8%A8%D8%A7%D8%B2%D8%B1%D8%B3%D8%A7%D9%86-%D8%A2%DA%98%D8%A7%D9%86%D8%B3-%D9%81%D8%B1%D8%AF%D8%A7-%D9%86%D9%85%D9%88%D9%86%D9%87-%D8%BA%D9%86%DB%8C-%D8%B4%D8%AF%D9%87-%D8%AF%D8%B1-%D9%81%D8%B1%D8%AF%D9%88-%D8%B1%D8%A7-%D8%B1%D8%A7%D8%B3%D8%AA%DB%8C-%D8%A2%D8%B2%D9%85%D8%A7%DB%8C%DB%8C-%D9%85%DB%8C-%DA%A9%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T11:46:00+00:00"/>
    <meta property="og:title" content="کمالوندی: بازرسان آژانس فردا نمونه غنی شده در فردو را راستی آزمایی می کنند"/>
    <meta property="og:description" content="سخنگوی سازمان انرژی اتمی گفت: بازرسان آژانس فردا نمونه غنی شده در فردو را راستی آزمایی می کنند."/>
  </head>
  <body>
    <article>
      <h1>کمالوندی: بازرسان آژانس فردا نمونه غنی شده در فردو را راستی آزمایی می کنند</h1>
      <address>
        <time datetime="2019-11-09T11:46:00+00:00">09 Nov 2019, 11:46</time>
      </address>
      <p>
        <i>سخنگوی سازمان انرژی اتمی گفت: بازرسان آژانس فردا نمونه غنی شده در فردو را راستی آزمایی می کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«بهروز کمالوندی» معاون امور بین الملل، حقوقی و مجلس و سخنگوی سازمان انرژی اتمی امروز (شنبه) ۱۸ آبان ماه در نشستی خبری در محل تأسیسات غنی سازی شهید مسعود علیمحمدی (فردو) به تشریح آخرین اقدامات انجام شده در راستای اجرای گام چهارم کاهش تعهدات برجامی پرداخت.</p>
      <p>حسن روحانی رئیس جمهوری ایران روز سه شنبه 14 آبان ماه و در پایان فرصت 60 روزه سوم ایران به طرف های باقیمانده در برجام برای اجرای تعهداتشان، به سازمان انرژی اتمی دستور داد که از روز 15 آبان ماه گام چهارم را در فردو با گازدهی به سانتریفیوژها در این تأسیسات آغاز کند.</p>
      <p>بهروز کمالوندی در این نشست گفت:گام چهارم بنا به دستور رئیس جمهور برداشته شد که به 1044 سانتریفیوژ سایت فردو گاز تزریق شود.</p>
      <p>وی افزود: گازدهی به ماشین ها انجام و محصول ماشین ها نمونه گیری شد و از آژانس درخواست شد مراحل را ببینند و قرار است بازرسان آژانس فردا (یکشنبه) اینجا بیایند و نمونه را ببینند و نهایت راستی آزمایی و در گزارش آژانس مطرح خواهد شد.</p>
      <p>سخنگوی سازمان انرژی اتمی در این نشست خبری به تشریح اقدامات انجام شده در گام های قبلی نیز پرداخت.</p>
    </article>
  </body>
</html>