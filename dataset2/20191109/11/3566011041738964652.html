<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545800.html/%D9%88%D8%B1%D9%88%D8%AF-%D8%A7%D9%81%D8%B1%D8%A7%D8%B7%DB%8C-%D8%AA%D8%B1%DB%8C%D9%86-%DA%86%D9%87%D8%B1%D9%87--%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86-%D8%A8%D9%87-%D8%A8%DB%8C%D8%B1%D8%AC%D9%86%D8%AF--%D8%A2%DB%8C%D8%A7-%D9%81%D8%AA%D9%86%D9%87-%DA%AF%D8%B1%D8%A7%D9%86-%D8%AF%D9%86%D8%A8%D8%A7%D9%84-%D9%86%D9%81%D9%88%D8%B0-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D9%87%D8%A7-%D9%87%D8%B3%D8%AA%D9%86%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T11:29:00+00:00"/>
    <meta property="og:title" content="ورود افراطی‌ترین چهره‌ اصلاح‌طلبان به بیرجند/ آیا فتنه‌گران دنبال نفوذ در دانشگاه‌ها هستند؟"/>
    <meta property="og:description" content="مصطفی معین یکی از تندروهای چهره‌های اصلاح‌طلبان امروز در دانشگاه بیرجند حضور پیدا می‌کند."/>
  </head>
  <body>
    <article>
      <h1>ورود افراطی‌ترین چهره‌ اصلاح‌طلبان به بیرجند/ آیا فتنه‌گران دنبال نفوذ در دانشگاه‌ها هستند؟</h1>
      <h2>گزارش/</h2>
      <address>
        <time datetime="2019-11-09T11:29:00+00:00">09 Nov 2019, 11:29</time>
      </address>
      <p>مصطفی معین یکی از تندروهای چهره‌های اصلاح‌طلبان امروز در دانشگاه بیرجند حضور پیدا می‌کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <b><a href="http://www.khavarestan.ir/">خاورستان</a></b>، مصطفی معین از چهره‌های تندروی اصلاح‌طلب است که دیدگاه‌های ساختارشکنانه خاص خود را دارد. وی که نمایندگی مجلس شورای اسلامی و وزارت علوم، تحقیقات و فناوری را در کارنامه خود دارد، امروز در دانشگاه بیرجند سخنرانی می‌کند. معین قرار است به عنوان رئیس انجمن اخلاق در علم و فناوری از منشور اخلاق اساتید دانشگاه بیرجند که ساعت 12 امروز در محل تالار فرهنگ دانشگاه بیرجند برگزار می‌شود، رونمایی کند.</p>
      <p> </p>
      <p>مصطفی معین در دوران هاشمی‌رفسنجانی و دولت اصلاحات، وزیر علوم بود و حاشیه‌های زیادی در کارنامه خود دارد. اوج کار معین در دوره وزارتش زمانی بود که حادثه کوی دانشگاه در سال 1378 اتفاق افتاد. معین در اقدامی عجیب، ضمن درخواست برخورد شدید و امنیتی با دانشجویان معترض، در فراری رو به جلو، در اعتراض به آن چه «ظلم و جنایت» خواند، استعفا داد!</p>
      <p> </p>
      <p>از طرفی در میان وزرا کمتر سراغ داریم وزیری که دو بار استعفای علنی داده باشد. معین در غائله کوی دانشگاه یک بار و در سال 1382 بار دیگر استعفا داد که پذیرفته شد.</p>
      <p> </p>
      <p>مصطفی معین وزیر علوم دولت اصلاحات، در سال 1384 به عنوان هویت اصلاح‌طلبی به میدان انتخابات ریاست جمهوری وارد شد اما نتوانست مورد اقبال مردم قرار گیرد. ابتدا شورای نگهبان قانون اساسی صلاحیت او را احراز نکرد اما با توسل به حکم حکومتی رهبر معظم انقلاب اسلامی از صافی شورای نگهیان عبور کرد. وی بعد از چهارسال از عمر دولت روحانی و در آستانه انتخابات ریاست جمهوری دوازدهم، دولت حسن روحانی را دارای کاستی‌هایی از جمله در زمینه اقتصاد قلمداد و بیان کرد.</p>
      <p> </p>
      <p>بحث «<b>دانشجویان ستاره‌دار</b>» در دوره مدیریت معین و دولت اصلاحات به راه افتاد!</p>
      <p> </p>
      <p>سانسور در عرصه‌ی هنر را تعطیل خواهم کرد، در مورد مسأله‌ی فلسطین نباید کاسه داغ‌تر از آش باشیم، دموکراسی امری مطلق است و نمی‌توان به آن پسوند{دینی} اضافه کرد، از وزیر زن، ملی مذهبی و سنی استفاده خواهم کرد، حکم حکومتی را هرگز اجرا نخواهم کرد، در انتخابات مجلس هفتم شرکت نکردم و چنین انتخاباتی را هرگز برگزار نخواهم کرد و با تمام کشورها از جمله آمریکا، به جز اسرائیل، ارتباط برقرار خواهم کرد؛ بخشی از برنامه‌های و شعارهای معین برای ریاست جمهوری بود.</p>
      <p> </p>
      <p>وی در جای دیگری می‌گوید: «یادم است در دانشگاه رازی جلسه‌ای با استادان داشتیم، استادی پرسید که آیا از ملی- مذهبی‌ها در سطح مدیریت عالی هم استفاده می‌کنید؟ گفتم: بله. چراکه نه؟ این استاد به نامه امام ارجاع داد. گفتم با فرض آن‌که آن نامه جعلی نبوده و درست بوده، می‌گویم که آن <a href="http://www.dana.ir/news/512386.html/%D8%B3%D9%81%D8%B1-%DB%8C%DA%A9%DB%8C-%D8%A7%D8%B2-%D8%A7%D9%81%D8%B1%D8%A7%D8%B7%DB%8C-%D8%AA%D8%B1%DB%8C%D9%86-%DA%86%D9%87%D8%B1%D9%87-%D9%87%D8%A7%DB%8C-%D8%A7%D8%B5%D9%84%D8%A7%D8%AD-%D8%B7%D9%84%D8%A8%D8%A7%D9%86-%D8%A8%D9%87-%D8%B4%DB%8C%D8%B1%D8%A7%D8%B2">نامه مربوط به بیست سال پیش است</a> و به نظر امام هم باید با توجه به شرایط زمان و مکان موضع گرفت»!</p>
      <p> </p>
      <p>مصطفی معین که به عنوان رئیس انجمن اخلاق در علم و فناوری قرار است در دانشگاه بیرجند حضور پیدا کند، در سال 1388 از میرحسین موسوی و بی‌اخلاقی‌ها و فتنه‌ی آن زمان حمایت کرد و در اعتراض به نتایج انتخابات، به دلیل انتشار مطلبی علیه نظام جمهوری اسلامی به جزای نقدی بدل از <a href="https://www.teribon.ir/archives/113131/%d9%85%d8%b5%d8%b7%d9%81%db%8c-%d9%85%d8%b9%db%8c%d9%86-%d8%a8%d8%a7-%d8%b9%d9%86%d9%88%d8%a7%d9%86-%d9%81%d8%b9%d8%a7%d9%84%db%8c%d8%aa-%d8%aa%d8%a8%d9%84%db%8c%d8%ba%db%8c-%d8%b9">یک سال حبس تعزیری محکوم</a> شد. پسر این حامی فتنه نیز در <a href="http://khabarx.blogfa.com/post/54">حادثه عاشورای 1388 دستگیر</a> شد.</p>
      <p> </p>
      <p>قضاوت درباره کارنامه مصطفی معین در دوران وزراتش را به صحبت‌های رهبر معظم انقلاب اسلامی ارجاع می‌دهیم. شاید تعداد کسانی که رهبر معظم انقلاب اسلامی از آن‌ها در جلسات عمومی نام برده و نسبت به عملکرد آن‌ها گلایه کرده‌اند، کمتر از انگشتان 2 دست باشد.</p>
      <p> </p>
      <p>ایشان <a href="https://www.farsnews.com/news/13940504000427/%D8%A8%D8%A7%D8%B2%D8%AE%D9%88%D8%A7%D9%86%DB%8C-%D9%87%D8%B4%D8%AF%D8%A7%D8%B1-%DB%B1%DB%B3-%D8%B3%D8%A7%D9%84-%D9%BE%DB%8C%D8%B4-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%AF%D8%B1%D8%A8%D8%A7%D8%B1%D9%87-%D8%A7%D8%B1%D8%AF%D9%88%D9%87%D8%A7%DB%8C-%D9%85%D8%AE%D8%AA%D9%84%D8%B7-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87">در دیدار با اعضای هیئت دولت</a> هنگام طرح انتقادات و گلایه‌هایشان از اوضاع دانشگاه می‎فرمایند: «ای کاش آقای دکتر معین در این جلسه می‎بود و این سوال را پاسخ می‎داد. در خصوص اسلامی‌شدن دانشگاه‎ها، آن‎طور که به من گزارش رسیده، به‎نظرم تاکنون هفتاد و دو، سه جلسه تشکیل شده است. از آقای دکتر معین باید سوال کنیم چند تا از مصوبات تاکنون در دانشگاه‎ها اجرا شده و چگونه اجرا شده است؟ من به ایشان گفته‎ام اعتراض دارم؛ در مواردی عکس آن عمل شده است. الان در دانشگاه‎‎های کشور موسیقی ترویج می‎شود؛ نباید بشود. ترویج موسیقی، کاری است برخلاف مذاق اسلام. درست است که هر نوع موسیقی حرام نیست، اما معنای ترویج موسیقی این نیست که با دقت بگردند موسیقی غیرحرام را پیدا کنند و آن را تعلیم دهند و ترویج کنند. یا مثلا بعضی از رفتار‎ها را در نظر بگیرید.</p>
      <p>بعضی از سفر‎های خارجی را برای دانشجویان تدارک می‎بینند. من در این خصوص به آقای دکتر معین پیغام دادم. دانشجو به خارج از کشور برود که چه بکند؟! به چه مناسبت؟! دانشجو را به کیش می‎برند؛ به‎جای کیش، سفر اصفهان یا مشهد را تدارک ببینید؛ بگذارید سفر او دستاورد معنوی داشته باشد. جوان هرجا برود، کیف حلال می‎کند. جوان از خوشی‎های جوانی لذت می‎برد. در سنین ما، از غذایی که ما خیلی لذت نمی‎بریم، جوان می‎خورد و لذت می‎برد؛ از منظرهای که اصلا برای ما جاذبهای ندارد، جوان کیف می‎کند، این خاصیت جوانی است چون پیرمرد‎ها این دوره را گذرانده‎اند، می‎دانند آنجا چه خبر است؛ دوستانی که اطلاع ندارند، بدانند. می‎خواهید جوان را سفر ببرید؛ یک سفر روستایی هم که او را ببرید، برایش تنوع است و شادی دارد.</p>
      <p>آیا باید حتما او را به کیش ببرند چون در آنجا بعضی از ضوابط سست است ـالبته برخلاف حق سست استـ و این جوان بتواند ضابطه شکنی کند؟! اسلامی شدن دانشگاه‎ها این است؟! یا مثلا اردوی مختلط برگزار می‎کنند! من خیلی تعجب کردم؛ اردوی مختلط دانشجویی؟! نفس اردوی مختلط بد است. آقایانی که الان دست اندرکار اردوی مختلطند، همان کسانی هستند که سال‎های ۶۳ و ۶۴ <b>در کلاس</b><b>‎</b><b>های دانشگاه دیوار کشیدند</b>! بنده به دستور امام رفتم در نماز جمعه گفتم این کار بد است. من نمی‎فهمم این‎ها چطور این‎گونه <b>عوض می</b><b>‎</b><b>شوند</b> و صدوهشتاد درجه جهت راهشان را تغییر می‎دهند. امام به من گفتند این چه‎کاری است؛ ما هم رفتیم در نماز جمعه تهران گفتیم این کار، کار مناسبی نیست. دیوارکشیدن، خلاصه حرف انقلاب و حرف ما نیست. حالا همان آقایان نه در کلاس، بلکه در اردوی شبانه‌روزی چند روزی، دختر و پسر را همراه می‎کنند! یعنی چه؟! کار بسیار بی‎قاعده و غلطی است».</p>
      <p> </p>
      <p>بنابراین گزارش؛ مدت‌ها بود افراد مسأله‌دار و حامی فتنه در دانشگاه بیرجند و حتی استان خراسان جنوبی حضور پیدا نکرده بودند. هر زمان یکی از اصلاح‌طلبان تندرو و حامی فتنه‌گران در دانشگاه‌های استان خراسان جنوبی حضور پیدا کرد، موجی از نارضایتی در میان دانشجویان و مردم خراسان جنوبی ایجاد شد. از این موارد می‌توان به سخنرانی‌های ساختارشکنانه افرادی مانند علی مطهری، مصطفی کواکبیان و صادق زیباکلام و حاشیه‌های بعد از آن اشاره کرد که فضای دانشگاه و استان را متشنج کرد.</p>
      <p> </p>
      <p>انتخابات یازدهمین دوره مجلس شورای اسلامی اسفندماه سال‌جاری برگزار می‌شود. حضور افراد مسأله‌دار در زمان نزدیک به انتخابات، جای تأمل دارد و شائبه‌های نفوذ فتنه‌گران در دانشگاه، سیاسی‌کاری و خط‌دهی را در اذهان ایجاد می‌کند. مردم انتظار دارند نظارت‌های لازم از سوی مسئولان در خصوص حضور این‌گونه افراد در استان به خصوص دانشگاه وجود داشته باشد.</p>
      <p> </p>
      <p>انتهای پیام/</p>
    </article>
  </body>
</html>