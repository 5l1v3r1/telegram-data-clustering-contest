<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191109_04708856"/>
    <meta property="og:site_name" content="De Standaard"/>
    <meta property="article:published_time" content="2019-11-09T11:55:00+00:00"/>
    <meta property="og:title" content="Betogingen in Georgië tegen film over twee verliefde mannelijke dansers"/>
    <meta property="og:description" content="In Georgië zijn er bij protesten tegen een film over twee verliefde mannelijke dansers 27 arrestaties verricht. Twee politieagenten raakten gewond toen ze ..."/>
  </head>
  <body>
    <article>
      <h1>Betogingen in Georgië tegen film over twee verliefde mannelijke dansers</h1>
      <address>
        <time datetime="2019-11-09T11:55:00+00:00">09 Nov 2019, 11:55</time>
      </address>
      <p>
        <b>In Georgië zijn er bij protesten tegen een film over twee verliefde mannelijke dansers 27 arrestaties verricht. Twee politieagenten raakten gewond toen ze voor de veiligheid instonden voor de première van de film And then we danced.</b>
      </p>
      <p>De film, die zich trouwens in Georgië afspeelt, gaat over een opkomende danser van het nationaal ballet van Georgië in Tbilisi die verliefd wordt op een andere student.</p>
      <p>And then we danced van de Zweedse regisseur Levan Akin is dit weekend te zien in vijf cinema’s in het land die onder politiebewaking staan. De organisatoren zeggen dat alle tickets de deur uit zijn.</p>
      <p>De tegenstanders van de film riepen vrijdag slogans als ‘Schande’ en gebruikten ook vuurwerk. De Amerikaanse ambassade in de ex-Sovjetrepubliek had opgeroepen om menigtes te vermijden, wegens het gevaar op geweld.</p>
      <p>Georgië is met een 25ste plaats op 50 Europese landen niet het meest lgbt-onvriendelijke land (het scoort beter dan al zijn buurlanden), maar homofobie blijft voor velen dagelijkse kost. Dat ondervond ook deze film nog voor de eerste vertoning: de choreograaf staat op de eindcredits vermeld als ‘anoniem’ uit angst voor repressies.</p>
      <p>De film ging dit jaar in première op het internationaal Filmfestival van Cannes en won in Gent de Publieksprijs. Een recensie leest u <a href="https://www.standaard.be/cnt/dmf20191105_04702632">hier</a>.</p>
      <figure>
        <img src="https://static.standaard.be/Assets/Images_Upload/2019/11/09/421dd03a-02e8-11ea-87b7-619c9402b005_web_scale_0.9708738_0.9708739__.jpg?maxheight=513&amp;maxwidth=767&amp;scale=both"/>
        <figcaption>Foto: rr</figcaption>
      </figure>
    </article>
  </body>
</html>