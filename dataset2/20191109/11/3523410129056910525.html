<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638953/%D8%A7%D8%B0%D8%B9%D8%A7%D9%86-%D9%85%D8%B9%D8%A7%D9%88%D9%86-%D9%88%D8%B2%D8%A7%D8%B1%D8%AA-%D8%AE%D8%B2%D8%A7%D9%86%D9%87%E2%80%8C%D8%AF%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AE%D9%88%D8%AF%D8%AA%D8%AD%D8%B1%DB%8C%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%A8%D8%B1%D9%86%D8%A7%D9%85%D9%87-%D8%A7%D9%82%D8%AF%D8%A7%D9%85-fatf-%D9%88%DB%8C%D8%AF%D8%A6%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:21:00+00:00"/>
    <meta property="og:title" content="اذعان معاون وزارت خزانه‌داری آمریکا به خودتحریمی ایران با اجرای برنامه اقدام FATF +ویدئو"/>
    <meta property="og:description" content="اظهارات معاون وزارت خزانه‌داری آمریکا در نشست امنیتی اسپم نشان می دهد برنامه اقدام FATF در پازل اقدامات راهبردی آمریکا برای گرفتار نمودن ایران در دام «خودتحریمی» است."/>
  </head>
  <body>
    <article>
      <h1>
        <a href="https://www.bultannews.com/fa/news/638953/%D8%A7%D8%B0%D8%B9%D8%A7%D9%86-%D9%85%D8%B9%D8%A7%D9%88%D9%86-%D9%88%D8%B2%D8%A7%D8%B1%D8%AA-%D8%AE%D8%B2%D8%A7%D9%86%D9%87%E2%80%8C%D8%AF%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AE%D9%88%D8%AF%D8%AA%D8%AD%D8%B1%DB%8C%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%A8%D8%B1%D9%86%D8%A7%D9%85%D9%87-%D8%A7%D9%82%D8%AF%D8%A7%D9%85-fatf-%D9%88%DB%8C%D8%AF%D8%A6%D9%88">اذعان معاون وزارت خزانه‌داری آمریکا به خودتحریمی ایران با اجرای برنامه اقدام FATF +ویدئو</a>
      </h1>
      <h2>اظهارات معاون وزارت خزانه‌داری آمریکا در نشست امنیتی اسپم نشان می دهد برنامه اقدام FATF در پازل اقدامات راهبردی آمریکا برای گرفتار نمودن ایران در دام «خودتحریمی» است.</h2>
      <address><time datetime="2019-11-09T11:21:00+00:00">09 Nov 2019, 11:21</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> سیگال مندلکر معاون وزیر<b>خزانه داری آمریکا</b> در دفتر مبارزه با <b>تروریسم</b> و اطلاعات مالی (TFI) و کارگردان اصلی کمپین فشار حداکثری علیه ایران، اخیرا در سخنرانی­هایش به ابعاد جدیدی از کارکرد الزامات گروه ویژه اقدام مالی <b>FATF</b> در راستای اهداف آمریکا پرداخته است.</p>
      <p>
        <b>*توصیه های FATF، بخشی از پازل اقدامات راهبردی آمریکا علیه ایران است</b>
      </p>
      <p>به گزارش <a href="https://www.bultannews.com/">بولتن نیوز</a> به نقل از فارس، مندلکر در سخنرانی خود در <b>نشست اندیشکده FDD </b>درباره کارکرد الزامات FATF در تاریخ 15 دی ماه 96 گفت: «ما به طور مداوم به دولت­ها و شرکت­ها در سراسر جهان هشدار می­دهیم که نیاز است شبکه­‌هایشان را در برابر بازیگران غیرقانونی تقویت کنند. این هشدارها یا از طریق اقدامات محکمی است که ما اتخاذ می­کنیم یا از طریق تعاملات دوجانبه یا چندجانبه دولتی یا از طریق FATF یا از طریق تعامل با بخش خصوصی است». فیلم این اظهارات مندلکر در ادامه آمده است:</p>
      <p>تعداد بازدید : 3 <a href="https://www.bultannews.com/fa/news/638953/%D8%A7%D8%B0%D8%B9%D8%A7%D9%86-%D9%85%D8%B9%D8%A7%D9%88%D9%86-%D9%88%D8%B2%D8%A7%D8%B1%D8%AA-%D8%AE%D8%B2%D8%A7%D9%86%D9%87%E2%80%8C%D8%AF%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AE%D9%88%D8%AF%D8%AA%D8%AD%D8%B1%DB%8C%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%A8%D8%B1%D9%86%D8%A7%D9%85%D9%87-%D8%A7%D9%82%D8%AF%D8%A7%D9%85-fatf-%D9%88%DB%8C%D8%AF%D8%A6%D9%88#">کد ویدیو</a> دانلود <a href="http://www.bultannews.com/files/fa/news/1398/8/18/1194059_983.mp4">فیلم اصلی</a></p>
      <p>این سخنان نشان می­دهد که FATF و استانداردهای آن در پازل اقدامات راهبردی آمریکا برای تحت فشار قرار دادن کشورهای مستقل از جمله ایران است.</p>
      <p>علاوه بر این، مندلکر در <b>نشست امنیتی اسپم (Aspem)</b> که با حضور وندی شرمن معاون سیاسی سابق وزارت امور خارجه آمریکا در تاریخ 28 تیرماه امسال برگزار شد، با ارتباط دادن اجرای سازوکار اینستکس به برنامه اقدام FATF  گفت: «اینستکس یک سازوکار ویژه است که سه کشور اروپایی بر سر آن با ایرانی­ها توافق کرده اند زمانی که با اینستکس توافق اعلام شد. سه کشور اروپایی اعلام کردند که اینستکس قرار است تحت بالاترین استانداردهای ضد پولشویی و تامین مالی تروریسم عمل کند. مشکل اساسی برای سه کشور اروپایی این است که هیچ استاندارد ضد پولشویی در ایران وجود ندارد».</p>
      <p>این صحبت ها در حالی مطرح می­شود که سازوکار اینستکس بر مبنای رابطه بانکی میان ایران و اروپا طراحی نشده است. بدین معنا که هیچ‌گونه تراکنش بانکی در اینستکس میان ایران و اروپا انجام نمی‌شود و بانک‌های ایرانی با بانک‌های اروپایی رابطه کارگزاری ندارند. در نتیجه، سازوکار اینستکس که صرفاً درباره مبادله کالاست و ماهیتاً از دایره استانداردهای FATF که به حوزه پولی و بانکی مرتبط است، خارج می‌شود. از سوی دیگر، ایران دارای قوانین داخلی درباره مبارزه با پولشویی و مبارزه با تامین مالی تروریسم نیز هست، اما این دو قانون مورد پسند آمریکا به عنوان هدایتگر اصلی FATF واقع نشده است.</p>
      <p>
        <b>*اجرای برنامه اقدام FATF منجر به خودتحریمی در ایران می­ شود</b>
      </p>
      <p>مندلکر در ادامه این نشست گفت: «سه سال پیش در زمان برجام، ایران موافقت کرده بود برنامه اقدام FATF را اجرا کند که در این برنامه ایران موافقت کرده بود که 10 گام خیلی بزرگ را برای ایجاد نظام ضد پولشویی و ضد تامین مالی تروریسم بردارد و آن ها اصلا این کار را انجام ندادند، چرا این کار را انجام ندادند؟ برای این تنها نیاز است به صحبت های مسئولین نظام گوش بدهیم. به این دلیل که آن­ها احساس می کنند اگر نظام ضد پولشویی را ایجاد کنند دچار به اصطلاح «خودتحریمی» می­شوند. شما نمی توانید به بزرگ­ترین حامی تروریسم بگویید که به تامین مالی تروریسم ادامه ندهید؛ در حالیکه این موضوع ماموریت اصلی آن­هاست».</p>
      <p>مندلکر در این سخنان ایران را متهم به حمایت از تروریسم می­کند، اما به طور غیر مستقیم بر ادعای منتقدان اجرای برنامه اقدام FATF صحه می­گذارد که اجرای این برنامه موجب خود تحریمی می­شود. چرا که بخش زیادی از نهادهای اقتصادی ایران با برچسب تروریستی و پولشویی تحت تحریم آمریکا قرار گرفته اند و با اجرای کامل برنامه اقدام FATF اندک بازیگران اقتصادی ایرانی غیرتحریمی یا باید با نهادهای تحریمی ایرانی همکاری کنند و در مقابل، عدم همکاری بانک‌های خارجی و قرار گرفتن مجدد در لیست تحریم را تحمل کنند و یا نهادهای تحریمی ایرانی را تحریم نمایند. در این شرایط، طبیعی است که برخی از بازیگران گزینه دوم یعنی همان خودتحریمی را انتخاب می کنند.</p>
      <p>
        <b>*از نظر آمریکا، بانک مرکزی ایران حامی تروریسم است</b>
      </p>
      <p>مندلکر در پاسخ به سوال مجری این نشست که پرسید «بنابراین نگرانی شما در رابطه با اینستکس، مسائل مربوط به ضد پولشویی و ضد تامین مالی تروریسم است؟»، گفت: «یک بخشی از آن مربوط به این مسائل است. همچنین بخش دیگر آن که خیلی مهم است اروپایی­ها متوجه باشند، این است که آن طرف اینستکس، طرف ایرانی اینستکس، بانک مرکزی ایران است. بانک مرکزی ایران به طور نظام مند در تامین مالی حزب الله، حماس و سپاه قدس و دیگر سازمان­های تروریستی نقش داشته است. ما در زمان های نه چندان دور رئیس بانک مرکزی ایران را به خاطر دست داشتن در یک طرح بزرگ برای ارسال پول به نیروهای سپاه قدس و حزب الله و حماس تحریم کردیم».</p>
      <p>فیلم اظهارات مندلکر در نشست امنیتی اسپم در ادامه آمده است:</p>
      <p>تعداد بازدید : 2 <a href="https://www.bultannews.com/fa/news/638953/%D8%A7%D8%B0%D8%B9%D8%A7%D9%86-%D9%85%D8%B9%D8%A7%D9%88%D9%86-%D9%88%D8%B2%D8%A7%D8%B1%D8%AA-%D8%AE%D8%B2%D8%A7%D9%86%D9%87%E2%80%8C%D8%AF%D8%A7%D8%B1%DB%8C-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AE%D9%88%D8%AF%D8%AA%D8%AD%D8%B1%DB%8C%D9%85%DB%8C-%D8%A7%DB%8C%D8%B1%D8%A7%D9%86-%D8%A8%D8%A7-%D8%A7%D8%AC%D8%B1%D8%A7%DB%8C-%D8%A8%D8%B1%D9%86%D8%A7%D9%85%D9%87-%D8%A7%D9%82%D8%AF%D8%A7%D9%85-fatf-%D9%88%DB%8C%D8%AF%D8%A6%D9%88#">کد ویدیو</a> دانلود <a href="http://www.bultannews.com/files/fa/news/1398/8/18/1194065_419.mp4">فیلم اصلی</a></p>
      <p>این سخنان مندلکر نشان می­دهد که ادعای منتقدان FATF درباره اینکه کنوانسیون CFT (مبارزه با تامین مالی تروریسم) لیست مرجعی برای گروه­های تروریستی معرفی نکرده است و در نتیجه، لیست هر کدام از اعضای FATF بخصوص آمریکا می­تواند مرجع باشد، درست است زیرا از نظر آمریکا، نهادهایی مانند سپاه پاسداران انقلاب اسلامی، سپاه قدس و ... گروه­های تروریستی هستند و سازمان­های مالی و بانکی ایران مانند بانک مرکزی به دلیل همکاری با این نهادهای به اصطلاح تروریستی از منظر آمریکا، برچسب حامی مالی تروریسم زده و تحت تحریم قرار داده است. در واقع، آمریکا می­خواهد با پیوستن ایران به این کنوانسیون، تعریف خودش از تروریسم را ملاک عملکرد ایران در حوزه پولی و مالی قرار دهد.</p>
      <p>در مجموع، سخنان مندلکر نشان می­دهد که برنامه اقدام FATF در پازل اقدامات راهبردی آمریکا برای گرفتار نمودن ایران در دام «خودتحریمی» است زیرا اجرای بندهای 21 و 31 برنامه اقدام با موضوع «شناسایی و به اشتراک گذاری اطلاعات مربوط به ذی نفع واقعی» زمینه لازم را برای اجرای موفقیت آمیز تحریم های ثانویه بانکی آمریکا در خاک کشورمان توسط نظام بانکی ایران فراهم می کنند. به عبارت دیگر، با توجه به اینکه کارکرد FATF هوشمند سازی تحریم­های آمریکاست، اجرای استانداردهای FATF باعث شفافیت نظام بانکی ایران برای آمریکا می­شود و در نتیجه، این اقدام کشورمان منجر به «نقطه زنی تحریم­ها» و افزایش اثر گذاری تحریم­ها خواهد شد که عین «خودتحریمی» است.</p>
    </article>
  </body>
</html>