<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/columns/srudenko/diletantstvo-zelenskogo-u-zovnishniy-i-vnutrishniy-politici-dorogo-obiydetsya-ukrajini-638744.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T11:47:56+00:00"/>
    <meta property="og:title" content="Дилетантство Зеленського у зовнішній і внутрішній політиці дорого обійдеться Україні"/>
    <meta property="og:description" content="Бажання президента подобатися сильним світу цього і відчувати себе з ними на рівних рано чи пізно призведе до чергових зовнішньополітичних скандалів"/>
  </head>
  <body>
    <article>
      <h1>Дилетантство Зеленського у зовнішній і внутрішній політиці дорого обійдеться Україні</h1>
      <address><time datetime="2019-11-09T11:47:56+00:00">09 Nov 2019, 11:47</time> by <a rel="author">Сергій Руденко</a></address>
      <h4>Бажання президента подобатися сильним світу цього і відчувати себе з ними на рівних рано чи пізно призведе до чергових зовнішньополітичних скандалів</h4>
      <p>13 і 15 листопада у комітеті з розвідки Палати представників Конгресу США відбудуться публічні слухання в рамках процедури імпічменту американського президента Дональда Трампа. У відкритому режимі будуть допитані основні свідки. Трампа, як відомо, звинувачують у зловживанні службовим становищем, зокрема в тиску на українського президента Володимира Зеленського.</p>
      <p>Незважаючи на те, що Україна де-факто і стала причиною для початку розслідування у справі про імпічмент Трампа, офіційний Київ продовжує демонструвати олімпійський спокій. А сам «Українагейт» так і не став топ-темою в українській політиці та суспільстві.</p>
      <h3>Пастка для Зеленського</h3>
      <p>Головне питання, яке зараз хвилює американців, - чи намагався Дональд Трамп чинити тиск на президента Зеленського у справі про розслідування щодо сина колишнього віцепрезидента США Джо Байдена. Хантер Байден із травня 2014 року по квітень 2019-го був членом ради директорів компанії Burisma, яка видобуває газ в Україні і щодо якої українська влада проводила розслідування за підозрою в корупції.</p>
      <p>Судячи з уже опублікованих стенограм закритих слухань у Конгресі за участю колишньої американської посолки в Україні Марі Йованович і посла США в ЄС Гордона Сондланда, Трамп все ж намагався схилити українську сторону до проведення розслідування у справі сина його ймовірного суперника на президентських виборах 2020 року. Більш того - від результатів цього розслідування, стверджують свідки, залежало отримання Україною військової допомоги від Вашингтона.</p>
      <p>Сам же Володимир Зеленський ще два місяці тому категорично спростував інформацію про те, що Трамп чинив на нього тиск. Але чи міг український президент сказати щось інше, з огляду на різні вагові категорії - його і господаря Білого дому? Очевидно, не міг. Але ось тепер, коли в Конгресі США ця історія набуває нового звучання, Зеленському та його команді час би пояснити все сказане Марі Йованович, Куртом Волкером і Гордоном Сондландом. Адже якщо Трамп не тиснув на українського президента, то тоді про що розповідали конгресменам всі ці високоповажні пані та пани? Якщо ж тиск мав місце, то чому Зеленський публічно збрехав?</p>
      <p>Зараз президент України - у досить делікатній ситуації. Визнати, що Трамп тиснув на нього, означає втратити прихильність нинішнього глави американської держави. А якщо спростувати таке твердження, то можна закрити для себе двері до Білого дому в разі приходу туди того ж Джо Байдена. Тому Володимир Зеленський вважає за краще відмовчуватися, аби не бовкнути зайвого. Він розуміє, що будь-яке сказане ним слово може бути використане проти нього. Але й мовчання виглядає дуже дивним, де-факто перетворюючи Україну на об'єкт, а не суб'єкт зовнішньої політики.</p>
      <h3>«Джокер», хабарі й повії</h3>
      <p>Найдивовижніше те, що до слухань у Конгресі щодо «Українагейту» публічно свого інтересу не демонструє не тільки Володимир Зеленський, а і практично всі представники української влади. Ті самі, які, за свідченням американських дипломатів, за лаштунками обговорювали з ними перспективи справи Байдена-молодшого і скаржилися один на одного.</p>
      <p>Зараз їм не до імпічменту Трампа. Вони жваво обговорюють між собою історію із замовленням повій нинішнім головою комітету Верховної Ради з питань зовнішньої політики, дружно регочуть над зливом у ЗМІ листування пранкера «Джокера» з депутатами від «Слуги народу» і розмірковують у телестудіях про продажність представників президентської фракції в парламенті.</p>
      <p>Українська політика повністю занурена у внутрішні проблеми. У більшості випадків вони не головні для суспільства. Із приходом до влади команди Зеленського сталася «кварталізація» політики. Шоу почало превалювати над обговоренням серйозних завдань, що стоять перед Україною. У тому числі - і на світовій арені. Схоже, навряд чи хтось зараз у Києві може зробити прогноз, до яких втрат призведе участь Зеленського в чужому «кіно» - у процедурі імпічменту Трампа.</p>
      <h3>Втрата ілюзій</h3>
      <p>Володимиру Зеленському, звичайно ж, далеко до дипломатичних здібностей і досвіду свого попередника. Він новачок у зовнішній політиці. На міжнародній арені Зеленський рухається коридорами, які йому створює оточення. Після обрання президентом він дуже хотів зустрітися з Дональдом Трампом. І отримав таку зустріч.</p>
      <p>Правда, разом зі скандалом - з оприлюдненням тексту телефонної розмови із президентом США. Думаю, Зеленський і у страшному сні не міг собі уявити, що ця розмова стане приводом для початку процедури імпічменту Трампа.</p>
      <p>Тепер у Володимира Зеленського інша мета - зустріч із президентом Росії Володимиром Путіним. Глава української держави, схоже, впевнений, що його акторська чарівність і душевна розмова дозволять йому домовитися з господарем Кремля про завершення війни на Донбасі. Це - ще одна ілюзія президента Зеленського. Реальність напевно виявиться іншою. Як і в ситуації з Трампом, президент України може зіграти другорядну роль у вирішенні чужих завдань.</p>
      <p>Дилетантство Зеленського у зовнішній (та й у внутрішній теж) політиці у кінцевому підсумку дорого обійдеться українській державі. Бажання президента подобатися сильним світу цього і відчувати себе з ними на рівних рано чи пізно призведе до чергових зовнішньополітичних скандалів.</p>
      <p>Гірше - якщо вони потягнуть за собою втрату контролю над частиною території країни або ж початок внутрішнього громадянського конфлікту. Чи розуміє це президент Зеленський? Схоже, не до кінця. Він усе ще залишається в душі актором, спраглим оплесків від респектабельної світової публіки.</p>
      <footer>Джерело: <a href="http://dw.com/">Deutsche Welle</a></footer>
      <footer>Думки авторів рубрики «Думки вголос» не завжди збігаються з позицією редакції «Главкома»</footer>
      <related>
        <a href="https://glavcom.ua/news/sprava-ukrajina-proti-rosiji-sud-u-gaazi-stav-na-bik-kijeva-638739.html"/>
        <a href="https://glavcom.ua/news/lucenko-poklyavsya-pomstitisya-pomichnik-derzhsekretarya-ssha-dav-svidchennya-pered-kogresom-638736.html"/>
        <a href="https://glavcom.ua/news/patriarh-kirilo-pokarav-oleksandriyskogo-patriarha-bo-toy-viznav-epifaniya-638738.html"/>
      </related>
    </article>
  </body>
</html>