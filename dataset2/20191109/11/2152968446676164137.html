<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/09/bezprecedentni-pojari-v-avstraliia-pone-trima-zaginali.429070"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T11:45:00+00:00"/>
    <meta property="og:title" content="Безпрецедентни пожари в Австралия: Поне трима загинали"/>
    <meta property="og:description" content="Над 30 са ранени, а има и в неизвестност хора | Dnes.bg"/>
  </head>
  <body>
    <article>
      <h1>Безпрецедентни пожари в Австралия: Поне трима загинали</h1>
      <h2>Над 30 са ранени, а има и в неизвестност хора</h2>
      <address><time datetime="2019-11-09T11:45:00+00:00">09 Nov 2019, 11:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Трима души са загинали, няколко са в неизвестност, а над 30 са ранени при пожари в засегнатата от суша източна част на Австралия, съобщиха БТА и Асошиейтед прес, като се позоваха на официални източници.</p>
      <p>Повече от 150 къщи са разрушени от огъня. Около 1500 пожарникари се борят с над 70 пожара, които бушуват в най-многолюдния австралийски щат Нов Южен Уелс. Най-интензивни са пожарите в североизточната му част, където ситуацията се усложнява от силни ветрове.</p>
      <p>Пожарникарите са открили тялото на една от жертвите в изгорена кола близо до Глен Инис. Друга жертва, жена, открита в безсъзнание и със сериозни изгаряния в същия район, е починала в болница. Още един труп бил открит днес в изгоряла сграда в град Джонс Ривър, на неколкостотин км от Глен Инис. Седем души са в неизвестност в района на пожара край Глен Инис, като властите очакват броят им да се увеличи.</p>
      <p>Стотици хора са били евакуирани от домовете си по крайбрежието на Нов Южен Уелс заради пожарите. Мнозина са прекарали нощта в евакуационни центрове, други са спали в автомобилите си.</p>
      <p>В щата Куинсланд горят почти 50 пожара. Поне една къща е изгоряла, а 6000 души са били евакуирани от три селища в югоизточната част на щата.</p>
      <p>Ежегодният сезон на пожарите в Австралия, който достига връх през лятото в Южното полукълбо, тази година започна по-рано след необичайно топлата и суха зима.</p>
    </article>
  </body>
</html>