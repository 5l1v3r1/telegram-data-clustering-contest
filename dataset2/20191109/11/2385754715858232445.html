<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596499/stavrovouni-diamartyria-ekatontadon-politon-minymata-pros-ptd"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T11:15:00+00:00"/>
    <meta property="og:title" content="Σταυροβούνι: Διαμαρτυρία εκατοντάδων πολιτών – Μηνύματα προς ΠτΔ"/>
    <meta property="og:description" content="Εκδήλωση διαμαρτυρίας ενάντια στη δημιουργία εργοστασίου σκυροδέματος στην περιοχή Σταυροβουνίου.   Με συνθήματα όπως «Καθαρό νερό, καθαρός αέρας,..."/>
  </head>
  <body>
    <article>
      <h1>Σταυροβούνι: Διαμαρτυρία εκατοντάδων πολιτών – Μηνύματα προς ΠτΔ</h1>
      <address><time datetime="2019-11-09T11:15:00+00:00">09 Nov 2019, 11:15</time> by <a rel="author">SigmaLive</a></address>
      <p>Εκδήλωση διαμαρτυρίας ενάντια στη δημιουργία εργοστασίου σκυροδέματος στην περιοχή Σταυροβουνίου.</p>
      <p>Με συνθήματα όπως «Καθαρό νερό, καθαρός αέρας, αδιαμφισβήτητα δικαιώματα», «Θέλουμε να αναπνέουμε καθαρό αέρα», «Κύριε Πρόεδρε, προστατεύστε το αρχαιότερο μοναστήρι της Κύπρου μας, το Σταυροβούνι», 200 και πλέον άτομα, μοναχοί και κάτοικοι της περιοχής Κόρνου – Πυργών πραγματοποίησαν το πρωί του Σαββάτου εκδήλωση διαμαρτυρίας, αντιδρώντας στην απόφαση του Υπουργικού Συμβουλίου να αλλάξει το συμβόλαιο εκμίσθωσης της κρατικής γης, ώστε να δικαιούται η εταιρεία Σκύρα Λίμα Λτδ, να δημιουργήσει εργοστάσιο παραγωγής και ανακύκλωσης ασφαλτικού σκυροδέματος στην περιοχή Σταυροβουνίου.</p>
      <p>Την εκδήλωση διαμαρτυρίας διοργάνωσαν, στο δάσος Σταυροβουνίου, έξω από τις εισόδους του λατομείου της εταιρείας, η Ομάδα Πρωτοβουλίας Πυργών – Κόρνου και οι Φίλοι της Ιεράς Μονής Σταυροβουνίου. Οι διαμαρτυρόμενοι έκλεισαν συμβολικά το δρόμο που οδηγεί στην Ιερά Μονή Σταυροβουνίου και τις δύο εισόδους του λατομείου που βρίσκονται σε περιουσία της Ιεράς Μονής Σταυροβουνίου.</p>
      <p>Στη συνέχεια μπήκαν στα αυτοκίνητα τους κορνάροντας παρατεταμένα με στόχο, σύμφωνα με τους διοργανωτές «να ξυπνήσουν τους κυβερνώντες και αυτούς που τους ψηφίζουν».</p>
      <figure>
        <img src="https://www.sigmalive.com/uploads/default/files/15dc6849186143.jpg"/>
      </figure>
      <p>Σε δηλώσεις του ο μοναχός Γρηγόριος Σταυροβουνιώτης ανέφερε ότι «βρισκόμαστε εδώ εκ μέρους της Μονής Σταυροβουνίου και των κατοίκων της περιοχής για να εκφράσουμε τη μεγάλη μας απογοήτευση για τον τρόπο με τον οποίο η κυβέρνηση διαχειρίζεται το ζήτημα στην έκδοση άδειας για την εγκατάσταση του εργοστασίου ασφάλτου στη περιοχή μας. Πιστεύουμε ότι η περιοχή μας είναι ήδη βεβαρημένη, δεν επιδέχεται επιπλέον επιβαρύνσεις τόσο για το Μοναστήρι, όσο και για το στρατόπεδο Καταδρομέων και τις Κοινότητες γύρω από το Μοναστήρι».</p>
      <figure>
        <img src="https://www.sigmalive.com/uploads/default/files/15dc684b9c458b.jpg"/>
      </figure>
      <p>Πρόσθεσε ότι «οι προσπάθειες μας έχουν πέσει σε ώτα μη ακουόντων, είμαστε αποφασισμένοι με κάθε τρόπο να διασφαλίσουμε τα στοιχειώδη και βασικά ανθρώπινα δικαιώματα μας, στην υγεία και το υγιές περιβάλλον της περιοχής μας. Οι επόμενες διαμαρτυρίες μας θα είναι πιο δυναμικές και θα μας βρουν μπροστά τους ανά πάσα στιγμή όταν αποφασίσουν να αρχίσουν τις πρώτες εργασίες για την εγκατάσταση αυτού του εργοστασίου στην περιοχή μας».</p>
      <p>Ταυτόχρονα εξέφρασε την ελπίδα οι κυβερνώντες «να κάνουν δεύτερες σκέψεις και να δουν το ζήτημα με περισσότερη σοβαρότητα και υπευθυνότητα».</p>
      <p>Ο  ευρωβουλευτής του ΑΚΕΛ Γιώργος Γεωργίου ανέφερε ότι «από τη Γεροσκήπου ως τις θαλασσινές σπηλιές, φτάνουμε στο Σταυροβούνι και επαναλαμβάνεται η ίδια τραγική κατάσταση, δηλαδή να μπαίνουν πάνω από την υγεία των πολιτών, πάνω από το περιβάλλον, την οικολογία, την θρησκεία, την ψυχαγωγία και την καθαρότητα του περιβάλλοντος, τα οικονομικά συμφέροντα».</p>
      <p>Χαρακτήρισε «εξαιρετικά εύστοχη» την παρατήρηση της Επιτροπής Πρωτοβουλίας και το δραματικό ερώτημα τελικά ποιοι αποφασίζουν εκείνοι που εκλέγονται, ή κάποιοι από αυτοί που τους εκλέγουν. Ελπίζω ότι αυτή τη φορά η κυβέρνηση θα λάβει υπόψη τις διαμαρτυρίες, τις αποφάσεις των ιδίων των Τμημάτων του Περιβάλλοντος και των άλλων κρατικών υπηρεσιών και θα υιοθετήσει εκείνο που πρέπει, δηλαδή να εγκαθιδρυθεί μια ζώνη βαριάς βιομηχανίας και εκεί να μαζευτούν όλες οι υπηρεσίες οι οποίες προκαλούν καταστροφή στο περιβάλλον».</p>
      <p>Σε δηλώσεις του ο Πρόεδρος του Κινήματος Οικολόγων – Συνεργασία Πολιτών Γιώργος Περδίκης ανέφερε ότι «στηρίζουμε τον αγώνα των μοναχών αλλά και των κατοίκων της περιοχής απέναντι σ’ αυτή τη μεγάλη απειλή για το περιβάλλον και την ποιότητα ζωής των ανθρώπων. Το θέμα προγραμματίζεται να τεθεί και πάλι ενώπιον της Βουλής των Αντιπροσώπων».</p>
      <p>Πρόσθεσε ότι «δυστυχώς τα ίδια προβλήματα αντιμετωπίζουμε στο Δάλι και στην Παρεκλησιά. Εταιρείες που έχουν αυτό το βαρύ παρελθόν, που είναι μια σειρά από παρανομίες δεν μπορεί κανείς να τους εμπιστευτεί ότι θα λειτουργήσουν μέσα στα οποιαδήποτε πλαίσια του Νόμου» είπε και σημείωσε πως «γι’αυτό θα πρέπει να απομακρυνθούν από κατοικημένες περιοχές και από περιοχές προστασίας του περιβάλλοντος».</p>
      <p>Ο Πρόεδρος του ΕΛΑΜ Χρήστος Χρήστου δήλωσε ότι «για ακόμα μια φορά βρισκόμαστε δίπλα στο πρόβλημα των κατοίκων αλλά και της Μονής Σταυροβουνίου  με το θέμα που υπάρχει σχετικά με το λατομείο και τα θέματα υγείας που δημιουργεί τόσο στους κατοίκους αλλά και στους στρατιώτες που βρίσκονται στα γύρω στρατόπεδα».</p>
      <p>Πρόσθεσε ότι «το Εθνικό Λαϊκό Μέτωπο σε οποιαδήποτε ανάλογη περίπτωση, σε οποιαδήποτε περιοχή της Κύπρου έχει πράξει το αυτονόητο. Η υγεία των πολιτών της Κυπριακής Δημοκρατίας, προέχει και είναι πάνω από τα συμφέροντα» είπε και σημείωσε πως «αυτό θα πράξουμε και στη περίπτωση της Μονής Σταυροβουνίου και εδώ υπάρχουν και εθνικοί και θρησκευτικοί λόγοι, επιπλέον των λόγων υγείας».</p>
      <p>ΚΥΠΕ</p>
    </article>
  </body>
</html>