<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638967/%D8%AA%D8%B9%D8%A7%D9%88%D9%86%DB%8C%E2%80%8C%D9%87%D8%A7%DB%8C-%D9%85%D8%AA%D8%AE%D9%84%D9%81-%D8%AA%D8%BA%DB%8C%DB%8C%D8%B1%D8%A7%D8%AA-%D8%AB%D8%A8%D8%AA%DB%8C-%D8%B1%D8%A7-%D8%A8%D8%AF%D9%88%D9%86-%D8%AF%D8%B1%D8%AF%D8%B3%D8%B1-%D8%AB%D8%A8%D8%AA-%D9%85%DB%8C%E2%80%8C%DA%A9%D9%86%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:57:00+00:00"/>
    <meta property="og:title" content="تعاونی‌های متخلف تغییرات ثبتی را بدون دردسر ثبت می‌کنند"/>
    <meta property="og:description" content="بخشنامه استقلال تعاونی‌ها که سال گذشته از سوی هیأت مقررات زدایی ابلاغ شد، ظاهرا شرایط را برای تغییرات ثبتی تعاونی‌های متخلف تسهیل کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/638967/%D8%AA%D8%B9%D8%A7%D9%88%D9%86%DB%8C%E2%80%8C%D9%87%D8%A7%DB%8C-%D9%85%D8%AA%D8%AE%D9%84%D9%81-%D8%AA%D8%BA%DB%8C%DB%8C%D8%B1%D8%A7%D8%AA-%D8%AB%D8%A8%D8%AA%DB%8C-%D8%B1%D8%A7-%D8%A8%D8%AF%D9%88%D9%86-%D8%AF%D8%B1%D8%AF%D8%B3%D8%B1-%D8%AB%D8%A8%D8%AA-%D9%85%DB%8C%E2%80%8C%DA%A9%D9%86%D9%86%D8%AF">تعاونی‌های متخلف تغییرات ثبتی را بدون دردسر ثبت می‌کنند</a>
      </h1>
      <h2>بخشنامه استقلال تعاونی‌ها که سال گذشته از سوی هیأت مقررات زدایی ابلاغ شد، ظاهرا شرایط را برای تغییرات ثبتی تعاونی‌های متخلف تسهیل کرده است.</h2>
      <address><time datetime="2019-11-09T11:57:00+00:00">09 Nov 2019, 11:57</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بر اساس تصمیم سال گذشته هیأت <b>مقررات زدایی</b>، بخشنامه استقلال تعاونی‌ها تصویب شد که بر اساس این مصوبه، شرکت‌های تعاونی بدون مراجعه به وزارت تعاون، می توانند <b>تغییرات ثبتی</b> خود را در اداره کل ثبت شرکت‌ها به ثبت برسانند.</p>
      <p>اما ابلاغ این مصوبه بارها از سوی کبیری معاون وزیر تعاون مورد انتقاد قرار گرفت و به اعتقاد وی این مصوبه بدون مجوز هیأت دولت ابلاغ شده و زمینه ثبت تغییرات ثبتی تعاونی‌ها بدون اطلاع وزارت تعاون را فراهم آورده است.</p>
      <p>معاون وزیر تعاون در آخرین نشست خبری خود که در شهریورماه برگزار شد نیز نسبت به افزایش فعالیت غیررسمی تعاونی‌ها هشدار داد و گفته بود: « متأسفانه تغییرات ثبتی تعاونی‌ها در حال کاهش است و این یعنی خطر».</p>
      <p>در همان نشست، کبیری راهکار جلوگیری از تغییرات ثبتی تعاونی های متخلف را اتصال سامانه سازمان ثبت با سامانه جامع هوشمند بخش تعاون عنوان کرده بود و از تعلل سازمان ثبت در اتصال به سامانه وزارت تعاون گلایه هم کرد.</p>
      <p>اما در همین زمینه محمد کبیری در گفتگو با خبرنگار مهر، با اشاره به ادامه فعالیت تعاونی های متخلف و ثبت تغییرات ثبتی بدون اطلاع وزارت تعاون یادآور شد: در بهمن ماه سال گذشته به هیأت مقررات زدایی وعده دادیم تا سامانه جامع هوشمند بخش تعاون را راه اندازی کنیم که این سامانه در پایان خردادماه ۹۸ در هیأت مقررات زدایی وزارت اقتصاد ارائه شد تا به تعهد خود پایبند باشیم تا در راستای ابلاغ بخشنامه استقلال تعاونی‌ها، از پس شرکت‌های تعاونی‌ برای تاسیس یا تغییرات ثبتی در صورتی که سامانه هوشمند بخش تعاون به سامانه ثبت شرکت‌ها متصل شود، نیازی به مراجعه حضوری نداشته باشند. با این رویکرد پنجره واحد بخش تعاون راه اندازی شد.</p>
      <p>وی افزود: متاسفانه تاکنون سامانه ثبت شرکت ها به سامانه جامع هوشمند بخش تعاون متصل نشده است. از دو هفته گذشته سامانه قدیمی ثبت تعاونی‌ها در وزارت تعاون را غیرفعال کردیم تا فقط سامانه جامع در دسترس باشد و تعاونی ها برای تشکیل باید به این سامانه مراجعه کنند. انتظار ما از قوه قضائیه این است که برای تحقق دولت الکترونیک و در راستای توسعه شفافیت برای پیشگیری از فساد، سامانه ثبت شرکت ها به سامانه جامع هوشمند بخش تعاون که با کمک مجموعه های دانش بنیان راه اندازی شده، متصل شود تا در این شرایط شرکت‌های تعاونی برای ثبت هر گونه تغییر نیازی به مراجعه حضوری نداشته باشند.</p>
      <p>کبیری با تاکید بر اینکه ما منتظر حسن همکاری ثبت شرکت ها با وزارت تعاون و اتصال به سامانه جامع هوشمند بخش تعاون هستیم، گفت: برای تغییرات ثبتی تعاونی‌ها، نیازمند این هستیم تا به سامانه ثبت متصل شویم و منتظر پذیرش این موضوع هستیم.</p>
      <p>ثبت رسمی تغییرات شرکت‌های تعاونی بدون اطلاع وزارت تعاون</p>
      <p>وی درباره انتقادات وارده به ابلاغ بخشنامه استقلال تعاونی ها در تابستان سال گذشته گفت: نکته قابل توجه این است که اطلاعات تعاونی‌های متخلف که رای دادگاه علیه آن‌ها صادر شده یا تخلفات مربوط به هیأت مدیره تعاونی‌ها، صرفا در اختیار وزارت تعاون است و سازمان ثبت از این تخلفات اطلاعی ندارد. بنابراین با ابلاغ بخشنامه مذکور، یعنی تعاونی‌هایی که هیأت مدیره آن‌ها متخلف هستند هم امکان ثبت تغییرات ثبتی در ثبت شرکت‌ها را خواهند داشت.</p>
      <p>معاون امور تعاون وزیر تعاون گفت: ما در نظر داریم تا امکان ثبت تغییرات تعاونی‌ها بدون نظارت ما فراهم نباشد چراکه اموال مردم در اختیار این تعاونی‌ها قرار دارد. در شرایط فعلی یک تعاونی مسکن متخلف یا تعاونی‌های مشکل دار می توانند با برگزاری مجمع و فروش اموال مردم، بدون اطلاع ثبت شرکت‌ها از تخلفات صورت گرفته، هر گونه تغییرات را ثبت کنند.</p>
      <p>کبیری تاکید کرد: در جلسه رسمی هیأت مقررات زدایی در خردادماه مدیرکل ثبت شرکت‌های سازمان ثبت اعلام کرد در مدتی که مصوبه هیأت مقررات زدایی بدون اجازه هیأت دولت ابلاغ شده تغییرات ثبتی تعاونی‌ها کم شده است. این به معنای این است که فعالیت رسمی تعاونی‌ها کاهش پیدا کرده؛ به عبارتی فعالیت غیررسمی افزایش یافته و هیأت مدیره تعاونی‌ها بعضا تخلفاتی دارند که اعضا در جریان آنها نیستند.</p>
      <p>وی با بیان اینکه همچنان اقدام عملی از سوی سازمان ثبت برای اتصال به سامانه هوشمند بخش تعاون دیده نشده است، گفت: از نظر فنی و اجرایی این آمادگی وجود دارد تا با اتصال سامانه جامع هوشمند بخش تعاون با سامانه ثبت بتوانیم زمینه تخلف در بخش تعاون را از بین ببریم و این اتاق شیشه‌ای بخش می‌شود.</p>
      <p>معاون امور تعاون وزیر تعاون تاکید کرد: متاسفانه از تابستان سال گذشته همزان با ابلاغ غیرقانونی بخشنامه استقلال تعاونی‌ها از سوی هیأت مقررات زدایی، گزارشات متعددی دریافت کردیم که تعاونی‌های متخلف توانستند تغییرات ثبتی خود را ثبت کنند که این موضوع را در قالب گزارش های محرمانه در اختیار دستگاه‌های امنیتی قرار داده ایم.</p>
    </article>
  </body>
</html>