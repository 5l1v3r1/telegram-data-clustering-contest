<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638962/%D9%81%D8%B9%D8%A7%D9%84%DB%8C%D8%AA-%D9%85%D8%AC%D8%AF%D8%AF-%DA%A9%D8%A7%D8%B1%DA%AF%D8%B1%D9%88%D9%87-%D9%85%D8%AF%DB%8C%D8%B1%DB%8C%D8%AA-%DA%A9%DB%8C%D9%81%DB%8C%D8%AA-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D8%AA%D9%88%D8%B3%D8%B9%D9%87-%D8%AA%D8%AC%D8%A7%D8%B1%D8%AA-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:51:00+00:00"/>
    <meta property="og:title" content="فعالیت مجدد کارگروه مدیریت کیفیت در سازمان توسعه تجارت ایران"/>
    <meta property="og:description" content="سرپرست دفتر توسعه خدمات بازرگانی سازمان توسعه تجارت ایران اعلام کرد: به منظور ارتقای کیفیت کالاهای صادراتی، کارگروه مدیریت کیفیت مجددا فعال خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638962/%D9%81%D8%B9%D8%A7%D9%84%DB%8C%D8%AA-%D9%85%D8%AC%D8%AF%D8%AF-%DA%A9%D8%A7%D8%B1%DA%AF%D8%B1%D9%88%D9%87-%D9%85%D8%AF%DB%8C%D8%B1%DB%8C%D8%AA-%DA%A9%DB%8C%D9%81%DB%8C%D8%AA-%D8%AF%D8%B1-%D8%B3%D8%A7%D8%B2%D9%85%D8%A7%D9%86-%D8%AA%D9%88%D8%B3%D8%B9%D9%87-%D8%AA%D8%AC%D8%A7%D8%B1%D8%AA-%D8%A7%DB%8C%D8%B1%D8%A7%D9%86">فعالیت مجدد کارگروه مدیریت کیفیت در سازمان توسعه تجارت ایران</a>
      </h1>
      <h2>سرپرست دفتر توسعه خدمات بازرگانی سازمان توسعه تجارت ایران اعلام کرد: به منظور ارتقای کیفیت کالاهای صادراتی، کارگروه مدیریت کیفیت مجددا فعال خواهد شد.</h2>
      <address><time datetime="2019-11-09T11:51:00+00:00">09 Nov 2019, 11:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، احسان قمری، اظهار داشت: بر اساس مصوبه شورای عالی توسعه <b>صادرات غیرنفتی</b>، کارگروه مدیریت کیفیت به منظور ارتقای کیفیت <b>کالاهای صادراتی</b> تشکیل شده است.</p>
      <p>وی با تاکید بر اینکه هدف این کارگروه ارتباط مستمر میان سازمان استاندارد و تحقیقات صنعتی و سازمان توسعه تجارت ایران است، افزود: بسیاری از صادرکنندگان از قوانین استاندارد، بخصوص در شرایط تحریم آگاهی کمی دارند، از این رو، مباحث مرتبط با استاندارد هم در «بسته حمایتی تسهیل فضای کسب و کار و حمایت از واردات مواد اولیه و تجهیزات مورد نیاز واحد تولیدی در سال حمایت از کالای ایرانی» و هم در تدوین بسته حمایت از صادرات غیر نفتی سازمان توسعه تجارت ایران گنجانده شده است.</p>
      <p>سرپرست دفتر توسعه خدمات بازرگانی بیان داشت: توجه به استاندارد کیفیت کالاهای صادراتی، به خصوص برای ۱۵ کشور هدف و هند و چین، طی این سالها مغفول مانده است که با فعال شدن کارگروه مذکور و اخذ نظرات کارشناسی از دستگاه های ذیربط برنامه ریزی خواهد شد.</p>
      <p>قمری با اشاره به تفاهم نامه استاندارد ایران با ۵۰ کشور عنوان کرد: برخی از کشورهای طرف قرارداد به تعهدات خود در زمینه استاندارد عمل نمیکنند که نیاز است در کمیسیون های مشترک به آن پرداخته شود همچنین مقرر است تا با اتحادیه اوراسیا نیز تفاهم نامه ای در خصوص استاندارد منعقد شود.</p>
      <p>وی در ادامه گفت: سازمان توسعه تجارت ایران به عنوان هاب صادراتی کشور، واسط میان صادرکننده و سازمان ملی استاندارد است،لذا، صادرکنندگان مشکلات خود در مورد استاندارد را با سازمان توسعه تجارت ایران درمیان بگذارند.</p>
      <p>سرپرست دفتر توسعه خدمات بازرگانی بیان داشت: با فعال کردن کارگروه کیفیت و استاندارد، طرح جامع نظام مدیریت کیفیت با اخذ نظرات کارشناسی ویرایش میشود، همچنین نشستی به منظور آشنایی صادرکنندگان با قوانین استاندارد، در سازمان توسعه تجارت ایران و سازمان ملی استاندارد و با حضور مسئولان این دو سازمان برگزار خواهد شد.</p>
      <p>قمری اظهار داشت: در تدارک ایجاد غرفه ی دائمی سازمان ملی استاندارد در نمایشگاه های بین المللی هستیم تا معرفی و ارائه ی خدمات استاندارد به بهترین نحو در دسترس صادرکنندگان قرار گیرد.</p>
    </article>
  </body>
</html>