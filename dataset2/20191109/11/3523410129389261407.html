<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638949/%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D8%AF%D8%B1%D9%88%D8%BA%E2%80%8C%D9%87%D8%A7%DB%8C-%DA%86%D9%86%D8%AF-%D8%B3%D8%A7%D9%84-%D8%A7%D8%AE%DB%8C%D8%B1-%D8%AE%D8%B3%D8%AA%D9%87-%D8%B4%D8%AF%D9%87%E2%80%8C%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:03:00+00:00"/>
    <meta property="og:title" content="بازیکنان استقلال از دروغ‌های چند سال اخیر خسته شده‌اند"/>
    <meta property="og:description" content="شاهرخ بیانی، پیشکسوت باشگاه استقلال با تمجید از عملکرد این تیم در دیدارهای اخیر مدعی شد شاگردان استراماچونی..."/>
  </head>
  <body>
    <article>
      <h1>
        <a href="https://www.bultannews.com/fa/news/638949/%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%A7%D8%B3%D8%AA%D9%82%D9%84%D8%A7%D9%84-%D8%A7%D8%B2-%D8%AF%D8%B1%D9%88%D8%BA%E2%80%8C%D9%87%D8%A7%DB%8C-%DA%86%D9%86%D8%AF-%D8%B3%D8%A7%D9%84-%D8%A7%D8%AE%DB%8C%D8%B1-%D8%AE%D8%B3%D8%AA%D9%87-%D8%B4%D8%AF%D9%87%E2%80%8C%D8%A7%D9%86%D8%AF">بازیکنان استقلال از دروغ‌های چند سال اخیر خسته شده‌اند</a>
      </h1>
      <h2>شاهرخ بیانی، پیشکسوت باشگاه استقلال با تمجید از عملکرد این تیم در دیدارهای اخیر مدعی شد شاگردان استراماچونی...</h2>
      <address><time datetime="2019-11-09T11:03:00+00:00">09 Nov 2019, 11:03</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، شاهرخ بیانی درباره علت پیروزی‌های اخیر استقلال با هدایت آندره‌آ استراماچونی اظهار داشت: از ابتدا گفته بودم که استقلال تیم جوانی شده است و نیاز به زمان دارد. هماهنگی بین نفرات زیاد شده و اعتمادبه‌نفس بازیکنان بالا رفته است. اینکه همه می‌گویند استقلال این روزها خوب بازی می‌کند، به تأثیر سرمربی جوانش باز می‌گردد. استراماچونی با استفاده از دفاع سه نفره اوضاع تاکتیکی تیم استقلال را خیلی بهتر کرده است. این تاکتیک در زمان مرحوم منصور پورحیدری به کار گرفته می‌شد و در آن زمان تیم نتایج خیلی خوبی هم گرفت.</p>
      <p>وی در ادامه افزود: حفظ توپ بازیکنان در دیدارهای اخیر خوب شده و بازیکنی بی‌جهت زیر توپ نمی‌زند. هر بازیکنی در هر نقطه‌ای از زمین توپ را در اختیار دارد، در سمت چپ و راست خود هم‌تیمی‌اش را می‌بیند. این سبک از بازی استقلال ارتباط مستقیمی با نقش سرمربی دارد. استراماچونی چند ماهی نیست که در ایران حضور دارد، اما توانست در فرصت کم تیم خوبی درست کند. علاوه بر این مسئله، او جوان است و نترس و به خوبی با بازیکنان جوان کار می‌کند.</p>
      <p>پیشکسوت تیم فوتبال استقلال خاطرنشان کرد: استراماچونی مانند مرحوم پورحیدری رفتار می‌کند و پشت بازیکنان است. وقتی بازیکنی در استقلال آسیب می‌بیند، او را رها نکرده و بارها از مهره مصدومش یاد می‌کند. استراماچونی در این مدت حرفه‌ای رفتار کرده و به صحبت‌های ابتدای فصل خود عمل کرده است. در ابتدای فصل بعد از دیدار با ماشین‌سازی گفته بود که ول کن تیم نخواهد بود و با مشکلات می‌جنگد. نتیجه‌ کارهای او همین شد که الان فوتبال استقلال را همه دوست دارند، آن هم با ترکیبی از یکسری بازیکن جوان. </p>
      <p>بیانی در ادامه گفت‌وگوی خود با <a href="https://www.tasnimnews.com/">خبرگزاری تسنیم</a>، در واکنش به اظهارات استراماچونی و بازیکنان استقلال بعد از دیدار با صنعت نفت آبادان درباره مشکلات مالی گفت: استقلال همیشه از مشکلات مالی آسیب دیده است. چند سال پیش که در استقلال بودم، به جمع چهار تیم برتر لیگ قهرمانان آسیا رسیدیم، اما زمانی که باید پول ترزیق می‌شد، این اتفاق نیفتاد. شرایط امروز استقلال خوب است و باز هم می‌شنویم باشگاه مشکل مالی دارد. مدیران باشگاه باید کاری کنند تا بازیکنان با خیال راحت وارد زمین شوند. بازیکنان برای خرید خانه، خودرو و ... برنامه‌ریزی می‌کنند و زمانی که در تاریخ مقرر پول‌شان را نمی‌گیرند، تأثیر بدی روی آنها می‌گذارد.</p>
      <p>وی ادامه داد: مهدی قائدی بعد از بازی با صنعت نفت آبادان مقابل خبرنگاران مصاحبه کرده و گفته یک ریال هم پول نگرفته است. این موضوع برای باشگاه استقلال خیلی بد است که بازیکن ثابت این تیم بگوید، پولی نگرفته است. استقلال به قول معروف روی غلتک افتاده و باید کاری کنند بردها تداوم داشته باشد. بازیکن وقتی بدقولی باشگاه را می‌بیند، به مربی در تمرینات انتقال می‌دهد. وقتی این شرایط دو هفته دیگر ادامه پیدا کند، بازیکن هم بی‌تفاوت می‌شود. نباید استراماچونی و بازیکنان به خاطر مسائل مالی دلسرد شوند. بازیکنان از دروغ‌های چند سال اخیر خسته شده‌اند.</p>
      <p>کاپیتان پیشین تیم فوتبال استقلال با بیان اینکه کار به جایی رسیده که سرمربی جوان استقلال صحبت از رفتن کرده است، گفت: کدام مربی با کسب این نتایج که هواداران به خاطر آن خوشحال شده‌اند، می‌گوید می‌روم؟! ببینید چقدر به او فشار وارد شده که چنین حرفی زده است. سرمربی استقلال پشت بازیکنانش قرار گرفته و دوست ندارد آنها روحیه بدی داشته باشد. هیئت مدیره و مدیرعامل باشگاه چرا کمک نمی‌کنند؟ خیلی بد است که بازیکن و مربی تیم با این پیروزها بگویند یک ریال هم نگرفته‌اند.</p>
    </article>
  </body>
</html>