<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Borisov-za-novata-AM-Evropa-Pravim-taka-che-surbite-da-imat-pristanishta-vuv-Varna-i-Burgas-912419"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T11:31:00+00:00"/>
    <meta property="og:title" content="Борисов за новата АМ &quot;Европа&quot;: Правим така, че сърбите да имат пристанища във Варна и Бургас"/>
    <meta property="og:description" content="&quot;Допреди един месец хората тук чакаха реколтата да се събере, а сега стотици работници работят в съб..."/>
  </head>
  <body>
    <article>
      <h1>Борисов за новата АМ "Европа": Правим така, че сърбите да имат пристанища във Варна и Бургас</h1>
      <address>
        <time datetime="2019-11-09T11:31:00+00:00">09 Nov 2019, 11:31</time>
      </address>
      <p>"Допреди един месец хората тук чакаха реколтата да се събере, а сега стотици работници работят в събота и на места новото трасе вече се асфалтира от валяците“.</p>
      <p>Това заяви министър-председателят <a href="https://www.plovdiv24.bg/novini/persons/260.html">Бойко Борисов</a>, който премина над АМ "Европа“ с хеликоптер на път за Сърбия, където днес заедно с президента Александър Вучич ще участва в официалната церемония по откриването на автомагистралния участък по Коридор №10 от българската граница до Ниш.</p>
      <p>От въздуха премиерът Борисов разгледа напредъка по строящата се АМ "Европа“, която е част от Трансевропейския коридор № 10, свързващ Лондон с Истанбул. Заедно с министъра на транспорта, информационните технологии и съобщенията Росен Желязков двамата огледаха участъка Сливница-Драгоман и посочиха, че догодина ще се реже лентата на това толкова важно трасе.</p>
      <p>"Това е от бюджета на българските данъкоплатци! И жп линията се изгражда на пълни обороти. Хората работят като пчелички“, изтъкна премиерът Борисов. Той отбеляза, че по част от трасето на АМ "Европа“ остават само по-лесните дейности. "Не е ли красота?! На места вече поставят маркировката, остава да сложат мантинели. По тези платна движението ще е със 120-130 км/ч, колкото и с хеликоптера. Правим така, че сърбите да имат пристанища във Варна и Бургас“, акцентира премиерът Борисов.</p>
    </article>
  </body>
</html>