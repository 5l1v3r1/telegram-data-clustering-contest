<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-bihar-vidhan-parishad-jobs-engineers-mbas-among-5-lakh-applicants-for-group-d-posts-in-bihar-parliament-2840210.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T11:56:47+00:00"/>
    <meta property="og:title" content="बिहार ग्रुप डी भर्ती 2019 : सफाईकर्मी, चौकीदार और माली की भर्तियों के लिए इंजीनियर, MBA डिग्री वालों ने किया आवेदन"/>
    <meta property="og:description" content="इसे पक्की सरकारी नौकरी पाने की चाह कहें या फिर बेरोजगारी का आलम। बिहार विधान परिषद् में निकली ग्रुप डी भर्तियों के लिए इंजीनियर और एमटेक डिग्री धारकों ने आवेदन किया है। जी हां। एक वरिष्ठ सरकारी..."/>
  </head>
  <body>
    <article>
      <h1>बिहार ग्रुप डी भर्ती 2019 : सफाईकर्मी, चौकीदार और माली की भर्तियों के लिए इंजीनियर, MBA डिग्री वालों ने किया आवेदन</h1>
      <address><time datetime="2019-11-09T11:56:47+00:00">09 Nov 2019, 11:56</time> by <a rel="author">अविनाश कुमार ,पटना</a></address>
      <p>इसे पक्की सरकारी नौकरी पाने की चाह कहें या फिर बेरोजगारी का आलम। बिहार विधान परिषद् में निकली ग्रुप डी भर्तियों के लिए इंजीनियर और एमटेक डिग्री धारकों ने आवेदन किया है। जी हां। एक वरिष्ठ सरकारी अधिकारी के अनुसार बिहार विधान परिषद् मे निकली सफाइकर्मियों, चौकीदार, माली, ड्राइवर, ऑफिस अटेंडेंट जैसे क्लास-4 के पदों पर निकली 136 वैकेंसी के लिए करीब 5 लाख आवेदन आए हैं, इनमें से ढेरों उम्मीदवार ऐसे हैं जिनके पास बीटेक, एमबीए, पोस्ट ग्रेजुएशन, ग्रेजुएशन की डिग्रिया हैं। ये भर्तियां बिहार विधान परिषद ने सितंबर माह में निकाली थी। इन पदों के लिए 10वीं पास की योग्यता मांगी गई थी। अधिकारी के मुताबिक 18 से 37 वर्ष की आयु वर्ग के आवेदकों की तादाद ज्यादा है। </p>
      <p>क्लास 3 के 7 कैटेगरी के पदों के लिए भारी संख्या में आवेदन आए हैं। 125 पदों के लिए 2.75 आवेदन आए हैं। क्लास-2 की नौकरी के लिए उम्मीदवारों को दो स्तरीय परीक्षा देनी होगी। पहले प्रीलिमिनेरी एग्जाम होगा और फिर मेन्स।</p>
      <p>सचिवालय प्रशासन के एक अधिकारी ने कहा कि कुछ आवेदक ऐसे हैं जो बीपीएससी और सब इंस्पेक्टर भर्ती परीक्षाएं भी दे रहे हैं। जॉब श्योरिटी के अलावा उन्हें अच्छी सैलरी भी यहां खींच रही है। यहां शुरुआती सैलरी 18000 से 56000 तक है। उन्होंने बताया कि इंटरव्यू चल रहे हैं और ये फरवरी 2020 तक चलेंगे। </p>
      <p>एक कोचिंग इंस्टीट्यूट के मालिक अविनाश सिंह ने बताया कि उम्मीदवारों की योग्यता बढ़ रही है, लेकिन वो जिस स्तर की जॉब चाह रहे हैं वह उन्हें नहीं मिल पा रही है। </p>
    </article>
  </body>
</html>