<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-darul-uloom-is-unhappy-with-ayodhya-verdict-says-supreme-court-point-in-not-understandable-2840197.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T11:56:12+00:00"/>
    <meta property="og:title" content="अयोध्या पर सुप्रीम कोर्ट का फैसला समझ से परे : दारुल उलूम"/>
    <meta property="og:description" content="देवबंद स्थित इस्लामिक शिक्षण केंद्र दारुल उलूम के मोहतमिम ने अयोध्या मामले में सुप्रीम कोर्ट के फैसले को हैरतअंगेज और समझ से परे बताया है। उन्होंने कहा कि बाबरी मस्जिद के पक्ष में इतने सुबूत होने के..."/>
  </head>
  <body>
    <article>
      <h1>अयोध्या पर सुप्रीम कोर्ट का फैसला समझ से परे : दारुल उलूम</h1>
      <address><time datetime="2019-11-09T11:56:12+00:00">09 Nov 2019, 11:56</time> by <a rel="author">हमारे संवाददाता,देवबंद (सहारनपुर)</a></address>
      <p>देवबंद स्थित इस्लामिक शिक्षण केंद्र दारुल उलूम के मोहतमिम ने अयोध्या मामले में सुप्रीम कोर्ट के फैसले को हैरतअंगेज और समझ से परे बताया है। उन्होंने कहा कि बाबरी मस्जिद के पक्ष में इतने सुबूत होने के बावजूद ये फैसला किसी की भी समझ में आने वाला नहीं है। उन्होंने कहा कि इसके बावजूद देश में अमन-ओ-अमान कायम रखना वक्त की अहम जरूरत है।</p>
      <p>शनिवार को सुप्रीम कोर्ट द्वारा अयोध्या मामले में फैसला सुनाए जाने के बाद अपनी प्रतिक्रिया व्यक्त करते हुए दारुल उलूम के मोहतमीम मुफ्ती अबुल कासिम नोमानी ने कहा कि कोर्ट का फैसला हैरतअंगेज है। मुकदमा विवादित भूमि के मालिकाना हक का था, पर कोर्ट ने ये स्पष्ट नहीं किया कि जमीन का मालिक कौन है? नोमानी ने कहा कि अयोध्या मामले में जो निर्णय आया है, उसे कबूल किया जाए या नहीं, इसका फैसला इस केस के पक्षकार करेंगे और वही तय करेंगे कि इसमें आगे क्या कदम उठाना है।</p>
      <p>उन्होंने कहा कि जहां तक मस्जिद का ताल्लुक है तो हमेशा से हमारा ये रुख रहा है कि मस्जिद अल्लाह की मिल्कियत होती है और मुसलमान मस्जिद की जमीन का मालिक नहीं होता। जिस जगह एक बार मस्जिद बन गई वो कयामत तक मस्जिद ही रहती है। मस्जिद की हैसियत को किसी तरह खत्म नहीं किया जा सकता है। उन्होंने ने कहा कि हम यह अपील करते हैं कि अमन-ओअमान हर हाल में कायम रहे। मुसलमान कोई ऐसी हरकत न करें जो विवाद का कारण बने और न ही किसी के उकसावे में आएं। दारुल उलूम के मोहतमिम ने सभी देशवासियों से अमन बनाए रखने का आह्वान किया। <br/> </p>
    </article>
  </body>
</html>