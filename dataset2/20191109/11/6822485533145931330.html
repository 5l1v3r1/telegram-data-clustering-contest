<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818065.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T11:40:00+00:00"/>
    <meta property="og:title" content="کمالوندی: قرار بود ۱۵ سال در فردو غنی‌سازی صورت نگیرد/ به وضعیت قبل از برجام نزدیک شده‌ایم/ گام چهارم گام آخر نیست"/>
    <meta property="og:description" content="به گزارش فارس، «بهروز کمالوندی» معاون امور بین الملل، حقوقی و مجلس و سخنگوی سازمان انرژی اتمی امروز (شنبه) ۱۸ آبان ماه در نشستی خبری در محل تأسیسات غنی سازی شهید مسعود علیمحمدی (فردو) به تشریح آخرین اقدامات انجام شده در راستای اجرای گام چهارم کاهش تعهدات برجامی پرداخت."/>
  </head>
  <body>
    <article>
      <h1>کمالوندی: قرار بود ۱۵ سال در فردو غنی‌سازی صورت نگیرد/ به وضعیت قبل از برجام نزدیک شده‌ایم/ گام چهارم گام آخر نیست</h1>
      <address>
        <time datetime="2019-11-09T11:40:00+00:00">09 Nov 2019, 11:40</time>
      </address>
      <p>سخنگوی سازمان انرژی اتمی گفت: قرار بود ۱۵ سال در فردو مواد هسته ای نباشد و غنی سازی صورت نگیرد که این کار از چند روز پیش شروع و با انتقال یک سیلندر از سایت احمدی روشن حدود ۲ تن گاز هگزافلوراید UF۶ این کار انجام شد. با آمدن فردو ظرفیت ۸ هزار و ۶۰۰ سویی به ۹ هزار و ۵۰۰ سو می رسد و نسبت به قبل از برجام فاصله زیادی نداریم.</p>
      <figure>
        <img src="https://www.alef.ir/files/archive/originals/2019/45/158591.jpg"/>
      </figure>
      <p>به گزارش فارس، «بهروز کمالوندی» معاون امور بین الملل، حقوقی و مجلس و سخنگوی سازمان انرژی اتمی امروز (شنبه) ۱۸ آبان ماه در نشستی خبری در محل تأسیسات غنی سازی شهید مسعود علیمحمدی (فردو) به تشریح آخرین اقدامات انجام شده در راستای اجرای گام چهارم کاهش تعهدات برجامی پرداخت.</p>
      <p>حسن روحانی رئیس جمهوری ایران روز سه شنبه 14 آبان ماه و در پایان فرصت 60 روزه سوم ایران به طرف های باقیمانده در برجام برای اجرای تعهداتشان، به سازمان انرژی اتمی دستور داد که از روز 15 آبان ماه گام چهارم را در فردو با گازدهی به سانتریفیوژها در این تأسیسات آغاز کند.</p>
      <p>بهروز کمالوندی در این نشست گفت:گام چهارم بنا به دستور رئیس جمهور برداشته شد که به 1044 سانتریفیوژ سایت فردو گاز تزریق شود.</p>
      <p>
        <b>*بازرسان آژانس فردا نمونه غنی شده در فردو را راستی آزمایی می کنند</b>
      </p>
      <p>وی افزود: گازدهی به ماشین ها انجام و محصول ماشین ها نمونه گیری شد و از آژانس درخواست شد مراحل را ببینند و قرار است بازرسان آژانس فردا (یکشنبه) اینجا بیایند و نمونه را ببینند و نهایت راستی آزمایی شده و در گزارش آژانس مطرح خواهد شد.</p>
      <p>سخنگوی سازمان انرژی اتمی در این نشست خبری به تشریح اقدامات انجام شده در گام های قبلی نیز پرداخت.</p>
      <p>کمالوندی عنوان کرد: قرار بود 15 سال در فردو مواد هسته ای نباشد و غنی سازی صورت نگیرد که این کار از چند روز پیش شروع و با انتقال یک سیلندر از سایت احمدی روشن در حدود 2 تن گاز هگزافلوراید UF6، این کار انجام شد.</p>
      <p>معاون سازمان انرژی اتمی اضافه کرد: فردو دو بال دارد یک بال که مشاهده کردید و سانتریفیوژها در آن مستقر بود و بال دیگر سانتریفیوژهای آن جمع آوری شده و اگر قرار باشد ماشین هایی برای بالی که جمع آوری شده در این مکان مستقر شود از نوع IR1  نیست و از ماشین های پیشرفته استفاده خواهد شد.</p>
      <p>
        <b>* قرار نیست به دو زنجیره 174 تایی اورانیوم تزریق کنیم  و اینها برای ایزوتوپ های پایدار در نظر گرفته شده اند</b>
      </p>
      <p>وی با اشاره به استقرار 1044 سانتریفیوژ در فردو در شش زنجیره 174 تایی بعد از برجام گفت: قرار نیست به دو زنجیره 174 تایی اورانیوم تزریق کنیم  و اینها برای ایزوتوپ های پایدار در نظر گرفته شده اند.در حال حاضر ایران در حوزه جداسازی عناصر سبک در جایگاه بسیار خوبی قرار دارد.</p>
      <p>سخنگوی سازمان انرژی اتمی عنوان کرد: به تدریج ظرفیت غنی سازی در فردو طی روزهای آینده افزایش می یابد. با گازدهی سانتریفیوژها در فردو ظرفیت 8 هزار و 600 سویی به 9 هزار و 500 سو می رسد و نسبت به قبل از برجام فاصله زیادی نداریم.</p>
      <p>کمالوندی با بیان اینکه ایران بنا نداشت تعهداتش را انجام ندهد، خاطرنشان کرد:  توازن تعهدات و وظایف به هم خورد و در نهایت آمریکا از برجام خارج شد و ما گفتیم ما از تعهدات خود کم می کنیم تا توازن برقرار شود. امیدواریم به گام های دیگر نیاز نباشد و طرف مقابل به خودش بیاید و کارهایی که باید انجام دهند، صورت گیرد.</p>
      <p>وی بیان کرد: در زمان مذاکرات تلاش کردیم که اگر تعهداتی صورت گرفت برای صنعت هسته ای مشکل ساز نباشد. با این نگاه وارد مذاکرات شدیم، وقتی تصمیم گرفته شد که برگردیم به سرعت اقدامات لازم انجام شد و نشان می دهد صنعت هسته ای ما شاداب و سرپاست.</p>
      <p>
        <b>*بتن ریزی واحد دوم نیروگاه بوشهر فردا</b>
      </p>
      <p>سخنگوی سازمان انرژی اتمی افزود:فردا روز مهمی است و مرحله بتن ریزی برای نیروگاه دوم بوشهر را داریم. علیرغم هم فشارها و اینکه آمریکا بوشهر و مرکز نظام ایمنی را تحت تحریم قرار داد. بعد از بتن ریزی نیروگاه دوم وارد فاز بعدی نیروگاه سوم خواهیم شد.</p>
      <p>
        <b>* به بازرس اجازه ورود به نطنز داده نشد و اعتبارنامه آن را لغو کردیم </b>
      </p>
      <p>وی درباره بازرسی که از ورود آن به نطنز ممانعت به عمل آمد، گفت: به این بازرس اجازه ورود به نطنز داده نشد و اعتبارنامه آن را لغو کردیم و اینها در یادداشت هایی به آژانس اطلاع داده شد. سیستم کنترلی نشان می داد که این بازرس یا آغشته به مواد است یا موادی همراه آن است بارها کنترل شد و گزارشی به آژانس دادیم و غریب آبادی نماینده ایران به شورای حکام ارائه کرد و به جز آمریکا و رژیم صهیونیستی و بعضی کشورهای منطقه، همه متقاعد شدند و گفتیم اسناد و فیلم ها را نشان می دهیم که حرفمان براساس منطق است.</p>
      <p>کمالوندی اضافه کرد: عده ای خواستند از این موضوع سوء استفاده کنند و بگویند ایران پایبند به بحث مصونیت نیست. گزارش ما کامل و جامع بود که چرا ایران از حقوق خود استفاده کرده است و یک گزارش کاملا حقوقی و در یادداشتی به آژانس این قضیه منعکس شد و استدلال هایی را براساس موافقتنامه پادمان ارائه کردیم از جمله اینکه مصونیت یک محدودیتی دارد.</p>
      <p>سخنگوی سازمان انرژی اتمی عنوان کرد: ما به دلیل تجربیات تلخی که داریم یک نمایشگاه دائم از خرابکاری هایی که صورت گرفته داریم و براساس این تجربیات، یک سیستم کنترلی بسیار قوی هست که اجازه نمی دهد اتفاقی بیفتد. بخشی از روش هایی که استفاده کردیم به آژانس توضیح داده شده است. این کنترل ها صورت می گیرد که اتفاقی برای این صنعت مهم نیفتد.</p>
      <p>
        <b>*87 تا 90 درصد به غنی سازی قبل از برجام نزدیک شده ایم</b>
      </p>
      <p>وی در پاسخ به سوالی درباره اینکه با گازدهی ماشین ها در فردو چقدر به ظرفیت غنی سازی در کشور افزوده شده است؟ اظهار داشت: ظرفیت ما تا حدود 9 هزار و 500 سو افزایش یافته است و 87 تا 90 درصد به غنی سازی قبل از برجام نزدیک شده ایم.</p>
      <p>معاون سازمان انرژی اتمی همچنین در پاسخ به سوالی درباره رسیدن به ظرفیت یک میلیون سو گفت: در گام سوم فرصتی برای ما ایجاد شد که به کار ماشین های جدید سرعت بدهیم و از این فرصت استفاده خوبی شده است و اینکه تا چه حد به سمت یک میلیون سو می رویم بستگی به جواب دادن ماشین ها در آینده دارد. </p>
      <p>
        <b>*گام آخر نیست و گام های دیگر هم می تواند باشد</b>
      </p>
      <p>سخنگوی سازمان انرژی اتمی در پاسخ به این سوال که به نظر می رسد این گام آخر فنی باشد، گفت: گام آخر نیست و گام های دیگر هم می تواند باشد و چهار گام برداشتیم و طرف مقابل باید به خودش بیاید. حتما گام های دیگری هست. در حوزه های فنی باز مواردی داریم و فقط گام ها مربوط به مسائل فنی نیست و می تواند موضوعات دیگر باشد.  </p>
      <p>کمالوندی اضافه کرد: فعلا گام چهارم را شروع کردیم و چه فردا شود فکر فردا کنیم. درباره گام چهارم تا سه چهار روز قبل از آن می پرسیدید من نمی دانستم چه اقدامی قرار است صورت بگیرد. سازمان انرژی اتمی تا خروج از NPT را هم پیش بینی کرده بود.</p>
      <p>وی افزود: حداقل 15 پیشنهاد داده ایم و هدف ما این نیست که از الان فکر گام بعدی باشیم، از الان باید فکر این باشیم که طرف مقابل متقاعد شود. سازمان انرژی اتمی محدودیت ها را کنار گذاشته و در حال کار است و هر تصمیمی در سطح عالی گرفته شود ما آن تصمیم را با سرعت انجام می دهیم.</p>
      <p>
        <b>*گام آخر نیست و گام های دیگر هم می تواند باشد</b>
      </p>
      <p>سخنگوی سازمان انرژی اتمی با بیان اینکه سانتریفیوژ IR1 (ماشین نسل اول) ماشین خوبی است، یادآور شد: در بلندمدت ماشین های ما IR1 نخواهند بود، ولی تولید انبوه آن بسته به تصمیم سیاسی و فنی دارد. مسائل فنی می گوید باید فعلا تحقیقات ادامه یابد.</p>
      <p>
        <b>*تورقوزآباد مربوط به بخش خصوصی</b>
      </p>
      <p>کمالوندی درباره اینکه آیا در قضیه تورقوزآباد این احتمال وجود دارد که عوامل رژیم صهیونیستی اقدام به آلوده کردن محیط کرده باشند؟ گفت: کسی که بلا سرش می آید استاد می شود. بلاهای زیادی سر ما آمده است که نمونه های آن شهادت پنج شهید هسته ای بود.ما دشمن های قدری داریم که کمر بسته اند ایران را زمین بزنند که تا الان تیرهایشان به سنگ خورده است و از این به بعد هم به سنگ خواهد خورد. </p>
      <p>وی ادامه داد: دشمن سعی می کند از هر چیز کوچکی بهره برداری کند. موضوع تورقوزآباد می تواند در چهار پنج کشور نیز همین الان هم مطرح باشد، ولی اینقدر به آن توجه نمی شود. مسئله مهمی نیست و مسئله کوچکی است که قابل حل است و تلقی ما این است حل خواهد شد. فضاسازی های رسانه ای نباید ملاک باشد و باید اطلاعات فنی ملاک ارزیابی قرار بگیرند.</p>
      <p>سخنگوی سازمان انرژی اتمی اضافه کرد: تورقوزآباد یک جای معمولی است و سایت ما نیست، مربوط به بخش خصوصی است و می تواند هر اتفاقی بیفتد. در سایت های ما کنترل خوبی انجام می شود.</p>
      <p>کمالوندی گفت: در بحث بازرسی که از ورود آن به نطنز ممانعت به عمل آمد، آمریکا و اسرائیلی ها تلاش کردند سر و صدای زیادی به پا کنند که به ضررشان شد.</p>
      <p>
        <b>* اروپایی ها بدهکارند</b>
      </p>
      <p>وی در پاسخ به سوالی درباره تأثیر گام های برداشته شده بر همکاری های هسته ای بین المللی با ایران گفت: اروپایی ها به این دلیل که در تعهداتشان بدهکار هستند در جایگاهی نیستند که بگویند این همکاری ها را لغو می کنیم و تا جایی که می دانم از سرعت آنها کاسته نشده است.</p>
      <p>معاون سازمان انرژی اتمی افزود: البته کار با کندی پیش می رود چون می فرستند جاهایی که باید اجازه بگیرند و شرکت هایی که از تحریم های آمریکا می ترسند، این قدری کار را با کندی روبرو می کند.</p>
      <p>وی در پاسخ به سوالی تصریح کرد: اروپایی ها در جایگاهی نیستند که موضوع را به شورای امنیت ببرند و باید تعهداتشان را انجام دهند.</p>
      <p>سخنگوی سازمان انرژی اتمی عنوان کرد: بعد از یک سال صبر استراتژیک تصمیم گرفته شد قدم هایی برداشته شود. اقدامات ایران حساب شده بود و اگر آنها می خواهند باید تغییری در وضعیت خود بدهند. رژیم صهیونیستی، آمریکای امروز و برخی کشورهای حاشیه خلیج فارس از اول هم برجام را نمی خواستند و الان بیشتر از همه عجله دارند برجام برداشته شود.</p>
      <p>وی گفت: اصل بر منافع کشور است نه اینکه برجام حفظ شود، اگر منافع کشور ایجاب کند که برجام را کنار بگذاریم، صورت می گیرد. سازمان انرژی اتمی و وزارت خارجه به تنهایی یا با هم در این زمینه تصمیم نمی گیرند، بلکه تصمیم کل کشور است.</p>
      <p>
        <b>* حتی بدون روس ها هم قادریم</b>
      </p>
      <p>کمالوندی درباره اینکه چه زمانی از حوزه تحقیق در ایزوتوپ های پایدار خارج می شویم، اظهار داشت: این کار سه مرحله داشته است که دو مرحله آن تقریبا تمام شده است و در مرحله نوشتن قرارداد هستیم که بتوانیم کار راه اندازی زنجیره را برای تولید شروع کنیم. این کار هفته گذشته متخصصان روسیه آمده بودند بحث های کارشناسی صورت گرفته است. در یک تا یک ماه و نیم آینده قرارداد تجاری آن را ببندیم. در دو سه ماه آینده باید وارد این فاز شویم.</p>
      <p>وی افزود: حدود سه سال و نیم است این کار را شروع کردیم با تبادل هیأت های مختلف و بازدیدهای انجام شده می توانیم علنی بگوییم که حتی بدون روس ها می توانیم این کار را صورت دهیم، البته به دلیل اینکه روسیه تا الان همکاری خوبی با ما داشته از جمله در بحث نیروگاهی و حمایت از حقوق حقه ایران در برجام و همچنین به دلیل اینکه روس ها نسبت به ما خیلی جلوتر هستند و 150 نوع آن را تولید می کنند ما باید 11 نوع تولید کنیم. باید حتما این کشور را کنار خودمان داشته باشیم و در نتیجه کار در کنار آنها می توانیم بگوییم قادریم تنهایی انجام دهیم.</p>
      <p>سخنگوی سازمان انرژی اتمی درباره راکتور آب سنگین اراک گفت: آمریکایی ها در این موضوع سنگ اندازی می کردند، چینی ها یک مقدار تحت فشار بودند و الان شرایط بهتر شده است. تیم فنی قبلی آمریکا همکاری بسیار خوبی در بحث فنی بازطراحی راکتور داشتند، ولی گروه ترامپ که آمد افراد دیگری آمدند و بعد هم که بیرون رفتند و الان هم به بقیه می گویند کمک نکنید.</p>
      <p>کمالوندی اضافه کرد: به چینی ها گفته ایم اصلا نباید به «ویور»  معافیت آمریکا بسنده کنید. نماینده انگلیس هم که اخیرا به ایران آمد در مسائل فنی نسبتا خوب کار می کند. تیم ما نیز دو سه روز دیگر به چین می رود و مدام در حال رفت و آمد هستند. تا به حال جلو رفته ایم و در مرحله ای هستیم که قراردادهای بلندمدت تری را پیش رو داریم.</p>
      <p>وی در پاسخ به سوالی درباره اظهارات مقامات صهیونیستی مبنی بر تلاش ایران برای دستیابی به سلاح هسته ای گفت: از زمانی که نتانیاهو نقاشی را در شورای امنیت نشان داد و دروغ های مختلفی گفت، می گذرد. بزرگ ترین دروغش این است که ایران دنبال سلاح هسته ای است. به لحاظ موازنه قدرت در منطقه اصلا ایران نیازی به سلاح هسته ای ندارد. از نظر ایدئولوژیک فتوای مقام معظم رهبری وجود دارد و به لحاظ حقوقی نیز هیچ کشوری به اندازه ایران تحت نظر آژانس نیست و از آن بازرسی نمی شود.</p>
      <p>کمالوندی یادآور شد: البته ایران دارای توانایی هسته ای و تکنولوژی است که در این شکی نیست. این ادعاها از سوی رژیم صهیونیستی برای پنهان کردن چهره کریه آن است.</p>
      <p>سخنگوی سازمان انرژی اتمی درباره پروژه ایتر نیز گفت: ما از این پروژه در جنوب فرانسه بازدید کردیم و پروژه ای مورد نیاز بشریت است. اتحادیه اروپا با هشت کشور این پروژه را انجام می دهد و ده ها میلیارد دلار سرمایه گذاری انجام می شود و هدف این است که سال 2050 به اولین نیروگاه 500 مگاواتی گداخت برسند که بعد از آن بتوانند اینها را تولید کنند که آن هم آزمایشی است. این پروژه با پول و دانش یک کشور به تنهایی قابل انجام نیست. </p>
      <p>وی افزود: در این پروژه اصلا بمبی در کار نیست و ایران می خواست کمک کند و تنها به نفع ایران نبود بلکه به نفع جامعه جهانی و بشریت بود. آمریکایی ها با این پروژه مخالفت کردند، البته این مخالفت را علنی اعلام نکردند. این مخالفت خلاف مصلحت جامعه بشریت است.</p>
      <p>
        <b>* اخاذی واقعا برازنده خود آمریکاست</b>
      </p>
      <p>سخنگوی سازمان انرژی اتمی در پاسخ به سوالی درباره اظهارات مایک پامپئو وزیر خارجه آمریکا که در پی موضوع پیش آمده درباره بازرس آژانس ضمن ابراز نگرانی از این قضیه، ایران را به اخاذی هسته ای متهم کرده است و اینکه آیا بعد از این قضیه کنترل بازرسان تشدید خواهد شد و آیا در مواردی بوده که بازرسی ها در چارچوب برجام متوقف شود؟ گفت: آقای پامپئو قبل از این قضیه بازرس، کلمه اخاذی را به کار برد، اخاذی واقعا برازنده خودشان است. زورگویی را آنها انجام و حتی متحدان خود را تحت فشار قرار می دهند. لفظی است که برای خودشان می توان به کار برد. جمهوری اسلامی ایران اخذ می کند ولی حقوق خودش را می خواهد اخذ کند، اگر دادند که هیچ اگر ندادند این حقوق را اخذ می کند. </p>
      <p>
        <b>* تا به حال هیچ وقت به بازرسی های آژانس دست نزدیم</b>
      </p>
      <p>وی عنوان کرد: ما تا به حال هیچ وقت به بازرسی های آژانس دست نزدیم و از بازرسی ها استقبال کردیم، مشروط به اینکه بازرسی برای بازرسی باشد. اگر بازرسی برای این باشد که خدای نخواسته بخواهد خرابکاری باشد و اطلاعاتی دست یابد و ... ما هوشیار هستیم و حواسمان جمع است و آژانس هم شاید تعجب کرده که ایران چطور کنترل های دارد که به این دقت مراقب می کند که نمی گذارد آلودگی و مشکلی برای صنعت هسته ای ایجاد شود.</p>
      <p>سخنگوی سازمان انرژی اتمی تصریح کرد: از این جهت کنترل ما شدید است، در عین حال در بازرسی ها هیچ وقت محدودیتی ایجاد نکردیم، در برخی حوزه ها که مثلا ما تعهدی را کنار گذاشتیم، طبیعتا وقتی تعهد کنار می رود دیگر موضوعی باقی نمی ماند که بازرسی انجام شود. مثلا از این به بعد اینقدر ماشین IR6 تولید می کنیم این را می شمرده ولی وقتی این را قبول نداریم بشمرد فایده ندارد. حتی اگر بخواهد آن را بشمرد خیلی مخالفتی نداریم، ولی دیگر این بازرسی بی معناست.</p>
      <p>وی عنوان کرد: به سازوکار بازرسی و ساختار و سیستم بازرسی دست زده نشده است.</p>
      <p>
        <b>*این ظرفیت در سازمان است که غنی سازی  ۵، ۲۰ یا ۶۰ درصد را انجام دهیم</b>
      </p>
      <p>سخنگوی سازمان انرژی اتمی در پاسخ به سوالی مبنی بر اینکه گفته می‌شود ایران سطح غنی سازی اش را روی ۵ درصد نگهداشته در حالی که خط قرمز اروپا غنی سازی ۲۰ درصد است؟ گفت: این مسائل و ادعا از سوی رژیم صهیونیستی و آمریکا و کشورهای حوزه خلیج فارس که اصلا نمی‌دانند انرژی هسته‌ای چیست، مطرح می شود. شفافیت اقدامات و فعالیت های هر کشوری توسط راستی آزمایی آژانس تایید می شود و نباید به این ادعاها و اظهارات توجه کرد.</p>
      <p>وی تاکید کرد: غنی سازی ۵ درصد به سازمان دستور داده شده است و این ظرفیت در سازمان است که غنی سازی  ۵، ۲۰ یا ۶۰ درصد را انجام دهیم، اما اینکه با این میزان اورانیوم چقدر بمب می توان تولید کرد این ها حرف ها و تصورات و توهمات رژیم صهیونیستی و آمریکاست و باید گفت که کافر همه را به کیش خود پندارد.</p>
    </article>
  </body>
</html>