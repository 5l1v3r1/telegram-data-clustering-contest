<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/koszykowka,117/genialny-mecz-damiana-lillarda-dla-portland-siodme-z-rzedu-zwyciestwo-lakersow-nba,984148.html"/>
    <meta property="og:site_name" content="TVN24"/>
    <meta property="article:published_time" content="2019-11-09T11:00:00+00:00"/>
    <meta property="og:title" content="Show Damiana Lillarda. Jeden mecz, dwa rekordy"/>
    <meta property="og:description" content="Genialny mecz Damiana Lillarda. Rozgrywający Portland Trail Blazers, zdobywając 60 punktów, ustanowił rekord kariery i obecnego sezonu NBA, ale jego zespół przegrał u siebie z Brooklyn Nets 115:119..."/>
  </head>
  <body>
    <article>
      <h1>Show Damiana Lillarda. Jeden mecz, dwa rekordy</h1>
      <address>
        <time datetime="2019-11-09T11:00:00+00:00">09 Nov 2019, 11:00</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d230a926-6e72-4974-8916-72cfc3f32883-480p.mp4"/>
        <figcaption>Damian Lillard jest gwiazdą Portland Trail Blazers Foto: Getty Images | Video: Getty Images</figcaption>
      </figure>
      <h3>Genialny mecz Damiana Lillarda. Rozgrywający Portland Trail Blazers, zdobywając 60 punktów, ustanowił rekord kariery i obecnego sezonu NBA, ale jego zespół przegrał u siebie z Brooklyn Nets 115:119. Siódme z rzędu zwycięstwo odnieśli Los Angeles Lakers, wygrywając 95:80 z Miami Heat.</h3>
      <p>60 punktów Lillarda, czyli więcej niż połowa uzyskanych przez zespół, to także rekord klubowy. Rozgrywający Blazers trafił 19 z 33 rzutów z gry, w tym siedem z 16 za trzy punkty, a z linii wolnych nie pomylił się w żadnej z 15 prób. Miał także cztery zbiórki i pięć asyst. Jego wysiłek nie zapewnił jednak sukcesu drużynie, która poniosła czwartą porażkę z rzędu.<br/><br/>- Zdobył 60 punktów, ale - na szczęście dla nas - potrzebował 65 - skomentował wyczyn rywala najlepszy strzelec gości Spencer Dinwiddie, który zanotował 34 pkt, o jeden więcej od kolegi z zespołu Kyriego Irvinga.</p>
      <h3>Drugi przypadek w historii</h3>
      <related>
        <a href="https://eurosport.tvn24.pl/koszykowka,117/leonard-ozdrowial-z-dnia-na-dzien-jego-trener-z-historycznym-osiagnieciem,983875.html"/>
      </related>
      <p>Wcześniej w piątek D'Angelo Russell zdobył 52 punkty dla Golden State Warriors, ale jego ekipa przegrała na wyjeździe 119:125 po dogrywce z Minnesota Timberwolves. W zespole gospodarzy wyróżnili się Australijczyk Andrew Wiggins - 40 pkt, 5 zbiórek i 7 asyst oraz Karl-Anthony Towns - 20 pkt, 14 zb., 4 as. Utytułowani goście, grający jednak bez Stephena Curry'ego, Klaya Thompsona i Draymonda Greena, przegrali drugi mecz w rozgrywkach.<br/><br/>Dopiero drugi raz w historii NBA zdarzyło się, że dwóch zawodników jednego dnia zdobyło powyżej 50 punktów, ale ich drużyny przegrały te spotkania. Poprzednio miało to miejsce 9 kwietnia 1978 roku, gdy David Thompson zdobył dla Denver Nuggets 73 pkt, George Gervin 63 dla San Antonio Spurs, a nie uchroniło to ich zespołów od porażek.</p>
      <h3>Lakersi znów zwycięzcy</h3>
      <p>Serię zwycięstw w obecnych rozgrywkach kontynuują liderzy Konferencji Zachodniej Los Angeles Lakers, którzy po inauguracyjnej porażce wygrali już siedem spotkań z rzędu. Tym razem pokonali na własnym parkiecie Miami Heat 95:80.<br/><br/>Liderami Jeziorowców byli Anthony Davis - 26 pkt i 9 zbiórek oraz LeBron James, który 12 ze swoich 25 punktów zdobył w czwartej kwarcie. Wśród rywali najskuteczniejsi byli Jimmy Butler - 22 i Słoweniec Goran Dragic - 19.</p>
      <related>
        <a href="https://eurosport.tvn24.pl/nba,134/lebron-james-znowu-z-triple-double-byl-juz-bardzo-zmeczony,983308.html"/>
      </related>
      <p>Po pięciu kolejnych zwycięstwach na początku sezonu, trzeciej porażki z rzędu doznali koszykarze Philadelphia 76ers. Tym razem ulegli na wyjeździe Denver Nuggets 97:100. Gospodarzy do zwycięstwa poprowadził Serb Nikola Jokić - 26 pkt, 10 zbiórek, 6 asyst, a wspierali go Jamal Murray - 22 i Will Barton - 20. W ekipie Szóstek wyróżnili się Kameruńczyk Joel Embiid - 19 pkt, 15 zbiórek, Tobias Harris - 13 pkt, 10 zbiórek oraz Brazylijczyk Raul Neto - 13 pkt i 6 asyst. <br/><br/>W tabeli Konferencji Wschodniej prowadzą Boston Celtics (6-1), którzy minionej nocy odpoczywali.<br/><br/>Drugie miejsce zajmują Toronto Raptors (6-2). Obrońcy tytułu łatwo pokonali na wyjeździe New Orleans Pelicans 122:104. Kameruńczyk Paul Siakam zdobył dla zwycięzców 44 pkt, wyrównując rekord kariery. Skrzydłowy, który w ubiegłym sezonie otrzymał nagrodę za największy postęp w NBA, miał także 10 zbiórek i 4 asysty.<br/><br/>- Otrzymał zielone światło. Mógł robić na parkiecie, co chciał. Próbujemy uświadomić mu, jak daleko potrafi zajść w doskonaleniu swojej gry - powiedział trener Raptors Nick Nurse.</p>
      <p><b>Wyniki piątkowych meczów NBA:</b><br/>Indiana Pacers - Detroit Pistons 112:106<br/>Orlando Magic - Memphis Grizzlies 118:86<br/>Washington Wizards - Cleveland Cavaliers 100:113<br/>Atlanta Hawks - Sacramento Kings 109:121<br/>Minnesota Timberwolves Golden State Warriors 125:119<br/>New Orleans Pelicans - Toronto Raptors 104:122<br/>Denver Nuggets - Philadelphia 76ers 100:97<br/>Utah Jazz - Milwaukee Bucks 103:100<br/>Portland Trail Blazers Brooklyn Nets 115:119<br/>Los Angeles Lakers - Miami Heat 95:80</p>
      <p>Autor: pqv / Źródło: PAP</p>
    </article>
  </body>
</html>