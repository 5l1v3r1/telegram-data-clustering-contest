<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134462-po-karjeros-rungtyniu-savikritiska-donciciaus-zinute.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T11:32:00+00:00"/>
    <meta property="og:title" content="Po karjeros rungtynių – savikritiška Dončičiaus žinutė"/>
    <meta property="og:description" content="Luka Dončičius, kaip ir visą šio sezono pradžią, dominavo aikštelėje, rinko taškus bei dalijo rezultatyvius perdavimus komandos draugams. Slovėnas per 35 minutes pelnė 38 taškus (10/15 dvit., 3/11 trit., 9/9 baudos), atkovojo 14 kamuolių, atliko 10 rezultatyvių perdavimų ir pagerino karjeros rezultatyvumo rekordą, tačiau suklydo 8 kartus bei užsidirbo 5 asmenines pražangas. Po to, kai likus 25 sekundėms Taj Gibsonas prametė abu baudų metimus, Dončičius turėjo galimybę ..."/>
  </head>
  <body>
    <article>
      <h1>Po karjeros rungtynių – savikritiška Dončičiaus žinutė</h1>
      <address>
        <time datetime="2019-11-09T11:32:00+00:00">09 Nov 2019, 11:32</time>
      </address>
      <p>Nuotr.: AP-Scanpix</p>
      <figure>
        <a href="https://www.basketnews.lt/paveikslelis-206252-any1000x1000.jpg">
          <img src="https://www.basketnews.lt/paveikslelis-206252-any630x500.jpg"/>
        </a>
      </figure>
      <p>Nuotr. AP-Scanpix</p>
      <p>Luka Dončičius, kaip ir visą šio sezono pradžią, dominavo aikštelėje, rinko taškus bei dalijo rezultatyvius perdavimus komandos draugams.</p>
      <p>Slovėnas per 35 minutes pelnė 38 taškus (10/15 dvit., 3/11 trit., 9/9 baudos), atkovojo 14 kamuolių, atliko 10 rezultatyvių perdavimų ir pagerino karjeros rezultatyvumo rekordą, tačiau suklydo 8 kartus bei užsidirbo 5 asmenines pražangas.</p>
      <figure>
        <iframe src="https://www.youtube.com/embed/BAaGOazzeqw" width="630" height="354" data-service="Youtube" scrolling="no"/>
      </figure>
      <p>Po to, kai likus 25 sekundėms Taj Gibsonas prametė abu baudų metimus, Dončičius turėjo galimybę rezultatą išlyginti, tačiau itin tolimas tritaškis tikslo nepasiekė, o būtent už tai „Mavericks“ lyderis save ir pliekė.</p>
      <p>„Priimiau blogą sprendimą, – po mačo sakė Dončičius. – Tai nebuvo metimas, kurį norėjau atlikti. Dar kartą nuvyliau komandą ir turiu priimti geresnius sprendimus.“</p>
      <p>Tuo metu Kristaps Porzingis lygiai prieš 21 mėnesį patyrė ilgam laikui iš rikiuotės išvedusią kryžminių kelių raiščių traumą. Šis mačas latviui buvo simbolinis ir todėl, nes žaidė prieš buvusią savo komandą.</p>
      <p>Puolėjas surinko 28 taškus (7/15 dvit., 4/8 trit., 2/3 baudos), 9 atkovotus kamuolius, 5 blokus, 1 klaidą ir per 36 sužaistas minutes pasirodymą turėjo baigti dėl išnaudotų pražangų limito.</p>
      <p>„Lyginant su visomis rungtynėmis šiemet, šiandien jaučiausi labiausiai atsipalaidavęs. Tiesiog norėjau gerai žaisti ir šiandien žengiau žingsnį į priekį. Kad ir kas bebūtų, noriu padėti komandai laimėti“, – po mačo sakė Porzingis.</p>
      <p>Jeigu Dončičius atseikėjo 38 taškus ir sužaidė geriausią karjeros mačą, tai „Knicks“ naujoko R.J. Barretto stovykloje kiek kitokios nuotaikos.</p>
      <p>Nerezultatyviausią sezono mačą sužaidęs kanadietis pelnė 3 taškus (1/8 dvit., 0/1 trit., 1/6 baudos), atkovojo 8 kamuolius, atliko 4 rezultatyvius perdavimus bei kartą suklydo.</p>
      <p>„Norėjau, kad mano vaikis perliptų per tą kalnelį, taigi palikau jį aikštelėje, jog pažiūrėčiau ar jis tai padarys. Šį kartą jam nepavyko, tačiau tą jis atliks ateityje“, – apie auklėtinio pasirodymą sakė „Knicks“ strategas Davidas Fizdale‘as.</p>
      <h3>Rungtynių žaidėjas</h3>
      <figure>
        <img src="https://www.basketnews.lt/paveikslelis-204679-crop100x150.jpg"/>
      </figure>
      <p><a href="https://www.basketnews.lt/zaidejai/8296-marcus-morris.html">Marcus Morris</a> Taškai: 29 Naudingumas: 25 Dvitaškiai: 43% 6/14 Rezultatyvūs perdavimai: 3</p>
    </article>
  </body>
</html>