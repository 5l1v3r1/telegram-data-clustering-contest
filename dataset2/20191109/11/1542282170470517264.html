<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/09/to-programma-tisepiskepsis-si-jinping-stin-ellada"/>
    <meta property="og:site_name" content="euronews"/>
    <meta property="article:published_time" content="2019-11-09T11:31:17+00:00"/>
    <meta property="og:title" content="Το πρόγραμμα της επίσκεψης Σι Τζινπίνγκ στην Ελλάδα"/>
    <meta property="og:description" content="Το απόγευμα του Σαββάτου φτάνει στην Αθήνα ο πρόεδρος της Κίνας"/>
  </head>
  <body>
    <article>
      <h1>Το πρόγραμμα της επίσκεψης Σι Τζινπίνγκ στην Ελλάδα</h1>
      <address><time datetime="2019-11-09T11:31:17+00:00">09 Nov 2019, 11:31</time> by <a rel="author">euronews </a></address>
      <p>Επίσημη επίσκεψη στην Ελλάδα από 10 έως 12 Νοεμβρίου 2019 θα πραγματοποιήσει ο Πρόεδρος της Λαϊκής Δημοκρατίας της Κίνας κ. Σι Τζινπίνγκ μετά από πρόσκληση του Προέδρου της Δημοκρατίας κ. Προκόπη Παυλόπουλου.</p>
      <p>Σύμφωνα με το επίσημο πρόγραμμα, ο κ. Σι Τζινπίνγκ θα αφιχθεί αύριο το απόγευμα στη χώρα μας και την Δευτέρα 11 Νοεμβρίου και ώρα 09:50 θα καταθέσει στεφάνι στο Μνημείο του Αγνώστου Στρατιώτη.</p>
      <p>Εν συνεχεία στις 10:00 το πρωί θα μεταβεί στο Προεδρικό Μέγαρο, όπου θα υπάρξει επίσημη υποδοχή από τον Πρόεδρο της Δημοκρατίας, κ. Προκόπη Παυλόπουλο, και θα ακολουθήσουν διευρυμένες συνομιλίες.</p>
      <p>Στις 11:10 ο Πρόεδρος της Λαϊκής Δημοκρατίας της Κίνας θα συναντηθεί με τον Πρωθυπουργό, κ. Κυριάκο Μητσοτάκη, στο Μέγαρο Μαξίμου και θα ακολουθήσουν δηλώσεις προς τα ΜΜΕ.</p>
      <p>Στις 16:30 ο κ. Σικ Τζινπίνγκ , συνοδευόμενος από τον Πρωθυπουργό, κ. Μητσοτάκη, θα επισκεφθεί τις εγκαταστάσεις της εταιρείας COSCO στο Νέο Ικόνιο Περάματος (Σταθμός Εμπορευματοκιβωτίων Πειραιά / Piraeus Container Terminal).</p>
      <p>Το πρόγραμμα της πρώτης ημέρας, ολοκληρώνεται στις 19:00 με το επίσημο δείπνο, που θα παραθέσει ο Πρόεδρος της Δημοκρατίας, κ. Παυλόπουλος, προς τιμήν του Κινέζου ομολόγου του στο Προεδρικό Μέγαρο.</p>
      <p>Την Τρίτη 12 Νοεμβρίου στις 10:30 ο κ. Σι Τζινπίνγκ, συνοδευόμενος από τον Πρόεδρο της Δημοκρατίας, θα ξεναγηθεί στο Μουσείο της Ακρόπολης.</p>
    </article>
  </body>
</html>