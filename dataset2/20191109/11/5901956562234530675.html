<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/pogajanja-na-posti-slovenije-neuspesna-to-se-bo-zgodilo-v-ponedeljek-247265"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T11:58:00+00:00"/>
    <meta property="og:title" content="Pogajanja na Pošti Slovenije neuspešna, to se bo zgodilo v ponedeljek"/>
    <meta property="og:description" content="LJUBLJANA – udi današnja pogajanja o stavkovnih zahtevah, ki jih je na vodstvo Pošte Slovenije naslovil Sindikat poštnih delavcev, niso bila uspešna, zato bo v ponedeljek stavka. Nov krog pogaja..."/>
  </head>
  <body>
    <article>
      <h1>Pogajanja na Pošti Slovenije neuspešna, to se bo zgodilo v ponedeljek</h1>
      <h2>V ponedeljek bo stavka</h2>
      <address><time datetime="2019-11-09T11:58:00+00:00">09 Nov 2019, 11:58</time> by <a rel="author">STA, S. U.</a></address>
      <p>LJUBLJANA – udi današnja pogajanja o stavkovnih zahtevah, ki jih je na vodstvo Pošte Slovenije naslovil Sindikat poštnih delavcev, niso bila uspešna, zato bo v ponedeljek stavka. Nov krog pogajanj je napovedan za naslednji teden, je po današnjih pogajanjih v Ljubljani dejala vodja pogajalcev s strani Pošte <b>Karmen Lebe Grajf</b>.<br/><br/>Skladno z napovedjo sindikata se bo stavka začela v ponedeljek opolnoči v poštno-logističnih centrih in se bo nadaljevala vse do preklica. V času stavke bo pošta, kot je v izjavi povedala Lebe Grajfova, v vseh enotah izvajala poštne storitve, ki so jih dolžni izvajati skladno z zakonom o poštnih storitvah in zakonom o stavki.<br/><br/>»Dogovorili smo se, da bomo tudi v času stavke izvajali večji nabor storitev, kot to nalaga zakon,« je poudarila. Pošta Slovenije bo tako v vseh enotah izvajala prenos vseh vrst pisemskih pošiljk, prenos do 10 kilogramov težkih paketov, celoten prenos pošiljk v mednarodnem prometu in prenos vseh nujnih pošiljk. Moteni pa bodo prenos reklam, prenos več kot 10 kilogramov težkih paketov, plačilne storitve in še nekatere druge storitve, kot je prodaja blaga.<br/><br/>V Pošti Slovenije trenutno še ne vedo, koliko zaposlenih se bo pridružilo stavki. S temi podatki bodo razpolagali šele v ponedeljek, ko se bodo odprla poštna okenca. Nov krog pogajanj s sindikatom bo stekel prihodnji teden, točnega datuma še ni, zagotovo pa to še ne bo v ponedeljek.<br/><br/> </p>
    </article>
  </body>
</html>