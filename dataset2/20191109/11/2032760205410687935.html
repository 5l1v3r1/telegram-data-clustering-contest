<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89083"/>
    <meta property="og:site_name" content="Denník politika"/>
    <meta property="article:published_time" content="2019-11-09T11:35:01+00:00"/>
    <meta property="og:title" content="Margaret Thatcherová bola proti zjednoteniu Nemecka, bála sa jeho vplyvu aj v Československu"/>
    <meta property="og:description" content="9.11.2019 (Webnoviny.sk) – Pád Berlínskeho múru v novembri 1989 vyvolal prekvapivo rozpačité reakcie aj v niektorých štátoch, ktoré patrili do „západného tábora“. Ako pre agentúru SITA uviedol historik z Katedry všeobecných dejín Filozofickej fakulty Univerzity Komenského Matej Ivančík, išlo najmä o Veľkú Britániu a Francúzsko."/>
  </head>
  <body>
    <article>
      <h1>Margaret Thatcherová bola proti zjednoteniu Nemecka, bála sa jeho vplyvu aj v Československu</h1>
      <address><time datetime="2019-11-09T11:35:01+00:00">09 Nov 2019, 11:35</time> by <a rel="author">Webnoviny</a></address>
      <p>9.11.2019 (Webnoviny.sk) – Pád Berlínskeho múru v novembri 1989 vyvolal prekvapivo rozpačité reakcie aj v niektorých štátoch, ktoré patrili do<i> „západného tábora“.</i> Ako pre agentúru SITA uviedol historik z Katedry všeobecných dejín Filozofickej fakulty Univerzity Komenského Matej Ivančík, išlo najmä o Veľkú Britániu a Francúzsko.</p>
      <h3>Lepšie artikulovali svoje záujmy</h3>
      <p><i>„Predovšetkým sa ukázalo, že status rozdelenej Európy predstavoval rámec, v ktorom Veľká Británia a Francúzsko vedeli lepšie artikulovať svoje záujmy,“</i> povedal. Britská premiérka Margaret Thatcherová bola podľa historika vyslovene proti zjednoteniu Nemecka, pretože sa bála jeho silného ekonomického vplyvu v Poľsku, Česko-Slovensku a Maďarsku.</p>
      <p><i>„Francúzsky prezident Francois Mitterrand sa síce snažil uprednostniť politické dôsledky pred ekonomickými, ale rovnako sa k prípadnému zjednoteniu staval skepticky. Mitterrand si však myslel, že za uznanie zjednotenia sa mu podarí zatlačiť na západonemeckého kancelára Helmuta Kohla v otázke prijatia spoločnej meny,“</i> uviedol Ivančík.</p>
      <p>Historik zároveň zdôraznil, že inak vnímali udalosti v Moskve a vo Washingtone.<i> „Prezident George Bush starší načúval jednotlivým poradcom a do značnej musel najmä v priebehu udalostí reflektovať záujmy NATO. Lenže ani samotní členovia aliancie nepresadzovali jednotnú líniu a v súvislosti so zjednotením Nemecka sa obávali straty vplyvu. Kľúčové však bolo vyhnúť sa akémukoľvek vnútornému konfliktu. V tomto ohľade sa ukázalo, aj v súvislosti s vôľou obyvateľov NDR, že tento scenár sú schopní najlepšie zabezpečiť samotní Nemci a Nemky. Helmut Kohl sa mohol spoliehať na reálnu podporu, voči ktorej si mocnosti netrúfli vystúpiť,“</i> povedal Ivančík.</p>
      <h3>Gorbačov hral o čas</h3>
      <p>Pokiaľ ide o postoj Sovietskeho zväzu, generálny tajomník Michail Gorbačov hral podľa Ivančíka o čas. <i>„Trápil ho predovšetkým neúspech domácich ekonomických reforiem a strach z vnútorných nepokojov. Okrem toho, Sovietsky zväz zúfalo potreboval pôžičku, ktorú mu Kohl bol ochotný poskytnúť. Sovietske médiá pomerne slobodne informovali už aj o páde Berlínskeho múru, Gorbačov však nebol nadšený z verejného deklarovania unifikácie Nemecka. Avšak, uvedomoval si, že z vývoja v Nemecku sa môže poučiť a nadobudnuté skúsenosti aplikovať na prípadné ďalšie problematické situácie,“</i> vysvetlil historik.</p>
      <p>Po tom čo, na prekvapenie mnohých, Gorbačov kývol na zjednotenie Nemecka, zaujímala ho podľa Ivančíka predovšetkým otázka rozšírenia NATO.</p>
      <p><i>„Hoci stiahnutie sovietskych vojsk z NDR, a rovnako aj denuklearizáciu oboch nemeckých štátov, považovali za pragmatické riešenie aj Gorbačov, aj Kohl, sľub o nerozšírení NATO na Východ nakoniec nebol dodržaný. Rovnako aj Thatcherová musela ustúpiť. Hoci celá situácia bola nakoniec riešená vo formáte 2+4, skutočnými ťahúňmi zjednotenia boli Nemci, ktorým sa podarilo presvedčiť Spojené štáty a Sovietsky zväz,“</i> dodal.</p>
      <h3>Otvorené hranice</h3>
      <p>Deviateho novembra 1989 oznámil v televíznom vysielaní člen vedenia Nemeckej demokratickej republiky Günter Schabowski, že hranice NDR sú s okamžitou platnosťou otvorené.</p>
      <p>V nasledujúcich hodinách začali desiatkytisíc obyvateľov Východného Berlína prechádzať do Západného Berlína.</p>
      <p>Múr, ktorý stál od roku 1961, bol postupne zbúraný, iba niekoľko úsekov bolo zachovaných ako pripomienka rozdelenia Nemecka. Spolková republika Nemecko a Nemecká demokratická republika sa oficiálne zjednotili 30. novembra 1990.</p>
      <p>Viac k témam: <a href="https://www.webnoviny.sk/tag/berlinsky-mur/"><u>Berlínsky múr</u></a>, <a href="https://www.webnoviny.sk/tag/sovietsky-zvaz/"><u>Sovietsky zväz</u></a>, <a href="https://www.webnoviny.sk/tag/univerzita-komenskeho-v-bratislave/"><u>Univerzita Komenského v Bratislave</u></a><br/>Zdroj: Webnoviny.sk – <a href="https://www.webnoviny.sk/margaret-thatcherova-bola-proti-zjednoteniu-nemecka-bala-sa-jeho-vplyvu-aj-v-ceskoslovensku/"><u>Margaret Thatcherová bola proti zjednoteniu Nemecka, bála sa jeho vplyvu aj v Československu</u></a> © SITA Všetky práva vyhradené.</p>
    </article>
  </body>
</html>