<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425455/etoimazetai-gia-to-2020-o-mixalhs-xatzhiwannoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T11:00:01+00:00"/>
    <meta property="og:title" content="Ετοιμάζεται για το 2020 ο Μιχάλης Χατζηιωάννου"/>
    <meta property="og:description" content="Μέρες ξεκούρασης για τον Μιχάλη Χατζηιωάννου στη Σύμη, μετά και τη συμμετοχή του στον Μαραθώνιο της Φρανκφούρτης, πετυχαίνοντας εκεί το 2.39.00 ως καθαρό χρόνο, πολύ κοντά στο ατομικό του ρεκόρ σε επίπεδη διαδρομή."/>
  </head>
  <body>
    <article>
      <h1>Ετοιμάζεται για το 2020 ο Μιχάλης Χατζηιωάννου</h1>
      <h2>Τη νέα χρονιά ο δρομέας από τη Σύμη θα προσπαθήσει να φτάσει στη μαραθώνια διαδρομή την επίδοσή του στο 2.35.00, αποτελώντας έναν άθλο για κάποιον μη επαγγελματία αθλητή αντοχής</h2>
      <address>
        <time datetime="2019-11-09T11:00:01+00:00">09 Nov 2019, 11:00</time>
      </address>
      <p>
        <b>Μέρες ξεκούρασης για τον Μιχάλη Χατζηιωάννου στη Σύμη, μετά και τη συμμετοχή του στον Μαραθώνιο της Φρανκφούρτης, πετυχαίνοντας εκεί το 2.39.00 ως καθαρό χρόνο, πολύ κοντά στο ατομικό του ρεκόρ σε επίπεδη διαδρομή.</b>
      </p>
      <p>Από ‘δω και πέρα ο αθλητής του ΑΓΕΣ Κάμειρος 2009 θα προσπαθήσει να εκμεταλλευτεί αυτή την περίοδο μακριά από τους αγώνες και να ξεκινήσει σιγά-σιγά το πρόγραμμα της προετοιμασίας του με σκοπό να έχει όσο γίνεται καλύτερες επιδόσεις και το 2020.</p>
      <p>Ο αγώνας στη γερμανική πόλη ωστόσο δεν πήγε όσο καλά θα ήθελε και ο ίδιος, αφού εκεί βρήκε απίστευτη υγρασία και σε ένα μεγάλο μέρος της διαδρομής οι συμμετέχοντες έτρεξαν υπό βροχή, ενώ υπήρξαν και κάποια θέματα στην τροφοδοσία.</p>
      <p>Παρά τις αντίξοες συνθήκες και το ότι συμμετείχε για πρώτη φορά σ’ αυτόν τον αγώνα, ο χρόνος που βγήκε είναι εξαιρετικός για ερασιτέχνη δρομέα, που βάζει τον Μιχάλη Χατζηιωάννου στον κατάλογο των σημαντικότερων στη χώρα μας.</p>
      <p>Στόχος του αθλητή μας είναι να πετύχει επίδοση κάτω από 2.38.00 και να φτάσει κοντά στο 2.35.00 που θα είναι πραγματικά ένας άθλος, επιβραβεύοντας την προσπάθειά του όλα αυτά τα χρόνια.</p>
    </article>
  </body>
</html>