<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/09/news/basket_nba_melli_e_i_pelicans_travolti_a_toronto_settimo_successo_di_fila_per_i_lakers-240681425/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T11:23:00+00:00"/>
    <meta property="og:title" content="Basket, Nba: Melli e i Pelicans travolti a Toronto, settimo successo di fila per i Lakers"/>
    <meta property="og:description" content="L'azzurro, autore di una prova opaca, si inchina ai campioni in carica, trascinati da un super Siakam (44 punti). I gialloviola piegano Miami: LeBron James"/>
  </head>
  <body>
    <article>
      <h1>Basket, Nba: Melli e i Pelicans travolti a Toronto, settimo successo di fila per i Lakers</h1>
      <h2>L'azzurro, autore di una prova opaca, si inchina ai campioni in carica, trascinati da un super Siakam (44 punti). I gialloviola piegano Miami: LeBron James ne fa 25 e diventa il terzo giocatore della storia a collezionare 1000 partite oltre quota 20 punti</h2>
      <address><time datetime="2019-11-09T11:23:00+00:00">09 Nov 2019, 11:23</time> by <a rel="author">JACOPO MANFREDI</a></address>
      <p><b>NEW YORK</b> - Serata da dimenticare per Nicolò Melli e i suoi Pelicans, battuti da Toronto per 122-104. Confermato nel quintetto di partenza, l'azzurro colleziona appena 10' in campo nei quali mette a referto 2 punti (0/2 da tre e 2/2 dalla lunetta), una stoppata e una palla persa. Il migliore dei suoi è Ingram con 27 punti ma non basta contro un Pascal Siakam inarrestabile: 44 punti e record in carriera eguagliato. Con questa vittoria i Raptors salgono al secondo posto a Est nonostante gli infortuni che terranno fuori per un po' Lowry e Ibaka.</p>
      <h3>I Lakers vincono ancora: 7° successo di fila</h3>
      <p>Nelle altre gare della notte in Nba spicca la settima vittoria di fila per i Lakers, prima forza della Western Conference. Con una superlativa prova difensiva i gialloviola limitano Miami (95-80) mentre in attacco ci pensano i soliti due: 26 punti e 9 rimbalzi per Anthony Davis; 25 punti, di cui 12 nell'ultimo quarto, per LeBron James che diventa il terzo giocatore della storia con 1000 partite oltre quota 20 punti dopo Karl Malone (1134) e Kareem Abdul-Jabbar (1122). Subito avanti 28-21 dopo il primo parziale, i Lakers arrivano all'intervallo lungo avanti 48-46, nel terzo quarto allungano 78-66, gestendo il finale. Nell'ultima frazione i Lakers controllano gli avversari concedendogli solo 6 punti negli ultimi 9'. La franchigia di Los Angeles è brava a disinnescare Miami nei tiri da 3, solo 6 canestri su 35, vincendo la sfida dei rimbalzi 48-37. I migliori degli Heat (alla seconda sconfitta nelle ultime 3 gare) sono Jimmy Butler e Goran Dragic autori di 22 e 19 punti a testa.</p>
      <h3>Jokic fa felice Denver, Lillard realizza 60 punti ma Portland va ko</h3>
      <p>Alle spalle dei Lakers sale Denver, che rimonta da -21 nell'ultimo quarto e con un canestro di Jokic a 1″ dalla sirena beffa Philadelphia (100-97). Per il centro serbo 26 punti di cui 16 nell'ultima frazione. Altra prova stellare di Luka Doncic (38 punti, 14 rimbalzi e 10 assist). Trascinati da Marcus Morris (29 punti), i Knicks piegano in casa 106-102 Dallas a cui non sono sono serviti 28 punti dell'ex Porzingis. Una tripla allo scadere di Bojan Bogdanovic (33 punti) regala a Utah la vittoria su Milwaukee (103-100), che paga l'assenza nel finale di Antetokoumpo, uscito per falli dopo aver comunque realizzato 28 dei suoi 30 punti nel secondo tempo. La miglior prestazione della carriera (60 punti) di Lillard non è sufficiente, invece, a Portland, battuta 119-115 da Brooklyn (34 punti per Dinwiddie e 33 per Irving) e al quarto ko di fila. Sempre più giù Golden State, sconfitta per 125-119 a Minnesota all'overtime. D'Angelo Russell sale di livello (52 punti, massimo in carriera) ma sul fronte Wolves ecco un Andrew Wiggins da 40 punti, compreso il canestro che ha spedito la partita al supplementare, oltre alle doppie doppie di Towns (20 punti e 14 rimbalzi) e Covington (17+11).<br/><br/>I risultati delle gare disputate nella notte:<br/>Indiana Pacers-Detroit Pistons 112-106;<br/>Orlando Magic-Memphis Grizzlies 118-86;<br/>Washington Wizards-Cleveland Cavaliers 100-113;<br/>Atlanta Hawks-Sacramento Kings 109-121;<br/>Minnesota Timberwolves-Golden State Warriors 125-119 (dts);<br/>New Orleans Pelicans-Toronto Raptors 104-122;<br/>Dallas Mavericks-New York Knicks 102-106;<br/>Denver Nuggets-Philadelphia 76ers 100-97;<br/>Utah Jazz-Milwaukee Bucks 103-100;<br/>Portland Trail Blazers-Brooklyn Nets 115-119;<br/>Los Angeles Lakers-Miami Heat 95-80</p>
    </article>
  </body>
</html>