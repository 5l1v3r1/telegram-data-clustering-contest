<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638965/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%D8%A7%D9%85%D8%B1%D9%88%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T11:55:00+00:00"/>
    <meta property="og:title" content="آغاز ثبت نام طرح ملی مسکن از امروز"/>
    <meta property="og:description" content="ثبت نام طرح ملی مسکن از امروز در چهار استان قم،سیستان و بلوچستان،خراسان های شمالی وجنوبی آغاز شد وبه مرور در سایر استان ها نیز نام‌نویسی انجام می شود."/>
  </head>
  <body>
    <article>
      <h1>
        <a href="https://www.bultannews.com/fa/news/638965/%D8%A2%D8%BA%D8%A7%D8%B2-%D8%AB%D8%A8%D8%AA-%D9%86%D8%A7%D9%85-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D8%A7%D8%B2-%D8%A7%D9%85%D8%B1%D9%88%D8%B2">آغاز ثبت نام طرح ملی مسکن از امروز</a>
      </h1>
      <h2>ثبت نام طرح ملی مسکن از امروز در چهار استان قم،سیستان و بلوچستان،خراسان های شمالی وجنوبی آغاز شد وبه مرور در سایر استان ها نیز نام‌نویسی انجام می شود.</h2>
      <address><time datetime="2019-11-09T11:55:00+00:00">09 Nov 2019, 11:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از یک سال از وعده محمد اسلامی وزیر<b> راه و شهرسازی</b> مبنی بر تلاش دولت دوازدهم برای احداث ۴۰۰ هزار <b>واحد مسکونی</b> در کشور، امروز قرار است این طرح که با نام برنامه اقدام ملی تولید و عرضه مسکن شناخته می شود، از شهروندان در سراسر کشور اقدام به نام نویسی در سایت tem.mrud.ir کند.</p>
      <p>اگرچه تا کنون جزئیاتی از این طرح اعلام نشده، اما امروز محمود محمودزاده قرار است درباره جزئیات این طرح، ترتیب زمانی استان هایی که ثبت نام در آنها انجام می شود، قیمت تمام شده هر واحد، نحوه واگذاری اراضی دولتی به پیمانکاران و ... توضیح دهد.</p>
      <p>یکی دیگر از نکات عجیب در اجرای طرح ملی مسکن این است که تا کنون سه معاون مسکن و ساختمان تغییر کرده و هر بار هم بخشی از جزئیات این برنامه با تغییر دبیر شورای عالی مسکن تغییر کرده است.</p>
      <p>همچنین اظهار نظرهای وزیر راه و شهرسازی و معاونان مَسکنی وی نیز در خصوص نحوه واگذاری اراضی به سازندگان، متناقض بوده است.</p>
      <p>به عنوان نمونه علی نبیان معاون وزیر راه و شهرسازی و مدیرعامل سازمان ملی زمین و مسکن از واگذاری اراضی دولتی به سازندگان در ساخت و ساز مشارکتی خبر داده بود؛ به گفته نبیان، در این طرح، آورده سرمایه گذار، هزینه ساخت و ساز و آورده دولت، اراضی دولتی است که در پایان عملیات ساخت و ساز، واحدها بر اساس نحوه هزینه کرد، میان دولت و سرمایه گذار تقسیم شده و هر کدام اقدام به فروش واحدهای خود خواهند کرد.</p>
      <p>از سوی دیگر وزیر راه و شهرسازی اعلام کرده بود قرار نیست سازنده ها مالک زمین شوند و مالکیت اراضی در اختیار دولت باقی می ماند؛ سازنده نیز تنها سود کمی به عنوان دستمزد ساخت و ساز برای خود برمی دارد.</p>
      <p>حسن روحانی رئیس جمهور نیز اخیرا در مراسمی اعلام کرده بود در طرح ملی مسکن قرار نیست مانند مسکن مهر از منابع بانک مرکزی تسهیلات داده شود که پایه پولی افزایش یابد.</p>
      <p>با این حال تنها موضوعی که از جزئیات این طرح اعلام شده، اعطای تسهیلات ۷۵ تا ۱۰۰ میلیون تومانی با سود ۱۸ درصد است که در این طرح نیازی به خرید اوراق تسهیلات مسکن برای متقاضیان نیست.</p>
      <p>همچنین به گفته مسئولان بانک مسکن، قرار است افرادی که حساب پس انداز صندوق مسکن یکم دارند، به این طرح متصل شده و واحدهای خود را با استفاده از تسهیلات این صندوق دریافت کنند.</p>
      <p>در استان تهران نیز سه شهر جدید اندیشه، پردیس و پرند در زمره این طرح قرار گرفته و سایر شهرستان های این استان نیز به جز شهر تهران مشمول برنامه اقدام ملی مسکن خواهند بود.</p>
      <p>همچنین محمودزاده سرپرست معاونت مسکن و ساختمان وزارت راه و شهرسازی در گفت وگو با خبرنگار مهر، از ادغام همه شرکت های زیرمجموعه این وزارت خانه در سامانه نام نویسی که امروز آغاز به کار می کند، خبر داد.</p>
      <p>در این سامانه قرار است ۱۰۰ هزار واحدی که در بافت فرسوده توسط شرکت بازآفرینی شهری، ۱۰۰ هزار واحدی که از سوی بنیاد مسکن در شهرهای زیر ۵۰ هزار نفر و ۲۰۰ هزار واحدی که در شهرهای جدید توسط شرکت عمران شهرهای جدید احداث می شوند، بارگذاری شود.</p>
    </article>
  </body>
</html>