<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/utpekt-som-trumps-bindeledd-til-wikileaks/71800401"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T05:17:35+00:00"/>
    <meta property="og:title" content="Utpekt som Trumps bindeledd til WikiLeaks"/>
    <meta property="og:description" content="Donald Trump-leiren så på Roger Stone som bindeleddet til WikiLeaks og var villige til å bruke skitne triks for å slå Demokratenes kandidat Hillary Clinton i valgkampen i 2016."/>
  </head>
  <body>
    <article>
      <h1>Utpekt som Trumps bindeledd til WikiLeaks</h1>
      <h2>Donald Trump-leiren så på Roger Stone som bindeleddet til WikiLeaks og var villige til å bruke skitne triks for å slå Demokratenes kandidat Hillary Clinton i valgkampen i 2016.</h2>
      <address><time datetime="2019-11-09T05:17:35+00:00">09 Nov 2019, 05:17</time> by <a rel="author">Vegard Kristiansen Kvaale</a></address>
      <p>NEW YORK (Dagbladet): Det hevdet Trumps tidligere sjefstrateg, Steve Bannon da han vitnet i rettssaken mot Roger Stone i Washington D.C. fredag.</p>
      <p>Den svært kontroversielle Stone, som tidligere var en nær rådgiver for Trump, står tiltalt for å ha løyet til kongressen i 2017 og for å ha forsøkt å true et annet vitne til ikke å avsløre disse løgnene.</p>
      <p>Det motvillige vitnemålet fra Bannon er første gang noen i Trump-leiren erkjenner at de var aktivt interessert i materialet fra WikiLeaks. Hacker-organisasjonen offentliggjorde tusenvis av eposter, som amerikansk etterretning mener hadde blitt hacket av Russland for å skade Demokratenes kandidat, Hillary Clinton.</p>
      <h3>- Skitne triks</h3>
      <p>
        <b>- Valgkamporganisasjonen hadde ingen offisiell tilgang til WikiLeaks og Julian Assange. Men Roger ble vurdert som en inngangsport hvis vi trengte det, sa Bannon i retten, ifølge <a href="https://apnews.com/f0356496978045e1891f6543e7218c45">AP</a>.</b>
      </p>
      <p>Vitnemålet tegnet også et bilde av Trump-organisasjonen som svært desperat, og som sleit langt etter Hillary Clinton. Bannon sier at han tok kontakt med Stone så snart han ble valgkampsjef for Trump fordi Stone var en mester i «de tøffere sidene av politikken». Tre måneder før valget i 2016, lå Trump så mye som 16 prosentpoeng bak Clinton.</p>
      <p>
        <b>- Når du ligger så langt bak, prøver du å bruke alle verktøyene i verktøykassa. Det inkluderer research om motstanderen og skitne triks, forklarte Bannon i retten, ifølge <a href="https://www.nytimes.com/2019/11/08/us/politics/roger-stone-trial-steve-bannon.html?action=click&amp;module=Top%20Stories&amp;pgtype=Homepage">New York Times</a>.</b>
      </p>
      <h3>- Ikke pent</h3>
      <p>Dagen etter at Bannon tok over som valgkampsjef, fikk han en epost fra Stone:</p>
      <p>
        <b>- Trump kan fortsatt vinne, men tida er i ferd med å renne ut. Jeg vet hvordan vi kan vinne dette, men det er ikke pent, skrev Stone.</b>
      </p>
      <p>I vitnemålet som varte en halvtime, fortalte Bannon om hvordan Stone i ukesvis før dette hadde antydet at han hadde en kontakt med WikiLeaks og grunnleggeren Julian Assange, som kunne komme Trump til gode.</p>
      <p>Kongressen etterforsket hvordan Russland hadde blandet seg inn i valget da Stone kom for å vitne i 2017. Samtidig var Mueller-etterforskningen i full gang.</p>
      <h3>Skjulte meldinger</h3>
      <p>Stone hadde ingen direkte bånd til WikiLeaks, men han forsøkte gjentatte ganger å få mellommenn til å få tak i de hackete epostene eller informasjon om når de ville bli offentliggjort. Stone er nå tiltalt for å ha løyet til kongressen om identiteten til disse mellommennene, resultatet av disse handlingene og kommunikasjonen han hadde med Trump-leiren.</p>
      <p>Aktoratet mener Stone skjulte hundrevis av tekstmeldinger og eposter for kongressen fordi sannheten ville vært pinlig for Trump.</p>
      <p>
        <b>Tidligere denne uka vitnet en tidligere FBI-agent om en rekke telefonsamtaler mellom Stone og den daværende presidentkandidaten Trump 14. juli 2016. Det er den samme dagen som Demokratenes nasjonale komité ble utsatt for et massivt hackerangrep. Agenten sa imidlertid at hun ikke visste om dette var et tema i samtalene.</b>
      </p>
      <h3>Seks straffeforfulgt</h3>
      <p>Bannon ble valgkampsjef for Trump i august 2016 etter at Paul Manafort måtte trekke seg som følge av en skandale knyttet til Ukraina. Den skandalen endte med at han ble dømt til 7,5 år i fengsel. Stone er den sjette i Trump-kretsen som risikerer straff som følge av Mueller-etterforskningen. Dersom han blir funnet skyldig, risikerer han opptil 20 år i fengsel.</p>
      <p>Rettssaken mot Stone har igjen skapt stor oppmerksomhet om hvordan Trump-leiren tjente på Russlands forsøk på å påvirke det amerikanske valget.</p>
      <p>Det skjer samtidig som riksrettssprosessen er i full gang mot Trump fordi han skal ha forsøkt å presse Ukraina til å hjelpe ham med å bli gjenvalgt i 2020.</p>
    </article>
  </body>
</html>