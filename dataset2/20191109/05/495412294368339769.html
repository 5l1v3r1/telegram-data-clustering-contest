<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/vista-da-m5s-di-maio-solo-movimento-spaccato-cosi-il-governo-cade-sullilva/1947083/"/>
    <meta property="og:site_name" content="IlSussidiario"/>
    <meta property="article:published_time" content="2019-11-09T05:03:02+00:00"/>
    <meta property="og:title" content="VISTA DA M5S/ Di Maio solo, Movimento spaccato: così il governo cade sull’Ilva"/>
    <meta property="og:description" content="Di Maio si trova contro quasi tutti i parlamentari. Nei sondaggi, in vista del voto in Emilia, il M5s precipita sotto il 10%. E andrà in minoranza sull’Ilva"/>
  </head>
  <body>
    <article>
      <h1>VISTA DA M5S/ Di Maio solo, Movimento spaccato: così il governo cade sull’Ilva</h1>
      <h2>Luigi Di Maio si trova contro quasi tutti i suoi parlamentari. Intanto nei sondaggi, in vista del voto in Emilia-Romagna, il M5s precipita sotto il 10%. E andrà in minoranza sull’Ilva</h2>
      <address><time datetime="2019-11-09T05:03:02+00:00">09 Nov 2019, 05:03</time> by <a rel="author" href="https://www.ilsussidiario.net/intervistati/mauro-suttora/" target="_blank">Mauro Suttora</a></address>
      <p>Sono, letteralmente, volate le seggiole, mentre era in corso la riunione del governo con i rappresentanti dell’ex Ilva. Seggiole, racconta Mauro Suttora, giornalista e profondo conoscitore del Movimento 5 Stelle, lanciate da un furibondo e allo stesso tempo disperato Luigi Di Maio mentre incontrava i rappresentanti pugliesi dei suoi parlamentari, schierati per il <a href="https://www.ilsussidiario.net/news/caos-ilva-sapelli-azionista-privato-e-sostegno-dello-stato-ecco-come-fare/1945654/">no all’accordo con ArcelorMittal</a> e <a href="https://www.ilsussidiario.net/news/ilva-il-giurista-il-governo-ha-torto-scudo-penale-necessario-e-ora-un-decreto/1945896/">contro il ripristino dello scudo penale</a>. Su <i>Repubblica,</i> poi, si è letto di un Di Maio, quasi prostrato fisicamente, che si scusava con il premier Conte, al quale confessava di non essere più in grado di controllare i suoi senatori e di non poter assicurare i loro voti. Se a questo scenario <a href="https://www.ilsussidiario.net/news/sondaggi-governo-9-in-2-mesi-presto-sotto-il-20-grazie-allilva/1946623/">si aggiunge una perdita di consensi generale</a>, soprattutto però in Emilia-Romagna – prossimo appuntamento elettorale, dove i pentastellati rischiano di non riuscire ad arrivare neanche alla doppia cifra -, il quadro che si presenta assomiglia molto alla fine dell’esperienza di un movimento che voleva cambiare l’Italia: “Il sostegno del M5s è ormai aleatorio, è probabile che si andrà al voto dopo l’approvazione della legge di bilancio, mandando a casa questo governo entro il 31 dicembre”.</p>
      <p>
        <b>Che cosa sta succedendo nel Movimento 5 Stelle?</b>
      </p>
      <p>Succede, e non era mai successo prima, che Di Maio ha perso le staffe con i parlamentari pugliesi. Lo si è sentito urlare che lui aveva dato tutto per il Movimento e gridare che venissero loro al suo posto. Poi se n’è andato sbattendo la porta e a quel punto è volata anche una seggiola.</p>
      <p>
        <b>Una brutta scena. Di Maio è ormai sotto assedio?</b>
      </p>
      <p>È una situazione devastante. I sondaggi sull’Emilia-Romagna pare che diano M5s sotto al 10%. Erano già crollati dal 27% delle politiche 2018 al 13% delle europee 2019. Sono tornati al livello delle scorse regionali, solo che lì erano in ascesa e quel 14% fu un trionfo. Ora i sondaggi li danno sotto al 10%, il che significa la fine. Si sentono addirittura voci che per evitare la figuraccia non presenteranno il simbolo, ma una lista civica.</p>
      <p>
        <b>Quindi l’Emilia-Romagna potrebbe essere la Caporetto dei 5 Stelle, e anche del governo?</b>
      </p>
      <p>I sondaggi non sono così negativi per il Pd, però non sembra che possa farcela a superare il centrodestra qualora questo si presentasse unito. Paradossalmente il Pd potrebbe crescere, ma si trova degli alleati che non contano nulla. L’unico che potrebbe servirgli, anche con un 7% come danno alcuni sondaggi, è il M5s.</p>
      <p>
        <b>Quello che sta succedendo è tutta colpa di Di Maio?</b>
      </p>
      <p>È colpa di tutti. La realtà è che sono incompatibili due atteggiamenti molto diversi: o fai il rivoluzionario, che vuole per esempio chiudere l’Ilva, o fai il riformista, che concede lo scudo penale. È evidente che Conte ha preso la palla al balzo quando ha tolto lo scudo penale.</p>
      <p>
        <b>Che cosa succederà se Di Maio abbandona? Grillo e Casaleggio hanno già in mente qualcuno? Massimo Bugani per esempio.</b>
      </p>
      <p>Al momento non si fanno nomi. E Bugani è un incapace.</p>
      <p>
        <b>Ma è membro del Cda della Casaleggio Associati ed è anche bolognese…</b>
      </p>
      <p>Non importa. Si può dire quello che si vuole su Di Maio, ma è uno che ha capacità dialettica, è un prodigio del presenzialismo.</p>
      <p>
        <b>Ci sono altri nomi che si possono fare?</b>
      </p>
      <p>Probabilmente alla fine punteranno proprio su Bugani perché non hanno nessun altro. Di Battista se ne è andato in Iran, perché lui il Pd proprio non lo digerisce. Alcuni dissidenti pensavano a Morra come l’unico in grado di coagularli, ma il problema è che i dissidenti 5 Stelle non sono mai riusciti a trovarsi d’accordo su una persona, hanno sempre finito per litigare tra loro.</p>
      <p>
        <b>Fico?</b>
      </p>
      <p>Fico ha già vinto, ha ottenuto quello che voleva con l’alleanza con il Pd.</p>
      <p>
        <b>È stato reso pubblico un documento in 10 punti, un decalogo elaborato dal deputato 5 Stelle Giorgio Trizzino, che chiede “una distinzione netta del ruolo di capo politico da quello di responsabilità in incarichi di governo”. Che ne pensa?</b>
      </p>
      <p>È un’ottima proposta, non si capisce come faccia Di Maio ad andare in Cina, affrontare tutte le problematiche di governo e poi occuparsi anche della guerra interna al M5s. Non si capisce come possa reggere.</p>
      <p>
        <b>Secondo lei, questo decalogo verrà preso sul serio?</b>
      </p>
      <p>Potrebbe essere una soluzione a lungo termine, ma chi ci crede che adesso Di Maio abbandoni il ruolo di capo politico? Siamo nelle stesse condizioni di quella che era una volta la Dc o il Pd oggi, dove il segretario politico conta addirittura più del presidente del Consiglio, seppure siano entrambi dello stesso partito.</p>
      <p>
        <b>Casaleggio quanto è preoccupato di tutto questo caos?</b>
      </p>
      <p>Sta cercando di rimettere insieme i cocci, e presto arriverà anche Grillo. Tutti vogliono ripristinare lo scudo penale, tanto che potrebbe realizzarsi una situazione paradossale in Parlamento, con Lega e centrodestra che votano insieme al Pd mettendo i grillini in minoranza.</p>
      <p>
        <b>A quel punto? Il governo avrà ancora la forza per stare in piedi?</b>
      </p>
      <p>Il governo è esaurito, potrebbe rimanere in carica solo fino al 31 dicembre per approvare la legge di bilancio. Poi, tutti a casa.</p>
      <p>
        <i>(Paolo Vites)</i>
      </p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/attacco-alla-nato-macron-sfida-gli-usa-e-azzera-litalia/1947211/"/>
        <a href="https://www.ilsussidiario.net/news/roberto-saviano-salvini-e-meloni-fate-schifo-odio-contro-segre-e-colpa-vostra/1947446/"/>
        <a href="https://www.ilsussidiario.net/news/forza-italia-viva-carfagna-apre-a-renzi-suggestione-se-governo-cade/1947424/"/>
        <a href="https://www.ilsussidiario.net/news/liliana-segre-incontro-con-matteo-salvini-leader-lega-dalla-senatrice-con-la-figlia/1947297/"/>
        <a href="https://www.ilsussidiario.net/news/beppe-sala-si-ricandida-a-sindaco-di-milano-lui-ipotesi-molto-solida-pero-poi/1947348/"/>
        <a href="https://www.ilsussidiario.net/news/sondaggi-politici-lega-sfiora-il-36-m5s-giu-al-158-renzi-supera-berlusconi/1947293/"/>
      </related>
    </article>
  </body>
</html>