<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/orban-viktor-erdogan-nelkul-nem-lehet-megallitani-a-migraciot/186231"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T05:45:00+00:00"/>
    <meta property="og:title" content="Orbán Viktor: Erdogan nélkül nem lehet megállítani a migrációt"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Orbán Viktor: Erdogan nélkül nem lehet megállítani a migrációt</mark>
      </h1>
      <address><time datetime="2019-11-09T05:45:00+00:00">09 Nov 2019, 05:45</time> by <a rel="author">Bors</a></address>
      <p>
        <b>Törökország nélkül nem lehet megállítani a Magyarország és Európa felé tartó milliós migránsáradatot, ezt azonban az ellenzék nem tudja felfogni, nem akarja megérteni – jelentette ki Orbán Viktor. </b>
        <b>Törökország nélkül nem lehet megállítani a Magyarország és Európa felé tartó milliós migránsáradatot, ezt azonban az ellenzék nem tudja felfogni, nem akarja megérteni – jelentette ki Orbán Viktor.</b>
      </p>
      <p>A miniszterelnök tegnap a Kossuth rádió Jó reggelt, Magyarország! című műsorában beszélt Recep Tayyip Erdogan török elnök előző napi budapesti látogatásáról. Azt mondta: a bevándorláspárti erőknek érdekük, hogy eltávolítsák Erdogan elnököt a székéből, mert ha Törökországban nincs erő, egyensúly, biztonság, kiszámíthatóság, rend, akkor nem fogják megállítani a migránsokat, és megvalósul „a bevándorláspárti erők álma”, milliós tömegben érkeznek majd migránsok Európába.</p>
      <figure>
        <img src="http://media.borsonline.hu/cikk/20/191799/gallery-picture/645w/2018457_orban-mti.jpg"/>
        <figcaption>© MTI</figcaption>
      </figure>
      <p>Soros György ezt meg is írta a „híres tervében”, amely szerint évi egymillió migránsra van szüksége Európának – tette hozzá. Amíg azonban Erdogan Tö­rökország elnöke, és Európa meg tud vele egyezni, ő pedig így nem Európa, hanem Szíria felé nyitja a kapukat a migránsok előtt, addig „mi biztonságban vagyunk” – hang­sú­lyoz­ta Orbán Viktor.</p>
      <p>Azzal kapcsolatban, hogy a napokban Vlagyimir Putyin orosz elnök és Heiko Maas német külügyminiszter is Budapesten járt, a miniszterelnök úgy fogalmazott: Magyarország a Berlin-Moszkva-Isztambul háromszögben éli az életét, a magyar kormányoknak pedig az az érdekük, hogy ez a három nagyhatalom érdekelt legyen a magyarok sikerében. Meg kell találni a kölcsönös tisztelet alapján a kölcsönös érdekeket, és jobb olyan államközi viszonyokat kialakítani, hogy mindkét fél úgy érezze, a másik nem fenyegeti az ő biztonságát – tette hozzá.</p>
      <p>Orbán Viktor megköszönte a budapestieknek, hogy tudomásul vették a „diplomáciai nagyüzemmel” járó kényelmetlenségeket. Azzal összefüggésben, hogy az új főpolgármester, Karácsony Gergely szerdán részt vett a kormány ülésén, kifejtette: az önkormányzati választáson a kormánypártok – noha összességében megnyerték a választást – érzékeny veszteségeket szenvedtek, az ellenzék ennek ellenére továbbra is „diktatúrásdit” játszik. „Szerencsére a főpolgármester látogatásán nem történt ilyesmi” – fűzte hozzá.</p>
      <figure>
        <img src="http://media.borsonline.hu/cikk/20/191799/gallery-picture/645w/2018459_orban-mti.jpg"/>
        <figcaption>© MTI</figcaption>
      </figure>
      <p>A kormányfő szavai szerint az elmúlt kilenc év – Tarlós István főpolgármestersége – aranykornak tekinthető a főváros életében, Budapest és a kormány meg tudott egyezni a fejlesztésekről. „Budapest a nemzet szíve, a nemzet fővárosa is, olyan, mint a zsidóknak Jeruzsálem” – fogalmazott.</p>
      <p>Most azonban kurzusváltás történt Budapesten, „visszajött a régi baloldali kormány összes embere lassacskán”, akik egy más szemléletet képviselnek, mint amit Tarlós István vallott. Kifejtette: a kormányülésen tizenöt-húsz fejlesztésről is megkérdezte az új főpolgármestert, mi a szándéka, mert a kormány megegyezést szeretne ezek ügyében, és „sok fájdalmas dolgot kellett lehúznom, nem volt kellemes ez a délelőtt a számunkra, álmokat kell feladni” – mondta egyebek között a kormányfő az interjúban.</p>
    </article>
  </body>
</html>