<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740762"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T05:00:00+00:00"/>
    <meta property="og:title" content="กัมพูชาฉลองวันชาติปีที่ 66 บนความอึมครึมทางการเมือง"/>
    <meta property="og:description" content="ชาวกัมพูชาเฉลิมฉลองวันชาติปีนี้ ท่ามกลางบรรยากาศตึงเครียดทางการเมือง โดยฝ่ายความมั่นคงยกระดับการตรึงกำลังทหารและตำรวจตามจุดผ่านแดนระหว่างประเทศ หลังนายสม รังสี คู่แค้นของสมเด็จฮุน เซน สามารถโดยสารเที่ยวบินออกจากฝรั่งเศส ซึ่งปลายทางคือ 'ประเทศแห่งหนึ่งในเอเชีย'"/>
  </head>
  <body>
    <article>
      <h1>กัมพูชาฉลองวันชาติปีที่ 66 บนความอึมครึมทางการเมือง</h1>
      <address>
        <time datetime="2019-11-09T05:00:00+00:00">09 Nov 2019, 05:00</time>
      </address>
      <p>
        <b>ชาวกัมพูชาเฉลิมฉลองวันชาติปีนี้ ท่ามกลางบรรยากาศตึงเครียดทางการเมือง โดยฝ่ายความมั่นคงยกระดับการตรึงกำลังทหารและตำรวจตามจุดผ่านแดนระหว่างประเทศ หลังนายสม รังสี คู่แค้นของสมเด็จฮุน เซน สามารถโดยสารเที่ยวบินออกจากฝรั่งเศส ซึ่งปลายทางคือ "ประเทศแห่งหนึ่งในเอเชีย"</b>
      </p>
      <p>สำนักข่าวต่างประเทศรายงานจากกรุงพนมเปญ ประเทศกัมพูชา เมื่อวันที่ 9 พ.ย. ว่าพระบาทสมเด็จพระบรมนาถ นโรดม สีหมุนี เสด็จพระราชดำเนินไปทรงวางพวงมาลาที่อนุสาวรีย์เอกราช หรือ "วิมานเอกราช" ซึ่งเป็นสถาปัตยกรรมที่กัมพูชาก่อสร้างขึ้นเมื่อปี 2501 หรือ 5 ปีหลังการได้รับเอกราชจากฝรั่งเศส เมื่อวันที่ 9 พ.ย. 2496 โดยด้านหลังอนุสาวรีย์เอกราชยังเป็นสถานที่ตั้งของอนุสาวรีย์พระบาทสมเด็จพระนโรดม สีหนุ พระราชบิดาในพระบาทสมเด็จพระบรมนาถ นโรดม สีหมุนี ซึ่งพระองค์ทรงใช้โอกาสนี้วางพวงมาลาถวายราชสักการะพระราชบิดา ซึ่งเสด็จสวรรคตเมื่อวันที่ 15 ต.ค. 2555 ด้วย</p>
      <figure>
        <img src="https://www.dailynews.co.th/admin/upload/20191109/news_aWPisxUNGW121052_533.jpg?v=20191110049?v=9216"/>
      </figure>
      <p><b>สมเด็จฮุน เซน นายกรัฐมนตรีกัมพูชา เฝ้าฯรับเสด็จพระบาทสมเด็จพระบรมนาถ นโรดม สีหมุนี</b><br/> <br/>ขณะที่สมเด็จฮุน เซน นายกรัฐมนตรี และสมาชิกทุกคนในคณะรัฐมนตรี เอกอัครราชทูตและผู้แทนระดับสูงขององค์กรระหว่างประเทศซึ่งมีสำนักงานอยู่ในกัมพูชา ตลอดจนพสกนิกรชาวกัมพูชาจำนวนมาก ร่วมเฝ้าฯเสด็จพระบาทสมเด็จพระบรมนาถ นโรดม สีหมุนี อย่างพร้อมเพรียง</p>
      <figure>
        <img src="https://www.dailynews.co.th/admin/upload/20191109/news_GVnDKXTLaW121110_533.jpg?v=20191110049?v=7181"/>
      </figure>
      <p><b>พระบาทสมเด็จพระบรมนาถ นโรดม สีหมุนี ทรงโบกระหัตถ์ให้พสกนิกร หลังทรงวางพวงมาลาที่อนุสาวรีย์เอกราช</b><br/> <br/>อย่างไรก็ตาม บรรยากาศในเขตใจกลางกรุงพนมเปญแตกต่างอย่างสิ้นเชิงจากบรรยากาศที่ท่าอากาศยานนานาชาติพนมเปญ และจุดผ่านแดนถาวรปอยเปตซึ่งอยู่ติดกับจุดผ่านแดนถาวรบ้านคลองลึก ที่อำเภออรัญประเทศ ในจังหวัดสระแก้ว ท่ามกลางการตรึงกำลังทั้งทหารและตำรวจมากกว่า 20,000 นาย พร้อมทั้งมีการตรวจเอกสารและสอบปากคำพลเมืองกัมพูชา "อย่างละเอียด" โดยเจ้าหน้าที่เปิดเส้นทางให้ผ่านเฉพาะนักท่องเที่ยวและผู้ที่มีเอกสารแสดงอย่างชัดเจนว่าเดินทางข้ามพรมแดนเพื่อการทำงานเท่านั้น แต่การปรากฏตัวของเจ้าหน้าที่ในเครื่องแบบพร้อมยานยนต์หุ้มเกราะจำนวนมาก ส่งผลให้ธุรกิจในบริเวณนั้นทยอยปิดให้บริการชั่วคราวโดยอัตโนมัติ ส่วนใหญ่ให้เหตุผลว่า "เพื่อประเมินสถานการณ์"<br/> </p>
      <figure>
        <iframe data-src="https://twitter.com/voakhmer/status/1193036755290611713?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191109/news_GSBBZRZtrw121128_533.jpg?v=20191110049?v=9390"/>
      </figure>
      <p><b>นายสม รังสี<br/></b> </p>
      <figure>
        <iframe data-src="https://twitter.com/RainsySam/status/1193028260776599552?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/sochua_mu/status/1193026308294377472?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/voakhmer/status/1192955484392869888?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ บรรยากาศตึงเครียดตามจุดผ่านแดนระหว่างประเทศของกัมพูชาเกิดขึ้นหลังนายสม รังสี คู่ปรับทางการเมืองคนสำคัญของสมเด็จฮุน เซน สามารถโดยสารเที่ยวบินออกจากกรุงปารีสได้ เมื่อคืนวันศุกร์ที่ผ่านมา โดยยังคงไม่เปิดเผยจุดหมายปลายทาง "ในเอเชีย" แต่ยืนยันว่าจะไปปรากฏตัวที่กัมพูชาภายในวันเสาร์ที่ 9 พ.ย. นี้ ส่วนนางมู ซกฮัว คนสนิทของนายสม รังสี ซึ่งอยู่ที่มาเลเซีย โดยเธอได้รับการปล่อยตัวเมื่อวันพฤหัสบดีที่ผ่านมา หลังถูกกักตัวอยู่ที่สำนักงานตรวจคนเข้าเมืองของท่าอากาศยานนานาชาติกัวลาลัมเปอร์นานถึง 24 ชั่วโมง และรัฐบาลมาเลเซียอนุญาตให้เธออยู่ในประเทศถึงวันอังคารที่ 12 พ.ย. นี้ กล่าวว่านายสม รังสี และคณะจะพยายาม "เข้าใกล้พรมแดนกัมพูชาให้มากที่สุดเท่าที่จะเป็นไปได้".<br/><br/><b>เครดิตภาพ : REUTERS, AFP</b><br/>   </p>
    </article>
  </body>
</html>