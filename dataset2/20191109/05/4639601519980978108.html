<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/opinions/i-casual-sygklisi-tis-galazias-ko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T05:15:11+00:00"/>
    <meta property="og:title" content="Η casual σύγκληση της γαλάζιας ΚΟ"/>
    <meta property="og:description" content="Αυτή η... casual, άνευ γραβάτας, συνεδρίαση της Κοινοβουλευτικής Ομάδας της ΝΔ, σε ξενοδοχείο στο Καβούρι (παρά θίν' αλός) με γέμισε απορίες. Για ποιον λόγο γίνεται αυτή η συνεδρίαση;"/>
  </head>
  <body>
    <article>
      <h1>Η casual σύγκληση της γαλάζιας ΚΟ</h1>
      <h2>Αυτή η… casual, άνευ γραβάτας, συνεδρίαση της Κοινοβουλευτικής Ομάδας της ΝΔ, σε ξενοδοχείο στο Καβούρι (παρά θίν’ αλός) με γέμισε απορίες. Για ποιον λόγο γίνεται αυτή η συνεδρίαση;</h2>
      <address><time datetime="2019-11-09T05:15:11+00:00">09 Nov 2019, 05:15</time> by <a rel="author">ΒΗΜΑτοδότης</a></address>
      <p>Αυτή η… casual, άνευ γραβάτας, συνεδρίαση της Κοινοβουλευτικής Ομάδας της ΝΔ, σε ξενοδοχείο στο Καβούρι (παρά θίν’ αλός) με γέμισε απορίες. Για ποιον λόγο γίνεται αυτή η συνεδρίαση; Για να δοθεί ο λόγος στους βουλευτές, με πληροφορούν αρμοδίως. Γιατί (ξαναρώτησα) οι βουλευτές δεν μιλούν; Αυτή τη φορά θα έχουν την ευκαιρία να πουν τα πράγματα όπως τα ζουν στις εκλογικές τους περιφέρειες, μου απάντησε ο γραμματέας της Κοινοβουλευτικής Ομάδας <b>Στ. Καλαφάτης </b>(φωτογραφία). Το ερώτημα όμως είναι εάν οι βουλευτές έχουν αιτήματα, προτάσεις ή ακόμα και γκρίνια. Και εδώ σας έχω ρεπορτάζ.</p>
      <h3>***</h3>
      <p>Πρώτα απ’ όλα (ας μου επιτραπεί η έκφραση) <i>«γκρινιάζουν» </i>επειδή δεν εισακούονται από τους… υπουργούς. Μάλιστα εις εκ των βουλευτών της περιφέρειας μου είπε ότι εδώ και δύο μήνες έχει υποβάλει γραπτή αίτηση(!) για να συναντηθεί με υπουργό (ανέφερε και το όνομά του), αλλά ο υπουργός δεν απάντησε. Τον βρήκε κάποια στιγμή στη Βουλή και του επαναδιατύπωσε και προφορικώς το αίτημά του, αλλά πάλι δεν πήρε απάντηση. Συνεπώς οι γαλάζιοι  βουλευτές θα ζητήσουν να έχουν καλύτερη αντιμετώπιση από τους υπουργούς.</p>
      <p>
        <a href="https://www.in.gr/2019/11/08/greece/kraygi-agonias-apo-foitites-tou-oikonomikou-panepistimiou-katastasi-exei-ksefygei-fovomaste/">Κραυγή αγωνίας από φοιτητές της ΑΣΟΕΕ : «Η κατάσταση έχει ξεφύγει, φοβόμαστε»</a>
      </p>
      <h3>***</h3>
      <p>Υπάρχουν και άλλα θέματα βεβαίως αλλά αυτό που θα κυριαρχήσει στη συνεδρίαση της ΚΟ της ΝΔ δεν θα είναι άλλο από το Προσφυγικό. Μέγα θέμα για το οποίο οι βουλευτές της περιφέρειας της ΝΔ θα πρέπει να πάρουν θέση έναντι των ψηφοφόρων τους. Τους βουλευτές, στο Καβούρι, θα ενημερώσει ο <b>Μιχάλης Χρυσοχοΐδης</b>. Και κάτι ακόμα: Στο Μέγαρο Μαξίμου υπάρχει η εκτίμηση ότι, παρά τις αρχικές καθυστερήσεις και τα προβλήματα που δημιούργησε η αύξηση των ροών από τα τουρκικά παράλια, η κατάσταση είναι ανατρέψιμη και τους επόμενους μήνες θα υπάρξουν απτά, θετικά αποτελέσματα.</p>
      <h3>***</h3>
      <p>
        <b>Εσύ, πόσες περιοδείες έκανες;</b>
      </p>
      <p>Και ενώ συγκαλείται Κοινοβουλευτική Ομάδα ειδικά για να δοθεί λόγος στους βουλευτές, μαθαίνω ότι ανάμεσα στους γαλάζιους βουλευτές κυκλοφορεί ένα ερωτηματολόγιο. Το υπογράφει ο γραμματέας της ΚΟ Στ. Καλαφάτης, ο οποίος ζητεί από τους βουλευτές κάθε 15 ημέρες να ενημερώνουν το κόμμα <i>«σχετικά με τις δράσεις, τις πρωτοβουλίες και την προώθηση θεμάτων και ζητημάτων που αφορούν την πορεία τους»</i>. Εως εδώ καλά, μπορεί να πείτε. Ακολουθούν όμως και άλλα.</p>
      <h3>***</h3>
      <p>Ζητείται από τους γαλάζιους βουλευτές ενημέρωση για τις επαφές που έχουν κάνει με φορείς, με κοινωνικές ομάδες και με οργανισμούς. Επιπλέον, ζητείται από αυτούς να  ενημερώνουν το κόμμα κάθε 15 ημέρες για τις περιοδείες που έχουν πραγματοποιήσει και τα πολιτικά συμπεράσματα που έχουν προκύψει από αυτές. Γιατί όμως όλα αυτά;</p>
      <h3>***</h3>
      <p>Ο γραμματέας της ΚΟ δίνει τη δική του εξήγηση: «<i>Η τακτική ενημέρωση από πλευράς των βουλευτών θα δώσει την ευκαιρία στην κυβέρνηση αφενός να έχει μια εικόνα για το τι συμβαίνει σε κάθε περιφέρεια σε πραγματικό χρόνο και αφετέρου να προβαίνει σε πολιτικές που δίνουν λύση σε προβλήματα που απασχολούν την περιφέρειά τους»</i>. Κάθε 15 ημέρες λοιπόν οι βουλευτές θα πρέπει να γράφουν μια έκθεση για το τι έχουν κάνει και να την αποστέλλουν αρμοδίως στο κόμμα.</p>
      <h3>***</h3>
      <p>
        <b>Υφυπουργοί μαθητούδια</b>
      </p>
      <p>Στα… θρανία θα πρέπει να αισθάνθηκαν ότι βρέθηκαν οι υφυπουργοί Οικονομικών <b>Απόστολος Βεσυρόπουλος</b>, <b>Γιώργος Ζαββός </b>και <b>Θόδωρος Σκυλακάκης</b>, στο πλαίσιο ενός είδους«φροντιστηρίου» που τους έγινε το μεσημέρι της Πέμπτης στο υπουργείο Οικονομικών για το φορολογικό νομοσχέδιο. Η «εκπαιδευτικός» τους στο φροντιστήριο αυτό ήταν η <b>Γεωργία Μπέη, </b>η νομική σύμβουλος του υπουργού Οικονομικών <b>Χρήστου Σταϊκούρα, </b>η οποία στο παρελθόν είχε διατελέσει και επικεφαλής του νομικού γραφείου του <b>Γιάννη Στουρνάρα.</b></p>
      <h3>***</h3>
      <p>Οπως πληροφορούμαι, η κυρία Μπέη ενημέρωσε αναλυτικά τους υφυπουργούς για το περιεχόμενο του 33 σελίδων του φορολογικού νομοσχεδίου και στο τέλος τους ζήτησε να στείλουν γραπτώς τις όποιες επισημάνσεις τους, ώστε να ενσωματωθούν στην τελική μορφή του σχεδίου νόμου πριν αυτό μπει σε διαβούλευση. Η ενημέρωση της κυρίας Μπέη έγινε παρουσία του <b>Γιώργου Μυλωνογιάννη</b>, του συμβούλου του πρωθυπουργού <b>Κυριάκου Μητσοτάκη </b>για φορολογικά θέματα, ο οποίος είναι και εκ των συντακτών του φορολογικού νομοσχεδίου.</p>
      <h3>***</h3>
      <p>
        <b>Η επανάσταση στην ΕΡΤ</b>
      </p>
      <p>Μου έκανε εντύπωση ο διάλογος (στους διαδρόμους της Βουλής) ανάμεσα στον Πρόεδρο της Βουλής <b>Κώστα Τασούλα </b>και στον πρόεδρο της ΕΡΤ <b>Κωνσταντίνο Ζούλα</b>, στο περιθώριο της λαμπρής τελετής για τα 200 χρόνια από την ελληνική Επανάσταση: <i>«Θα πολιτευτείς;»</i> ρώτησε ο ένας Πρόεδρος (της Βουλής) τον άλλον πρόεδρο (της ΕΡΤ), για να λάβει την απάντηση: <i>«Οχι ακόμα»</i>. Αργότερα μου εξήγησαν ότι είναι ένα παιχνίδι που παίζεται μεταξύ τους, εδώ και χρόνια. Ποιο; Αυτό με το «εάν θα πολιτευτείς ή όχι». Εν πάση περιπτώσει, άλλα είναι τα ζητήματα που ήθελε να θίξει ο κ. Ζούλας στους συνομιλητές του, εκείνο το μεσημέρι στη Βουλή…</p>
      <h3>***</h3>
      <p>Αισθανόταν, όπως έλεγε, υπερήφανος επειδή άρχισε τις διαπραγματεύσεις για τις συλλογικές συμβάσεις της ΕΡΤ χωρίς να αναμείξει την ΠΟΣΠΕΡΤ. Οι διαπραγματεύσεις γίνονται, είπε, με τρία συνδικαλιστικά σωματεία εκτός της ΠΟΣΠΕΡΤ. Ρωτήθηκε όμως και για την <b>Ολγα Τρέμη</b>, επιβεβαιώνοντας ότι θα παρουσιάζει (κατά πάσα πιθανότητα από το τέλος του μήνα) μια εκπομπή, μαζί με τρεις άλλους και ότι η εκπομπή αυτή θα είναι εξωτερική παραγωγή. Οσον αφορά την αμοιβή της κυρίας Τρέμη δεν μου επιτρέπεται να πω (καθότι είναι θέμα προσωπικών δεδομένων), αλλά ο κ. Ζούλας με διαβεβαίωσε ότι δεν είναι μεγάλη. Οχι, για το μνημείο πεσόντων της ΕΡΤ (και τι θα απογίνει) δεν ρωτήθηκε.</p>
      <h3>***</h3>
      <p>
        <b>Σύσκεψη για να ξεπεραστούν τα εσωκομματικά</b>
      </p>
      <p>Ευρεία σύσκεψη με τη συμμετοχή κορυφαίων στελεχών του κόμματος αλλά και των στενών της συνεργατών συγκαλεί τη Δευτέρα η <b>Φώφη Γεννηματά. </b>Οχι, το κύριο μενού δεν είναι η κομματική ατζέντα αλλά το ακριβώς αντίθετο, η ανάληψη πρωτοβουλιών που θα οδηγήσουν στο ξεπέρασμα της άχαρης και διαλυτικής συζήτησης για τα εσωκομματικά. Μαθαίνω ότι υπάρχουν αρκετές σκέψεις αλλά η πρωτοβουλία που αναμένεται να αναληφθεί άμεσα αφορά το Μεταναστευτικό. Είναι ένα μέτωπο στο οποίο είτε λόγω ιδεοληψίας όπως στην περίπτωση του ΣΥΡΙΖΑ είτε λόγω της ύπαρξης ακραίων φωνών στο κόμμα και στη βάση της ΝΔ το Κίνημα Αλλαγής μπορεί να εμφανιστεί ως υπεύθυνη πολιτική δύναμη. Βέβαια τα πράγματα δεν είναι τόσο απλά. Οι λύσεις στο ζήτημα αυτό δεν είναι εύκολες.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>