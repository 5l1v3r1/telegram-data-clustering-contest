<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/09/economy/forologika/ti-allazei-se-ilektronikes-apodeikseis-forous-kai-aforologito/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-09T05:45:57+00:00"/>
    <meta property="og:title" content="Τι αλλάζει σε ηλεκτρονικές αποδείξεις, φόρους και αφορολόγητο"/>
    <meta property="og:description" content="Μείωση του ορίου στα 300 ευρώ από 500 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται αποκλειστικά με ηλεκτρονικές συναλλαγές."/>
  </head>
  <body>
    <article>
      <h6 class="kicker">«Σκούπα»</h6>
      <h1>Τι αλλάζει σε ηλεκτρονικές αποδείξεις, φόρους και αφορολόγητο</h1>
      <h2>Μείωση του ορίου στα 300 ευρώ από 500 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται αποκλειστικά με ηλεκτρονικές συναλλαγές.</h2>
      <address><time datetime="2019-11-09T05:45:57+00:00">09 Nov 2019, 05:45</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Μείωση του ορίου των συναλλαγών με μετρητά στα 300 ευρώ από 500 ευρώ και κούρεμα του ορίου των απαιτούμενων e-αποδείξεων στο 20% από 30% επί του πραγματικού εισοδήματος για τους φορολογουμένους οι οποίοι διαθέτουν πάνω από το 60% του εισοδήματός τους για την πληρωμή φόρου εισοδήματος και ΕΝΦΙΑ, και για την εξόφληση δανειακών υποχρεώσεων και ενοίκια προβλέπει το νέο φορολογικό νομοσχέδιο. Με αλλαγές της τελευταίας στιγμής, ειδικά στη διάταξη που αφορά τις ηλεκτρονικές συναλλαγές, το νομοσχέδιο που τέθηκε αργά χθες το βράδυ για δημόσια διαβούλευση, η οποία θα διαρκέσει έως τις 14 Νοεμβρίου, προβλέπει μεταξύ άλλων:</p>
      <p><b>1. </b>Μείωση του ορίου στα 300 ευρώ από 500 ευρώ για τις συναλλαγές με μετρητά. Οι αγορές άνω των 300 ευρώ πρέπει να πραγματοποιούνται αποκλειστικά με ηλεκτρονικές συναλλαγές.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις: Πληρώνεις με κάρτα και παίρνεις επιστροφή… μετρητά</a>
      </p>
      <p><b>2. </b>Μισθωτοί, συνταξιούχοι, ελεύθεροι επαγγελματίες και εισοδηματίες θα πρέπει να πραγματοποιούν δαπάνες ίσες με το 30% του πραγματικού τους εισοδήματος με ηλεκτρονικά μέσα, με ποινή 22% επί της διαφοράς. Για τον υπολογισμό του 30% λαμβάνεται υπόψη το πραγματικό εισόδημα του φορολογουμένου, αλλά δεν περιλαμβάνεται το ποσό της εισφοράς αλληλεγγύης. Σε περίπτωση που έχουν πραγματοποιηθεί δαπάνες που αφορούν καταβολές φόρου εισοδήματος φυσικών προσώπων και ΕΝΦΙΑ, δανειακές υποχρεώσεις προς χρηματοπιστωτικά ιδρύματα και ενοίκια, οι οποίες υπερβαίνουν το 60% του πραγματικού εισοδήματος, το απαιτούμενο ποσοστό δαπανών περιορίζεται από το 30% στο 20%. Το όριο των δαπανών περιορίζεται στις 5.000 ευρώ για τους φορολογουμένους με κατασχεμένους λογαριασμούς. Ακόμα προβλέπονται εξαιρέσεις για φορολογουμένους που έχουν αντικειμενικές δυσκολίες χρήσης ηλεκτρονικών μέσων πληρωμής όπως φορολογουμένους ηλικίας 70 ετών και άνω, άτομα με αναπηρία, κατοίκους μικρών χωριών και νησιών.</p>
      <p><b>3.</b> Μείωση του συντελεστή φορολογίας των επιχειρήσεων από το 28% στο 24% για το 2019.</p>
      <p><b>4.</b> Θεσπίζεται νέα φορολογική κλίμακα για τα εισοδήματα που αποκτώνται από την 1η Ιανουαρίου 2020. Ο πρώτος συντελεστής μειώνεται από το 22% στο 9% για το τμήμα του εισοδήματος έως τις 10.000 ευρώ. Διατηρείται ο συντελεστής 22% για το τμήμα του εισοδήματος από τα 10.000 έως τα 20.000 ευρώ, ενώ μειώνεται στο 28% ο συντελεστής για τα εισοδήματα από 20.000 έως 30.000 ευρώ, στο 36% για εισοδήματα από 30.000 έως 40.000 ευρώ και ο ανώτατος συντελεστής διαμορφώνεται στο 44% για υψηλότερα εισοδήματα άνω των 40.000 ευρώ.</p>
      <p><b>5. </b>Το αφορολόγητο όριο διατηρείται στα 8.636 ευρώ και αυξάνεται στα 9.000 ευρώ για όσους έχουν 1 παιδί, τα 10.000 ευρώ για φορολογουμένους με δύο παιδιά, 11.000 ευρώ για τρία παιδιά, 12.000 ευρώ για φορολογουμένους με τέσσερα παιδιά. 13.000 ευρώ για όσους έχουν πέντε παιδιά, 14.000 ευρώ για τους φορολογουμένους με πέντε παιδιά.</p>
      <p><b>6. </b>Φορολογικός συντελεστής 10% για τα αγροτικά συνεταιριστικά σχήματα.</p>
      <p><b>7. </b>Μείωση της προκαταβολής φόρου εισοδήματος στο 95% του φόρου που προκύπτει για τα νομικά πρόσωπα (για το 2018).</p>
      <p><b>8.</b> Φορολογικά κίνητρα σε όσους μεταφέρουν τη φορολογική τους κατοικία στην Ελλάδα. Προβλέπεται φόρος κατ' αποκοπή, ανεξαρτήτως του ύψους εισοδήματος που αποκτήθηκε στην αλλοδαπή, ποσού 100.000 ευρώ για κάθε φορολογικό έτος αλλά υπό προϋποθέσεις.</p>
      <p><b>9. </b>Απαλλαγή από την εισφορά αλληλεγγύης όλων των ΑμεΑ με ποσοστό αναπηρίας άνω του 80% ανεξαρτήτως της μορφής της αναπηρίας.</p>
      <p><b>10. </b>Νέα πάγια ρύθμιση για την εξόφληση οφειλών σε 24 ή 48 μηνιαίες δόσεις.</p>
      <p><b>10. </b>Μείωση του ΦΠΑ για τα βρεφικά είδη, παιδικά καθίσματα και κράνη από το 24% που είναι σήμερα στον μειωμένο συντελεστή 13%.</p>
      <p><b>11. </b>Μειώνεται ο συντελεστής φορολόγησης των μερισμάτων από 10% σε 5%.</p>
      <p><b>12. </b>Απαλλαγή από τον φόρο εισοδήματος και την εισφορά αλληλεγγύης των τόκων εταιρικών ομολόγων εισηγμένων σε οργανωμένη αγορά.</p>
      <p><b>13.</b> Αναστέλλεται ο ΦΠΑ στις οικοδομές με άδεια από 1-1-2006 και εφεξής και του φόρου υπεραξίας στη μεταβίβαση ακινήτων.</p>
      <p><b>14. </b>Χορήγηση έκπτωσης φόρου 40% για εργασίες ενεργειακής και αισθητικής αναβάθμισης ακινήτων.</p>
      <p>
        <a href="https://www.tanea.gr/2019/11/07/greece/pateras-20xronou-naytikou-pou-einai-to-paidi-mou-mporei-na-mou-pei-kapoios/">Πατέρας 20χρονου ναυτικού : «Πού είναι το παιδί μου, μπορεί να μου πει κάποιος;»</a>
      </p>
    </article>
  </body>
</html>