<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/ikinci-dogumunuzu-borclanabilirsiniz-2217864"/>
    <meta property="og:site_name" content="Posta"/>
    <meta property="article:published_time" content="2019-11-09T05:01:15+00:00"/>
    <meta property="og:title" content="İkinci doğumunuzu borçlanabilirsiniz"/>
    <meta property="og:description" content="Soru: 10 Ocak 1972 doğumluyum. SSK başlangıç tarihim 1 Ağustos 1999. Toplam 2792 gün prim ödemem var. Biri 1990 diğeri 2004’te olmak üzere iki doğumum var."/>
  </head>
  <body>
    <article>
      <h1>İkinci doğumunuzu borçlanabilirsiniz</h1>
      <address><time datetime="2019-11-09T05:01:15+00:00">09 Nov 2019, 05:01</time> by <a rel="author">Ekrem Sarısu</a></address>
      <p><b>Soru: </b>10 Ocak 1972 doğumluyum. SSK başlangıç tarihim 1 Ağustos 1999. Toplam 2792 gün prim ödemem var. Biri 1990 diğeri 2004’te olmak üzere iki doğumum var. Ne zaman emekli olurum? EYT çıkarsa faydalanabilir miyim? ● Esengül ORUÇ</p>
      <p><b>Cevap:</b> Emekli olmak için 20 yıl sigortalılık süresi, 5975 gün prim ödeme ve 56 yaş şartlarına tabisiniz. İlk doğumunuz sigorta başlangıcından önce olduğundan borçlanma hakkınız yok. İkinci doğumunuzdan sonraki iki yılda prim ödenmeyen günleri borçlanma hakkınız var.</p>
      <p>Söz konusu iki yılda prim ödemeniz olmadığını varsayarsak, doğum borçlanmasıyla 720 gün kazanabilirsiniz. Borçlanma dışında 2463 gün daha prim ödeyerek priminizi 5975 güne tamamlamanız şartıyla, 56 yaşınızı dolduracağınız tarihte emekli olabilirsiniz.</p>
      <p>Ayrıca 808 gün daha prim ödeyerek priminizi 3600 güne tamamlamanız şartıyla, 58 yaşınızı dolduracağınız tarihte emekli olmanız da mümkün. Prim şartını sağlayamadığınız için çıkacak bir emeklilikte yaşa takılanlar (EYT) yasasından yararlanamazsınız.</p>
      <p>Ancak bunun çok da önemi yok. Çünkü Maliye Bakanı gündemlerinde EYT olmadığını açıkladığından, EYT beklememek gerekiyor.</p>
      <p>
        <b>BAŞLANGICINIZ 23 MAYIS’TAN ÖNCEYSE 54, SONRAYSA 55 YAŞA TABİNİZ</b>
      </p>
      <p><b>Soru: </b>1974 doğumluyum. 1998’de sigortalı oldum ve 12 sene prim ödemem var. Ne zaman emekli olabilirim? ● Ayşe HİMMETOĞLU</p>
      <p><b>Cevap: </b>1655 gün daha prim ödeyerek toplam priminizi 5975 güne tamamlamanız şartıyla, sigorta başlangıcınız 23 Mayıs’tan önceki bir tarihse 54 yaşınızı, sonraki bir tarih ise 55 yaşınızı doldurduğunuzda emekli olabilirsiniz.</p>
      <p>
        <b>EMEKLİLİK PRİMİ ÖDENMEDİĞİNDEN ÇIRAK SİGORTASI BAŞLANGIÇ SAYILMIYOR</b>
      </p>
      <p><b>Soru: </b>1976 doğumluyum. İlk sigorta girişim çırakken 1993’te oldu. Adıma ilk prim ödenen sigorta giriş tarihim de 15 Ocak 1998. Askerliğimi 1996’da 550 gün olarak yaptım. Kaç yaşında ve hangi yılda emekli olurum? ● Özcan ALTINBOĞA</p>
      <p><b>Cevap:</b> Çırak sigortasında emeklilik primi ödenmediğinden, emeklilik açısından sigorta başlangıcı sayılmıyor. Askerlik sürenizin 8 ayını borçlanmanız halinde, emekli olmak için 25 yıl sigortalılık süresi, 5825 gün prim ödeme ve 56 yaş şartlarına tabi olursunuz. 5825 gün prim ödemiş olmanız şartıyla 56 yaşınızı dolduracağınız tarihte emekli olabilirsiniz.</p>
      <p>
        <b>58 YAŞINIZI BİTİRMELİSİNİZ</b>
      </p>
      <p><b>Soru: </b>1982 doğumluyum. Sigorta başlangıç tarihim 13 Mart 1999. Acaba ne zaman emekli olurum? ● Selim SÖNMEZ</p>
      <p><b>Cevap: </b>Emekli olmak için 25 yıl sigortalılık süresi, 5975 gün prim ödeme ve 58 yaş şartlarına tabisiniz. 5975 gün prim ödemiş olmanız şartıyla, 58 yaşınızı dolduracağınız tarihte emekli olabilirsiniz.</p>
      <p>Ayrıca 3600 gün prim ödemiş olmanız şartıyla, 60 yaşınızı dolduracağınız tarihte emekli olmanız da mümkün (15 yıl sigortalılık süresi, 3600 gün prim ödeme ve 60 yaş şartlarına tabi olarak).</p>
      <p>
        <b>475 GÜN PRİME İHTİYACINIZ VAR</b>
      </p>
      <p><b>Soru:</b> 27 Nisan 1971 doğumluyum. SSK giriş tarihim 1 Ağustos 1987. Toplam 4750 gün prim ödemem var. Ne zaman emekli olurum? ● Yeliz İYGÜ</p>
      <p><b>Cevap:</b> Girişinizde adınıza prim ödemesi varsa, emekli olmak için 20 yıl sigortalılık süresi, 5225 gün prim ödeme ve 44 yaş şartlarına tabisiniz. 475 gün daha prim ödeyerek priminizi 5225’e tamamlayacağınız tarihte emekli olabilirsiniz.</p>
      <p>
        <b>770 GÜN DAHA PRİM ÖDEMELİSİNİZ</b>
      </p>
      <p><b>SORU:</b> 19 Eylül 1963 doğumluyum. SSK başlangıç tarihim 1 Ekim 1987. Toplam 2830 gün prim ödemem bulunuyor. Bir de çocuğum var. İşten en son çıkış tarihim 28 Aralık 2013. Acaba ne zaman emekli olabilirim? ● Yazgülü ŞENOL</p>
      <p><b>CEVAP:</b> Yaş haddinden emekli olmak için 15 yıl sigortalılık süresi, 3600 gün prim ödeme ve 58 yaş şartlarına tabisiniz. 770 gün daha prim ödeyerek toplam priminizi 3600 güne tamamlayacağınız tarihte emekli olabilirsiniz.</p>
      <p>Doğumunuz sigorta başlangıç tarihinden sonraysa, doğum sonrasındaki iki yılda prim ödemediğiniz günleri borçlanma hakkınız var.</p>
      <p>Doğumunuzun sigorta başlangıcınızdan sonra olduğunu ve doğum tarihinden sonraki iki yıl içinde prim ödemediğinizi varsayarsak, doğum borçlanmasıyla 720 gün kazanabilirsiniz. Doğum borçlanmasından sonra 50 gün daha prim ödeyerek priminizi 3600 güne tamamlamanız şartıyla, 58 yaşınızı dolduracağınız 19 Eylül 2021 tarihinde emekli olabilirsiniz.</p>
      <p>
        <b>800 GÜN DAHA PRİM ÖDEYİP 60 YAŞI DOLDURMALISINIZ</b>
      </p>
      <p><b>Soru: </b>18 Mayıs 1968 doğumluyum. Sigorta girişim Şubat 1989’da oldu. 2800 gün prim ödemem var. Nasıl emekli olurum? ● Dursun ÖZDER</p>
      <p><b>Cevap: </b>2650 gün daha prim ödeyerek priminizi 5450 güne tamamlayacağınız tarihte emekli olabilirsiniz. Ayrıca, 800 gün daha prim ödeyerek toplam priminizi 3600 güne tamamlamanız şartıyla, 60 yaşınızı dolduracağınız tarihte emekli olmanız da mümkün.</p>
    </article>
  </body>
</html>