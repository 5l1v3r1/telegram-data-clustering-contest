<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/spillo-il-declino-della-germania-e-la-scelta-sbagliata-dellitalia/1947223/"/>
    <meta property="og:site_name" content="IlSussidiario"/>
    <meta property="article:published_time" content="2019-11-09T05:05:02+00:00"/>
    <meta property="og:title" content="SPILLO/ Il declino della Germania e la scelta sbagliata dell’Italia"/>
    <meta property="og:description" content="Quello a cui assistiamo in questi mesi non è un episodio più o meno passeggero dell'economia tedesca, ma l'inizio di un declino strutturale"/>
  </head>
  <body>
    <article>
      <h1>SPILLO/ Il declino della Germania e la scelta sbagliata dell’Italia</h1>
      <h2>Quello a cui assistiamo in questi mesi non è un episodio più o meno passeggero dell’economia tedesca, ma l’inizio di un declino strutturale</h2>
      <address><time datetime="2019-11-09T05:05:02+00:00">09 Nov 2019, 05:05</time> by <a rel="author" href="https://www.ilsussidiario.net/autori/paolo-annoni/" target="_blank">Paolo Annoni</a></address>
      <p>In questa fase di “ricomposizione” dell’Europa e dei suoi rapporti con Stati Uniti e Cina è inevitabile cercare di capire quale sia la situazione della Germania. Il rallentamento tedesco di questi ultimi trimestri è molto pronunciato e questa non è una buona notizia anche per pezzi importanti del nostro sistema industriale. L’equivoco più comune è quello di minimizzare la portata di questo fenomeno spiegandolo come una crisi “momentanea” dovuta alle particolari condizioni dell’economia globale. La <i>trade war</i>, che prima o poi finirà, l’economia globale, che prima o poi ripartirà, alla fine faranno terminare anche i problemi della Germania che tornerà quel campione assoluto di export e disciplina fiscale che abbiamo conosciuto negli ultimi due decenni. Invece non è questo lo scenario.</p>
      <p>La Cina non ha più bisogno delle esportazioni tedesche e tanti indicatori suggeriscono che Pechino abbia imparato a fare quello che prima importava da Berlino. Nessun Paese come la Germania ha scommesso nell’ultimo decennio sulle esportazioni verso la Cina. L’industria auto, il gioiello del sistema industriale tedesco, è entrata in una fase di profonda trasformazione che riguarda anche profondi cambiamenti nella mobilità delle persone; le regole che impongono un’obsolescenza artificiale non cambiano i trend veri. Non solo la guerra commerciale, ma è la manifattura in generale che oggi si basa su catene più corte e più vicine al consumatore; sono due cambiamenti che mettono in difficoltà gli esportatori. Quello a cui assistiamo in questi mesi non è un episodio più o meno passeggero dell’economia tedesca, ma l’inizio di un declino strutturale o quanto meno di un cambio di paradigma strutturale in cui la Germania tutta esportazioni e disciplina fiscale entra in crisi e ci rimane per molti anni.</p>
      <p>Aggiungiamo che il peso geopolitico tedesco è minimo con un esercito e una spesa per la difesa che non sono neanche minimamente all’altezza della sua attuale potenza economica. La potenza “geopolitica tedesca” si è sostanzialmente espressa contro i suoi partner europei e in primis l’Italia che nel 2011 ha subito il costo del mantenimento di un modello, quello delle esportazioni con valuta artificialmente bassa e zero stimolo fiscale, che è entrato in crisi già con Lehman. Angela Merkel è stata raccontata con toni entusiastici, ma non siamo così sicuri che i toni saranno gli stessi tra dieci o venti anni. Se la crisi tedesca è strutturale le conseguenze politiche potrebbero essere traumatiche sia in Germania che in Europa.</p>
      <p>Oggi è Macron che parla per conto dell’Europa, forte di un modello che è, in un certo senso, l’opposto di quello tedesco. Alla Germania ovviamente non fa piacere, ma è del tutto possibile che la crisi tedesca non migliori la situazione.</p>
      <p>Oggi la Germania <a href="https://www.ilsussidiario.net/news/spy-finanza-la-mano-tesa-della-germania-allitalia-per-sfidare-la-francia/1946475/">avanza la proposta </a>di unione bancaria e ci dovremmo chiedere quanto questo slancio possa sopravvivere a una politica, tedesca, che si incattivisce e che non sembra segnalare una grande volontà di condivisione. L’Europa come la conosciamo è morta tra il 2008 e il 2012 quando ha risposto alla crisi Lehman con quella “selettiva” e assurda dei debiti sovrani che ha garantito al modello un po’ di vita. Tralasciamo per carità di patria le decisioni della Bce del 2008.</p>
      <p>L’Italia è oggi in crisi irreversibile e può solo scegliere il male minore che significa scegliere chi nella prossima crisi certa, la cui unica incertezza è la durata, possa avere più bisogno di noi. Il problema vero è che oggi siamo radioattivi per tutti e soprattutto siamo inaffidabili: dall’Ilva fino ad alleanze secolari buttate alle ortiche per abbracci mortali con i nostri nemici naturali o dittature che ci concepiscono come mero mercato di sbocco. <a href="https://www.ilsussidiario.net/news/ilva-whirlpool-e-plastic-tax-cosi-il-governo-fa-il-gioco-di-cina-e-francia/1946112/">Questo Governo ha scelto Francia e Cina</a>. Rimaniamo perplessi.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/ilva-quel-premier-in-scarp-de-tenis-quarantanni-dopo-mirafiori/1947426/"/>
        <a href="https://www.ilsussidiario.net/news/made-in-italy-la-strategia-per-salvaguardare-il-cuore-della-nostra-economia/1946893/"/>
        <a href="https://www.ilsussidiario.net/news/spillo-il-new-normal-del-sud-da-cancellare-al-piu-presto/1946855/"/>
        <a href="https://www.ilsussidiario.net/news/finanza-e-politica-le-grandi-manovre-ue-si-fanno-senza-italia/1946913/"/>
        <a href="https://www.ilsussidiario.net/news/ilva-una-lunga-catena-di-errori-e-la-soluzione-finta-di-conte/1947480/"/>
        <a href="https://www.ilsussidiario.net/news/finanza-grecia-e-moneta-le-certezze-che-non-aiutano-la-bce/1947000/"/>
      </related>
    </article>
  </body>
</html>