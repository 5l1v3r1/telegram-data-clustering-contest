<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/09/negativra-rontotta-a-brit-allamados-osztalyzat-kilatasat-a-moodys"/>
    <meta property="og:site_name" content="infostart"/>
    <meta property="article:published_time" content="2019-11-09T05:30:00+00:00"/>
    <meta property="og:title" content="Negatívra rontotta a brit államadós-osztályzat kilátását a Moody's"/>
    <meta property="og:description" content="Leminősítés lehetőségére utaló negatívra rontotta az eddigi stabilról Nagy-Britannia államadós-osztályzatának kilátását a Moodys Investors Service, mindenekelőtt a brit EU-tagság megszűnésének (Brexit) folyamatát kísérő szakpolitikai bénultsággal indokolva a lépést."/>
  </head>
  <body>
    <article>
      <h1>Negatívra rontotta a brit államadós-osztályzat kilátását a Moody's</h1>
      <address><time datetime="2019-11-09T05:30:00+00:00">09 Nov 2019, 05:30</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/11/nekimegy-a-munkaspartnak-farage-brexit-partja"/>
      </related>
      <h3>Leminősítés lehetőségére utaló negatívra rontotta az eddigi stabilról Nagy-Britannia államadós-osztályzatának kilátását a Moody's Investors Service, mindenekelőtt a brit EU-tagság megszűnésének (Brexit) folyamatát kísérő szakpolitikai "bénultsággal" indokolva a lépést.</h3>
      <p>A nemzetközi hitelminősítő péntek éjjel Londonban bejelentette ugyanakkor azt is, hogy megerősíti az elsőrendű, "Aa2" szintű brit szuverén besorolást.</p>
      <p>A Moody's az osztályzati kilátás rontásának indoklásában kiemelte:</p>
      <blockquote>a brexit-korszakot jellemző, növekvő szakpolitikai döntéshozatali tehetetlenség, sőt az időnkénti bénultság mutatja, hogy a brit intézményi keretrendszer hagyományosan kiemelkedő működőképessége és kiszámíthatósága milyen mértékben gyengült.</blockquote>
      <p>Az elmúlt hónapok parlamenti fejleményei feltárták, hogy a törvényalkotók, a szakpolitikai döntéshozók és az adminisztratív testületek képtelenek olyan konszenzusra jutni, amelyre a Brexit-folyamattal kapcsolatos, széles körben elfogadható hozzáállás megteremtéséhez szükség lenne - fogalmaz elemzésében a hitelminősítő.</p>
      <p>A Moody's szerint a brit intézményi erősség eróziójának katalizátora a Brexit, és ez meglátszik egyebek mellett a kormányzati hatékonyság és a jogállamiság világbanki mérőszámainak kismértékű, mégis nagy jelentőségű gyengülésében.</p>
      <p>A cég szerint az intézményrendszer erősségének e hanyatlása strukturális jellegűnek tűnik, és valószínű, hogy a folyamat túlmutat a Brexiten, tekintettel a mélységes társadalmi és politikai megosztottságra.</p>
      <p>A Moody's szerint a költségvetés-politikai környezet romlását az adatok máris egyértelműen jelzik: az ország több évnyi költségvetési konszolidáció után is erősen eladósodott, a hazai össztermékhez (GDP) mért bruttó államadósság-ráta alig csökkent a 2015-ben mért 86,9 százalékos legutóbbi csúcsról, és valószínűtlen, hogy középtávon jelentősebben mérséklődne.</p>
      <p>A hitelminősítő közölte: alapeseti előrejelzése szerint a brit államadósság-ráta a következő 3-4 évben is 85 százalék körül lesz, de megvan a kockázata annak, hogy növekedésnek indul.</p>
      <blockquote>A jelenlegi politikai klímában ugyanis a Moody's nem lát érdemi nyomást adósságcsökkentő célú költségvetési politika meghonosítására, sőt inkább a kiadások növelését célzó nyomás erősödik.</blockquote>
      <p>Mindeközben egyelőre nem világos, hogy e kiadásnöveléseket milyen pótlólagos bevételekből lehetne finanszírozni, a politikailag elfogadható kiadáscsökkentésekre pedig csekély a mozgástér - áll a Moody's elemzésében.</p>
      <p>A hitelminősítő szerint e költségvetési kihívásokat jó eséllyel csak erősíti a vártnál gyengébb gazdasági növekedés.</p>
      <p>A Moody's hangsúlyozza, hogy a Brexitről döntő, 2016 júniusában tartott népszavazás óta a brit üzleti szektor beruházásai reálértéken 1 százalékot meghaladó mértékben visszaestek, jóllehet más fejlett gazdaságokban ugyanezen időszakban nőtt az üzleti beruházások értéke.</p>
      <p>A beruházási aktivitás annak ellenére is gyenge, hogy kedvezők a hitelkondíciók és korlátozott a kapacitástöbblet a brit gazdaságban - áll a Moody's elemzésében.</p>
      <p>A cég szerint valószínűtlen, hogy ebben gyors fordulat történik, mivel nem valószínű az sem, hogy enyhül a Brexitből eredő bizonytalanság a kereskedelmi partnerekhez fűződő jövőbeni viszonyrendszerrel kapcsolatban.</p>
      <p>Az EU-hoz fűződő majdani kereskedelmi kapcsolatok feltételeiről ugyanis a feleknek nehéz és elhúzódó tárgyalásokat kell majd folytatniuk, még akkor is, ha Nagy-Britannia megállapodásos módon, rendezetten lép ki az Európai Unióból, és valószínűtlen az is, hogy az unión kívüli kereskedelmi partnerekkel könnyebb lesz a tárgyalási folyamat - hangsúlyozza elemzésében a Moody's.</p>
      <p>
        <mark>A hitelminősítő szerint mindez sérülékenyebbé teszi a brit gazdaságot a sokkhatásoktól.</mark>
      </p>
      <p>Egy másik nemzetközi hitelminősítő, a Fitch Ratings negatív figyelőlistán tartja az általa "AA" szintre sorolt brit államadós-osztályzatot. A negatív figyelőlista a negatív kilátásnál erőteljesebben utal az osztályzat leminősítésének lehetőségére.</p>
      <p>A Fitch a minap közölte, hogy fenntartja a negatív előjelű megfigyelést, mindenekelőtt a Brexit-bizonytalanságból eredő járulékos gazdasági károk miatt.</p>
      <p>A cég szintén kiemelte ezek között az üzleti beruházások zuhanását, idézve a Brit Iparszövetség (CBI) legutóbbi felmérését, amely szerint a brit feldolgozószektor beruházási hajlandósága a tíz évvel ezelőtti globális pénzügyi válság óta nem tapasztalt mélységbe süllyedt.</p>
      <p>A Fitch mindezek alapján 1,5 százalékról 1,2 százalékra rontotta a brit gazdaság jövő évi növekedésére adott előrejelzését.</p>
      <p>
        <i>Nyitókép: Pixabay</i>
      </p>
    </article>
  </body>
</html>