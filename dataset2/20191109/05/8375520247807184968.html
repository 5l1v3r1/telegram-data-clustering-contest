<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/slugi-narodu-zjizdili-na-liniyu-rozvedennya-viysk-i-rozkazali-shcho-jih-poraduvalo-638682.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T05:45:00+00:00"/>
    <meta property="og:title" content="«Слуги народу» з’їздили на лінію розведення військ і розказали, що їх порадувало"/>
    <meta property="og:description" content="Мар’яна Безугла: загальний настрій місцевих жителів - від нейтрального до позитивного, і це радує"/>
  </head>
  <body>
    <article>
      <h1>«Слуги народу» з’їздили на лінію розведення військ і розказали, що їх порадувало</h1>
      <address>
        <time datetime="2019-11-09T05:45:00+00:00">09 Nov 2019, 05:45</time>
      </address>
      <h4>Мар’яна Безугла: загальний настрій місцевих жителів - від нейтрального до позитивного, і це радує</h4>
      <p>Заступниця голови парламентського Комітету з нацбезпеки, депутатка від «Слуги народу» Мар’яна Безугла, яка у складі групи народних депутатів 5 листопада відвідала Золоте Луганської області, де наразі пройшло розведення військ, розказала в <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">інтерв’ю «Главкому»</a>, що  настрій місцевих жителів - «від нейтрального до позитивного».</p>
      <p>«Місцеве населення – як і скрізь. Є активні люди, які реагують на приїзд тих чи інших представників. І є такі, які не особливо зацікавлені в таких заходах і не дають коментарів. Щоб оцінити реакцію населення, треба оцінювати кілька вимірів і спостерігати на різних локаціях. Що ми й намагалися зробити впродовж свого перебування в Золотому», - розказала вона.</p>
      <p>Безугла підкреслила, що активні мешканці, які долучаються до приїзду будь-якої місії, завжди дуже позитивно налаштовані. «Але загалом про все населення можу сказати, що сприйняття – від нейтрального до позитивного. І це радує. Це – настрій надії на мирне урегулювання і на облаштування їхньої території, поява нових можливостей. В першу чергу, елементарних побутових можливостей – медична допомога, освіта, матеріальне забезпечення, торгівля тощо», - пояснила вона.</p>
      <p>Депутатка зазначила, що доволі інтенсивна робота проводиться з боку Нацполіції. Вони навіть використали певні інновації. Питань щодо безпеки у Золотому у нас до них не виникало.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>Зазначимо, також на початку тижня з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <blockquote>
        <b>Читайте також: </b>
        <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html">
          <b>Як Льовочкін і «слуги народу» Золоте інспектували (фото)</b>
        </a>
      </blockquote>
      <related>
        <a href="https://glavcom.ua/country/incidents/yak-deputati-zolote-inspektuvali-intervyu-z-deputatkoyu-maryanoyu-bezugloyu--638584.html"/>
        <a href="https://glavcom.ua/news/slugi-narodu-proinspektuvali-zolote-i-zapevnili-boyoviki-vidstupayut-dzerkalno-638664.html"/>
        <a href="https://glavcom.ua/news/rozvedennya-bilya-petrovskogo-perenesli-na-9-listopada--638642.html"/>
      </related>
    </article>
  </body>
</html>