<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191109_04708759"/>
    <meta property="og:site_name" content="De Standaard"/>
    <meta property="article:published_time" content="2019-11-09T05:27:00+00:00"/>
    <meta property="og:title" content="Frans fotomodel beschuldigt Roman Polanski van verkrachting"/>
    <meta property="og:description" content="Valentine Monnier, een voormalig model, beschuldigt de Pools-Franse regisseur Roman Polanski ervan haar in 1975 te hebben verkracht toen ze 18 jaar was. Da..."/>
  </head>
  <body>
    <article>
      <h1>Frans fotomodel beschuldigt Roman Polanski van verkrachting</h1>
      <address>
        <time datetime="2019-11-09T05:27:00+00:00">09 Nov 2019, 05:27</time>
      </address>
      <p>
        <b>Valentine Monnier, een voormalig model, beschuldigt de Pools-Franse regisseur Roman Polanski ervan haar in 1975 te hebben verkracht toen ze 18 jaar was. Dat doet ze in een getuigenis in <i>Le Parisien</i>, enkele dagen voor de nieuwe film van Polanski verschijnt.</b>
      </p>
      <p>Monnier heeft nooit een klacht ingediend tegen de regisseur, maar wil haar verhaal nu wel publiek maken, enkele dagen voordat de nieuwe film van Polaski <i>J’accuse</i> verschijnt in Frankrijk. De film gaat over de zaak van de ten onrechte voor verraad veroordeelde Joodse legerofficier Alfred Dreyfus.</p>
      <p>De feiten vonden volgens Monnier plaats in de chalet van de regisseur in het Zwitserse Gstaad. De vrouw zegt dat Polanski extreem gewelddadig was.</p>
      <p>De advocaat van de cineast, Hervé Temime, stelt in de krant dat Polanski ‘elke beschuldiging van geweld’ betwist. Bovendien zijn de feiten in die 45 jaar nooit aan de politie voorgelegd.</p>
      <p>Polanski werd in 1977 al aangeklaagd voor de aanranding van een dertienjarig meisje in de VS. Hij pleitte schuldig, maar vluchtte naar Europa nog voor een vonnis kon worden uitgesproken. Sindsdien woonde en leefde hij in Frankrijk, Zwitserland en Polen en weigert hij naar de VS terug te keren. Op 3 mei vorig jaar besliste de Oscar Academy om de Pools-Franse regisseur na veertig jaar lidmaatschap uit te sluiten. Polanski won in 2003 een Oscar, als de regisseur van de film <i>The Pianist</i>.</p>
    </article>
  </body>
</html>