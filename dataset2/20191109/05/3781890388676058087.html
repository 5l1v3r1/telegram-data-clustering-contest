<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740771"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T05:55:00+00:00"/>
    <meta property="og:title" content="สช.ตั้งสืบข้อเท็จจริงปมรร.เอกชนจ่ายเงินเดือนครูไม่ครบ"/>
    <meta property="og:description" content="‘อรรถพล’ ตั้งคณะกรรมการสืบข้อเท็จจริง สอบกรณีโรงเรียนเอกชนจ่ายเงินเดือนครูไม่ครบ ย้ำให้ความเป็นธรรมทุกฝ่าย"/>
  </head>
  <body>
    <article>
      <h1>สช.ตั้งสืบข้อเท็จจริงปมรร.เอกชนจ่ายเงินเดือนครูไม่ครบ</h1>
      <address>
        <time datetime="2019-11-09T05:55:00+00:00">09 Nov 2019, 05:55</time>
      </address>
      <p>
        <b>‘อรรถพล’ ตั้งคณะกรรมการสืบข้อเท็จจริง สอบกรณีโรงเรียนเอกชนจ่ายเงินเดือนครูไม่ครบ ย้ำให้ความเป็นธรรมทุกฝ่าย</b>
      </p>
      <p>ตามที่มีข้อมูลเผยแพร่กรณีโรงเรียนเอกชนหลายแห่งเรียกรับเงินคืนจากเงินเดือนของครู โดยการบังคับครูเซ็นบริจาคให้กับโรงเรียนทุกเดือน เพื่อแลกกับการมีงานทำนั้น ความคืบหน้าล่าสุด เมื่อวันที่ 9 พ.ย. ดร.อรรถพล ตรึกตรองรักษาราชการแทนเลขาธิการคณะกรรมการส่งเสริมการศึกษาเอกชน (กช.)  กล่าวว่า  เรื่องดังกล่าวมีปัญหาเกิดขึ้นจริงโดยสาเหตุของปัญหาเกิดจากการที่เงินอุดหนุนรายบุคคลในส่วนที่สมทบเป็นเงินเดือนครูไม่เพียงพอกับค่าตอบแทนครู และเป็นปัญหาในทุกพื้นที่ เนื่องจาก กระทรวงศึกษาธิการ (ศธ.) ไม่ได้จ่ายเงินเดือนให้กับครูโดยตรง แต่จะสมทบกับเงินอุดหนุนรายบุคคลของนักเรียนในอัตราคนละ 7,224.50 บาทต่อคน/ปี สำหรับระดับก่อนประถมและประถมศึกษา และ 9,032.50 บาทต่อคน/ปี สำหรับระดับมัธยมศึกษา ซึ่งสมทบรวมกับค่าใช้จ่ายพื้นฐาน เป็นค่าใช้จ่ายรายบุคคลที่รัฐอุดหนุนให้ โดยโรงเรียนจะต้องนำเงินจำนวนนี้จ่ายเป็นเงินเดือนครูเป็นอันดับแรก และที่เหลือจ่ายเป็นการจัดเรียน การสอน พัฒนาสื่อ วัสดุ อุปกรณ์ ครุภัณฑ์ ปรับปรุงอาคารสถานที่ ฯลฯ ซึ่ง พ.ร.บ. โรงเรียนเอกชน กำหนดให้โรงเรียนเป็นผู้จ้าง บรรจุ และจ่ายเงินเดือนครูเอง หากโรงเรียนบรรจุครูมากเกินไป ทำให้เป็นปัญหาค่าตอบแทนเงินเดือนครูไม่เพียงพอและไม่มีเงินเหลือเพื่อการพัฒนาการเรียนการสอน ในส่วนอื่นๆ ซึ่งทาง สช ได้กำชับให้โรงเรียน บรรจุครู และบุคลากรในสัดส่วนที่เหมาะสม และ สช. จะได้หาวิธีการกำหนดมาตรฐานการบรรจุครูด้วยเช่นกัน<br/><br/>ดร.อรรถพล กล่าวต่อไปว่า ทั้งนี้ตนได้แต่งตั้งคณะกรรมการสอบสวนข้อเท็จจริงลงพื้นที่ในการดำเนินการสืบสวนข้อเท็จจริงโดยเร่งด่วนแล้ว เพื่อให้ความเป็นธรรมกับทุกฝ่าย</p>
    </article>
  </body>
</html>