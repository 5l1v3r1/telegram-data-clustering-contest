<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740768"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T05:44:00+00:00"/>
    <meta property="og:title" content="&quot;โจ๋16&quot;ซิ่งจยย.พุ่งมุดใต้ท้องสิบล้อ หวิดถูกขยี้กลางถนน!!"/>
    <meta property="og:description" content="หวิดสยองกลางถนน! วัยรุ่นอายุ 16 ปี ขี่จยย.มาด้วยความเร็วก่อนพุ่งชนกลางตัวรถสิบล้อขยี้จยย.พังเละ เดชะบุญคนขับเบรกทัน ล้อทับแต่ขาวัยรุ่น กู้ภัยเร่งช่วยปฐมพยาบาลแล้ว"/>
  </head>
  <body>
    <article>
      <h1>"โจ๋16"ซิ่งจยย.พุ่งมุดใต้ท้องสิบล้อ หวิดถูกขยี้กลางถนน!!</h1>
      <address>
        <time datetime="2019-11-09T05:44:00+00:00">09 Nov 2019, 05:44</time>
      </address>
      <p>
        <b>หวิดสยองกลางถนน! วัยรุ่นอายุ 16 ปี ขี่จยย.มาด้วยความเร็วก่อนพุ่งชนกลางตัวรถสิบล้อขยี้จยย.พังเละ เดชะบุญคนขับเบรกทัน ล้อทับแต่ขาวัยรุ่น กู้ภัยเร่งช่วยปฐมพยาบาลแล้ว</b>
      </p>
      <p>เมื่อวันที่ 9 พ.ย. พ.ต.ท.สมพงษ์ อติวงศ์ธาดา สว.(สอบสวน) สภ.หนองขาม อ.ศรีราชา จ.ชลบุรี พร้อม เจ้าหน้าที่หน่วยกู้ภัยเพี้ยวเยี้ยงไท้ ศรีราชา เข้าตรวจสอบอุบัติเหตุจักรยานยนต์ พุ่งชนรถบรรทุก 10 ล้อ บริเวณสามแยกชุมชนหนองค้อ ซอย 4 ริมถนนอ่างเก็บน้ำหนองค้อ หมู่ที่ 9 ต.หนองขาม อ.ศรีราชา จ.ชลบุรี ที่เกิดเหตุพบรถบรรทุก 10 ล้อ มิตซูบิชิ สีขาว ทะเบียน 84-7046 ชลบุรี จอดขวางถนน ที่ใต้ท้องรถพบจักรยานยนต์ฮอนด้าเวฟไอ สีน้ำเงิน ทะเบียน 3กฆ - 6854 ชลบุรี อยู่ในสภาพพุ่งชนอัดใต้ท้องรถ ใกล้กันพบเยาวชนอายุ 16 ปี บาดเจ็บจากการกระแทก ศีรษะแตก และมีบริเวณเท้าซ้าย ถูกล้อรถบรรทุกเหยียบจนเป็นบาดแผลฉกรรจ์ เจ้าหน้าที่เร่งปฐมพยาบาลก่อนนำส่งรพ.แหลมฉบัง</p>
      <figure>
        <img src="https://www.dailynews.co.th/admin/upload/20191109/news_AtUMpWTqag123119_533.jpg?v=20191109193?v=2501"/>
      </figure>
      <p>จากการสอบสวน นายสนั่น ตรีเนตร อายุ 65 ปี คนขับรถบรรทุกให้การว่า ขณะกำลังขับรถพุ่งออกจากซอยสายท่อน้ำ มุ่งหน้าเลี้ยงไปทางวงเวียนเขาชี ได้มีจักรยานยนต์คู่กรณีขับขี่มาด้วยความเร็ว ก่อนพุ่งชนกลางลำของตัวรถอย่างจัง ก่อนมุดเข้าไปในใต้ท้อง เป็นเหตุให้ล้อทับจยย.ได้รับความเสียหายและอีกฝ่ายบาดเจ็บ ขณะที่ฝ่าย นายเอ (นามสมมุติ) อายุ 16 ปี ให้การอ้างว่า ถูกรถบรรทุกขับตัดหน้า อย่างไรก็ตามเจ้าหน้าที่จะได้สอบสวนหาข้อเท็จจริงเพื่อดำเนินการตามขั้นตอนกฎหมายต่อไป.</p>
    </article>
  </body>
</html>