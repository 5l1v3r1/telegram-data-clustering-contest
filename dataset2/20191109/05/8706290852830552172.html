<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683154/i-periousia-ton-disekatommyriouchon-meiothike-perysi-gia-proti-fo"/>
    <meta property="og:site_name" content="enikos.gr"/>
    <meta property="article:published_time" content="2019-11-09T05:23:00+00:00"/>
    <meta property="og:title" content="Η περιουσία των δισεκατομμυριούχων μειώθηκε πέρυσι για πρώτη φορά από το 2015"/>
    <meta property="og:description" content="Οι κροίσοι του πλανήτη έχασαν λίγο από τον πλούτο τους πέρυσι..."/>
  </head>
  <body>
    <article>
      <h1>Η περιουσία των δισεκατομμυριούχων μειώθηκε πέρυσι για πρώτη φορά από το 2015</h1>
      <address>
        <time datetime="2019-11-09T05:23:00+00:00">09 Nov 2019, 05:23</time>
      </address>
      <p><a href="http://www.enikos.gr/international/649600/forbes-oi-48-chrysoi-gonoi-ton-roson-megistanon">Οι κροίσοι του πλανήτη </a>έχασαν λίγο από τον πλούτο τους πέρυσι, σύμφωνα με έκθεση της UBS και της PwC, καθώς οι γεωπολιτικές αναταράξεις και οι ευμετάβλητες χρηματιστηριακές αγορές μείωσαν την περιουσία των δισεκατομμυριούχων για πρώτη φορά από το 2015.</p>
      <p>Η αξία του πλούτου των δισεκατομμυριούχων μειώθηκε κατά 4,3% διεθνώς στα 8,5 τρισεκ. δολάρια πέρυσι, σύμφωνα με την έκθεση των UBS/PwC που δημοσιεύθηκε σήμερα, με σημαντική μείωση να καταγράφεται στην Ευρύτερη Κίνα (σ.σ. που περιλαμβάνει την ηπειρωτική Κίνα, το Χονγκ Κονγκ, το Μακάο και τη Ταϊβάν), καθώς και στην ευρύτερη περιοχή της Ασίας-Ειρηνικού.</p>
      <p>Ο ιδιωτικός πλούτος στο Χονγκ Κονγκ μειώθηκε κατά 4% το 2018 στα 319,8 δισεκ. δολάρια, σύμφωνα με την έκθεση, με τους μήνες αντικυβερνητικών διαδηλώσεων στην υπό κινεζική κυριαρχία μητρόπολη και την οικονομική ύφεση να σκιάζουν τις προοπτικές για φέτος.</p>
      <p>Κάποιοι κροίσοι στο Χονγκ Κονγκ έχουν αρχίσει να μεταφέρουν την προσωπική τους περιουσία εκτός της μητρόπολης, όπως μετέδωσε τον Ιούνιο το Reuters, καθώς εντείνονται οι ανησυχίες για τις διαδηλώσεις.</p>
      <p>«Δεν έχουμε σημαντικές εκροές, αλλά παρακολουθούμε κάποια απ' αυτά τα νούμερα σε τακτική βάση», δήλωσε η Έιμι Λο, εκ των επικεφαλής της UBS για τη διαχείριση πλούτου στην περιοχή Ασίας-Ειρηνικού. «Οι πελάτες μας από την αρχή διαφοροποιούνταν, δεν είναι μόνο η τελευταία χρονιά».</p>
      <p>Οι ιδιωτικές τράπεζες, μεταξύ των οποίων και η μεγαλύτερη στον κόσμο διαχειρίστρια πλούτου UBS, αισθάνονται τον αντίκτυπο από την ένταση στις εμπορικές σχέσεις ΗΠΑ-Κίνας, καθώς οι πελάτες τους πέρυσι απέφυγαν τις συναλλαγές και την ανάληψη χρέους και προτίμησαν την αποταμίευση μετρητών.</p>
      <p>Η καθαρή αξία της περιουσίας των πλουσιότερων ανθρώπων στην Κίνα μειώθηκε κατά 12,8%, με νόμισμα αναφοράς το δολάριο, λόγω της υποχώρησης των χρηματιστηριακών αγορών, της εξασθένησης του εθνικού νομίσματος και της επιβράδυνσης της ανάπτυξης, σύμφωνα με την έκθεση, ενώ δεκάδες βγήκαν από τη λίστα των δισεκατομμυριούχων.</p>
      <p>Παρά τη μείωση αυτή, η Κίνα συνεχίζει να ‘παράγει’ έναν νέο δισεκατομμυριούχο κατά 2-2,5 ημέρες, ανέφερε στην έκθεση ο Τζόζεφ Στάντλερ, αρμόδιος της UBS για πολύ πλούσιους πελάτες βάσει της καθαρής αξίας της περιουσίας τους.</p>
      <p>Σε όλο τον κόσμο, ο αριθμός των δισεκατομμυριούχων μειώθηκε παντού εκτός από την αμερικανική ήπειρο, όπου οι επιχειρηματίες του τεχνολογικού κλάδου συνεχίζουν να εμφανίζονται στην κατάταξη με τους πλουσιότερους ανθρώπους στις ΗΠΑ.</p>
      <related>
        <h4>σχετικά άρθρα</h4>
        <a href="http://www.enikos.gr/international/681268/ti-symvoules-edose-i-keit-mintleton-sti-megkan-markl-meta-tin-kat%0A%20%20%20%20%0A"/>
        <a href="http://www.enikos.gr/international/680410/eklepsan-diamanti-axias-16-ekatommyrion-evro-apo-ekthesi-sti-giok%0A%20%20%20%20%0A"/>
        <a href="http://www.enikos.gr/international/683066/kai-omos-oloi-oi-dromoi-odigoun-sti-romi-ti-apokalypse-nea-erevna%0A%20%20%20%20%0A"/>
        <a href="http://www.enikos.gr/international/683107/ekrixi-se-orycheio-sti-germania-diasothikan-oi-35-ergates-pou-eic%0A%20%20%20%20%0A"/>
        <a href="http://www.enikos.gr/international/683080/seismos-65-richter-sta-nisia-fitzi%0A%20%20%20%20%0A"/>
        <a href="http://www.enikos.gr/international/683054/ekrixi-se-orycheio-sti-germania-anafores-gia-pagidevmenous-ergate%0A%20%20%20%20%0A"/>
        <a href="http://www.enikos.gr/international/683021/aftos-einai-o-44chronos-pou-vrike-tragiko-thanato-sta-sagonia-tou%0A%20%20%20%20%0A"/>
        <a href="http://www.enikos.gr/international/683034/o-ormpan-sto-plevro-tou-erntogan-i-tourkia-borei-na-vasizetai-sti%0A%20%20%20%20%0A"/>
        <a href="http://www.enikos.gr/international/682997/tromos-gia-montelo-tou-playboy-listes-tin-edesan-me-louri-skylou-%0A%20%20%20%20%0A"/>
      </related>
    </article>
  </body>
</html>