<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740767"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T05:23:00+00:00"/>
    <meta property="og:title" content="ส.ว.อัดพวกดัดจริตที่คิดแก้รธน.&quot;สมเจตน์&quot;ลั่นไม่นั่งกมธ."/>
    <meta property="og:description" content="“วันชัย”เหน็บ พวกดัดจริตที่คิดแก้รธน. ด้าน“พีระศักดิ์”วอน อย่ามองส.ว.ตั้งธงค้านทุกเรื่อง “สมเจตน์”ลั่น ไม่นั่งกมธ.แก้รธน. แจงส.ส.อยากแก้ก็ควรพิจารณาเอง"/>
  </head>
  <body>
    <article>
      <h1>ส.ว.อัดพวกดัดจริตที่คิดแก้รธน."สมเจตน์"ลั่นไม่นั่งกมธ.</h1>
      <address>
        <time datetime="2019-11-09T05:23:00+00:00">09 Nov 2019, 05:23</time>
      </address>
      <p>
        <b>“วันชัย”เหน็บ พวกดัดจริตที่คิดแก้รธน. ด้าน“พีระศักดิ์”วอน อย่ามองส.ว.ตั้งธงค้านทุกเรื่อง “สมเจตน์”ลั่น ไม่นั่งกมธ.แก้รธน. แจงส.ส.อยากแก้ก็ควรพิจารณาเอง</b>
      </p>
      <p>เมื่อวันที่ 9 พ.ย. นายวันชัย สอนศิริ สมาชิกวุฒิ สภา(ส.ว.) กล่าวว่า ถ้าว่ากันแบบตรงไปตรงมา ไม่เอาการเมืองเข้ามายุ่งจะเห็นว่า ไม่มีประชาชนส่วนใหญ่เรียกร้องให้แก้รัฐธรรมนูญ มีแต่นักการเมืองบางกลุ่มเท่านั้น ตั้งแต่มีการเลือกตั้งมา 6 เดือนกว่า ไม่มีประเด็นใดเป็นอุปสรรคของประเทศ คนที่อยากแก้รัฐธรรมนูญส่วนใหญ่เป็นพวกดัดจริตทางการเมืองคือ 1.พวกแพ้การเลือกตั้ง อยากแก้มือ และ2.พวกกระสันอำนาจ อยากมีอำนาจ 2 พวกนี้ทำอะไรก็ได้ที่จะสั่นคลอนสถานการณ์บ้านเมือง รอไม่ไหวกับการใช้รัฐธรรมนูญฉบับนี้ ที่สำคัญคือ การแก้ไขรัฐธรรมนูญต้องเป็นความเห็นพ้องของทุกฝ่ายการเมืองและประชาชน ควรหารือกันในที่ประชุมร่วมรัฐสภา ไม่ใช่เกิดจากสภาผู้แทนราษฎรฝ่ายเดียวแล้วดึงส.ว.ไปเป็นกรรมาธิการฯ ทั้งนี้ ปกติแต่ละสภาฯ ก็เป็นเรื่องแต่ละสภาฯ ไม่ดึงคนแต่ละสภาฯ มาเป็นกรรมาธิการฯ หากส.ว.ตั้งคณะกรรมาธิการฯ แล้วดึงส.ส.มาเป็นกรรมาธิการฯ จะแปลกหรือไม่ ข่าวที่เกิดขึ้นจึงแปลกใจว่า มีใครกำลังทำอะไรเกี่ยวกับเรื่องนี้อยู่ เรื่องนี้กรรมาธิการพัฒนาการเมือง วุฒิสภา ติดตามศึกษาการบังคับใช้รัฐธรรมนูญมาตลอดแบบไม่มีอคติ ซุ่มทำแบบเงียบๆ มานาน มีความรุดหน้าไปมากแล้ว แต่ไม่ต้องการสร้างประเด็น บอกได้เลยว่าทำเพื่อบ้านเมืองมากกว่าเล่นการเมือง<br/><br/>ด้านนายพีระศักดิ์ พอจิต สมาชิกวุฒิสภา(ส.ว.) กล่าวถึงว่า การพิจารณาเรื่องแก้หรือไม่แก้รัฐธรรมนูญประเด็นไหน อย่างไร เป็นเรื่องสำคัญ เชื่อว่าส.ว.ทุกคนมีความคิดและวุฒิภาวะ จึงมีสิทธิคิดหรือเสนอเเนะแต่ละประเด็นได้ แต่ส่วนตัวมองว่า วันนี้ส.ส.กำลังเถียงกันว่าจะตั้งกรรมาธิการฯ มาศึกษาช่องทางวิธีการแก้รัฐธรรมนูญเท่านั้น ยังไม่ถึงขั้นบอกว่าจะแก้ประเด็นใดบ้าง จึงไม่อยากให้สังคมมองว่าส.ว.จะตั้งธงค้านทุกเรื่อง จะแตะอะไรไม่ได้เลย หรือมองว่าส.ว.นั้นสั่งได้ไปเสียทั้งหมด เพราะเป็นเเค่การศึกษา ยังไม่ได้บอกว่าจะเเก้ประเด็นไหน เชื่อว่าส.ว.เเต่ละคนรอฟังเสียงชาวบ้านอยู่เเล้ว หากกระเเสสังคมเห็นไปทางใด ส.ว.คงเคารพและนำมาพิจารณา อยากให้เรื่องนี้เป็นความเห็นร่วมกันของทุกฝ่าย คำนึงประโยชน์ของส่วนรวมเป็นตัวตั้ง</p>
      <figure>
        <img src="https://www.dailynews.co.th/admin/upload/20191109/news_DBagjieaFh124249_533.jpg?v=20191109132?v=7306"/>
      </figure>
      <p>ขณะที่พล.อ.สมเจตน์ บุญถนอม สมาชิกวุฒิสภา (ส.ว.) กล่าวถึงกระแสข่าวมีชื่อเป็นกรรมาธิการวิสามัญพิจารณาศึกษาแนวทางการแก้ไขรัฐธรรมนูญ ของสภาผู้แทนราษฎร ในโควต้ารัฐบาลว่า สภาผู้แทนราษฎรต้องพิจารณาเองในฐานะผู้ที่เสนอญัตติ แต่ส่วนตัวไม่ขอเข้าร่วมเนื่องจากยังไม่เห็นประเด็นหรือความจำเป็นต่อการแก้ไขรัฐธรรมนูญ ส่วนส.ว.คนอื่นจะตัดสินใจเข้าร่วมหรือไม่นั้นเป็นดุลยพินิจของส.ว.แต่ละคน อย่างไรก็ตาม หากการเข้าร่วมของส.ว.จะเกิดขึ้นจริงอาจต้องพิจารณาถึงระเบียบและข้อบังคับสำหรับการทำงานด้วย แต่ตนมองว่าเรื่องนี้ส.ว.ไม่ควรเข้าไปร่วม เพราะเป็นเรื่องของสภาผู้แทนราษฎร และที่ตนปฏิเสธไม่ใช่เพราะรังเกียจการทำงานร่วมกับส.ส. แต่การทำงานของแต่ละสภาฯ ควรแยกออกจากกัน เรื่องนี้ส.ส. ต้องการแก้ไข ก็ควรให้สภาผู้แทนราษฎรเป็นผู้พิจารณา <br/><br/>พล.อ.สมเจตน์ กล่าวอีกว่า ต้องชี้ให้สังคมเห็นว่าการแก้ไขรัฐธรรมนูญสังคมจะได้ประโยชน์อย่างไร หรือแก้ไขในประเด็นใดเพื่อขจัดปัญหา รวมถึงแก้ไขแล้วมีผลดีอย่างไรต่อขบวนการประชาธิปไตย หากสภาฯ ตอบโจทย์ดังกล่าวได้ เชื่อว่าสังคมจะให้การยอมรับ ส่วนการพิจารณาบุคคลให้ดำรงตำแหน่งต่างๆ ในกรรมาธิการฯ ที่สภาฯ เตรียมพิจารณาถึงแนวทางแก้ไขรัฐธรรมนูญนั้น ตนไม่ขอให้ความเห็น เพราะอาจถูกมองว่าก้าวล่วงการทำงาน ดังนั้น เป็นเรื่องของสภาผู้แทนราษฎรที่ต้องพิจารณาเอง<br/> </p>
    </article>
  </body>
</html>