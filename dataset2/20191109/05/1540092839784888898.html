<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196767/aystralia-dyo-nekroi-kai-dekades-traymaties-apo-tis-katastrofikes-pyrkagies"/>
    <meta property="og:site_name" content="CNN.gr"/>
    <meta property="article:published_time" content="2019-11-09T05:27:45+00:00"/>
    <meta property="og:title" content="Αυστραλία: Δύο νεκροί και δεκάδες τραυματίες από τις καταστροφικές πυρκαγιές"/>
    <meta property="og:description" content="Δύο άνθρωποι βρέθηκαν νεκροί, επτά αγνοούνται, δεκάδες έχουν τραυματιστεί και πάνω από 100 σπίτια έχουν καταστραφεί καθώς οι πυρκαγιές συνεχίζουν να μαίνονται..."/>
  </head>
  <body>
    <article>
      <h1>Αυστραλία: Δύο νεκροί και δεκάδες τραυματίες από τις καταστροφικές πυρκαγιές</h1>
      <h2>Δύο άνθρωποι βρέθηκαν νεκροί, επτά αγνοούνται, δεκάδες έχουν τραυματιστεί και πάνω από 100 σπίτια έχουν καταστραφεί καθώς οι πυρκαγιές συνεχίζουν να μαίνονται στην ανατολική Αυστραλία, ανακοίνωσαν οι Αρχές το Σάββατο (9/11).</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 07:27 , 09 November 2019 - 07:34</p>
      <p>
        <b>Το πυροσβεστικό σώμα της Νέας Νότιας Ουαλίας επιβεβαίωσε ότι δύο άνθρωποι έχασαν τη ζωή τους εξαιτίας πυρκαγιάς στο Γκλεν Ίνις, περίπου 550 χιλιόμετρα βόρεια του Σίδνεϊ. Το απανθρακωμένο πτώμα ενός άνδρα βρέθηκε μέσα σε αυτοκίνητο, ενώ μια γυναίκα με σοβαρά εγκαύματα που είχε εντοπιστεί την Παρασκευή υπέκυψε παρά τις προσπάθειες των γιατρών να τη σώσουν.</b>
      </p>
      <p>Η επικεφαλής της τοπικής κυβέρνησης στη Νέα Νότια Ουαλία, η Γκλάντις Μπερετζίκλιαν, ενημέρωσε ότι επτά άνθρωποι αγνοούνται σε όλη την επαρχία. «Μετά λύπης μου λέω ότι ο αριθμός αυτός μπορεί να αυξηθεί κατά τη διάρκεια της ημέρας», συμπλήρωσε η Μπερετζίκλιαν.</p>
      <p>
        <b>Σύμφωνα με το αυστραλιανό Πυροσβεστικό Σώμα, περισσότεροι από 30 άνθρωποι έχουν τραυματιστεί, ανάμεσά τους και στελέχη του.</b>
      </p>
      <p>Ήδη από την έναρξή της, αυτή αναμένεται να είναι μια από τις χειρότερες περιόδους πυρκαγιών που έχει βιώσει ποτέ η Αυστραλία, καθώς η χώρα πλήττεται από ακραία ξηρασία. Παρά την ανάπτυξη 1.200 πυροσβεστών και 70 αεροσκαφών, δεκάδες πυρκαγιές μαίνονται ανεξέλεγκτες.</p>
      <p>Ο επικεφαλής της πυροσβεστικής στη Νέα Νότια Ουαλία Σέιν Φιτζσίμονς υπογράμμισε πως δεν περιμένει ουσιαστική βελτίωση των συνθηκών την επόμενη εβδομάδα ή τους προσεχείς τρεις μήνες (θερινοί στο νότιο ημισφαίριο), τον Δεκέμβριο, τον Ιανουάριο και τον Φεβρουάριο: ειδικοί προβλέπουν «<b>θερμοκρασίες υψηλότερες από το φυσιολογικό</b>» και «<b>βροχοπτώσεις χαμηλότερες από το φυσιολογικό</b>», εξήγησε.</p>
      <figure>
        <iframe src="https://www.youtube.com/embed/It9wMTkMc0w" width="560" height="315" data-service="Youtube" scrolling="no"/>
      </figure>
      <p>Την Παρασκευή το Πυροσβεστικό Σώμα στην επαρχία εξέδωσε αριθμό έκτακτων προειδοποιήσεων χωρίς προηγούμενο, με 17 πυρκαγιές να χαρακτηρίζονται καταστάσεις έκτακτης ανάγκης αφού ισχυροί άνεμοι και ξηρές συνθήκες συνέβαλαν στην εξάπλωσή τους. Πάνω από 70 πυρκαγιές συνεχίζουν το καταστροφικό τους έργο σήμερα, δύο από τις οποίες χαρακτηρίζονται καταστάσεις έκτακτης ανάγκης.</p>
      <p>Βορειότερα, στην επαρχία Κουίνσλαντ, κοντά στην πόλη Νούσα, δημοφιλές θέρετρο, χιλιάδες άνθρωποι πέρασαν τη νύχτα σε καταφύγια. Η επικεφαλής της τοπικής κυβέρνησης της επαρχίας Αναστάζια Πάλουσεκ σημείωσε ότι οι Αρχές εξετάζουν εάν είναι ασφαλές περίπου 2.000 κάτοικοι να επιστρέψουν στις εστίες τους. «<b>Αυτές οι πυρκαγιές αλλάζουν πολύ γρήγορα, επικρατούν ξηρές συνθήκες προς το παρόν κι οι άνεμοι θα ενισχυθούν το απόγευμα</b>», ανέφερε σε δημοσιογράφους.</p>
      <p>Ο πρωθυπουργός της Αυστραλίας Σκοτ Μόρισον χαρακτήρισε μέσω Twitter τις πυρκαγιές «<b>απλά τρομακτικές</b>» και διαβεβαίωσε ότι η κυβέρνησή του θα υποστηρίξει τους πολίτες.</p>
      <figure>
        <iframe data-src="https://twitter.com/ScottMorrisonMP/status/1192934057857843200?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196766/h-koyva-giortazei-tin-apeleytherosi-toy-loyla-nta-silva-ikanopoiisi-kai-stin-argentini">Η Κούβα «γιορτάζει» την απελευθέρωση του Λούλα ντα Σίλβα - Ικανοποίηση και στην Αργεντινή</a>
        </li>
        <li>
          <a href="https://www.cnn.gr/oikonomia/story/196727/erxontai-317-proslipseis-monimon-meso-asep-poioi-oi-dikaioyxoi">Έρχονται 317 προσλήψεις μονίμων μέσω ΑΣΕΠ - Ποιοι οι δικαιούχοι</a>
        </li>
        <li>
          <a href="https://www.cnn.gr/news/kosmos/story/196765/venezoyela-o-madoyro-panigyrizei-gia-tin-apeleytherosi-toy-adelfoy-toy-loyla">Βενεζουέλα: Ο Μαδούρο πανηγυρίζει για την απελευθέρωση του «αδελφού» του Λούλα</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/924/aystralia">ΑΥΣΤΡΑΛΙΑ</a>
        </li>
        <li>
          <a href="https://www.cnn.gr/eidhseis/tag/16420/pyrkagia-aystralia">ΠΥΡΚΑΓΙΑ ΑΥΣΤΡΑΛΙΑ</a>
        </li>
        <li>
          <a href="https://www.cnn.gr/eidhseis/tag/3641/fotia">ΦΩΤΙΑ</a>
        </li>
        <li>
          <a href="https://www.cnn.gr/eidhseis/tag/16421/fwtia-aystralia">ΦΩΤΙΑ ΑΥΣΤΡΑΛΙΑ</a>
        </li>
        <li>
          <a href="https://www.cnn.gr/eidhseis/tag/726/nekroi">ΝΕΚΡΟΙ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196750/snapshot/2747964.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196741/snapshot/2748346.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196776/snapshot/2592659.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196774/snapshot/2681323.jpg"/>
      </figure>
    </article>
  </body>
</html>