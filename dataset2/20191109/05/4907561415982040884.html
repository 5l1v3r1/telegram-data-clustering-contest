<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/manasiz-bir-tutum-2217865"/>
    <meta property="og:site_name" content="Posta"/>
    <meta property="article:published_time" content="2019-11-09T05:00:07+00:00"/>
    <meta property="og:title" content="Manasız bir tutum"/>
    <meta property="og:description" content="4 yıl önce telefon bayisinden sim kart aldım. Kart bozuk çıktı, yenisini istedim, ‘ücretli’ dediler. “Siz açtınız, bozuk ürünün ücretini ben niye veriyorum” diyerek hattı iptal etmek istedim."/>
  </head>
  <body>
    <article>
      <h1>Manasız bir tutum</h1>
      <address><time datetime="2019-11-09T05:00:07+00:00">09 Nov 2019, 05:00</time> by <a rel="author">Tamer Heper</a></address>
      <p>
        <i>4 yıl önce telefon bayisinden sim kart aldım. Kart bozuk çıktı, yenisini istedim, ‘ücretli’ dediler. “Siz açtınız, bozuk ürünün ücretini ben niye veriyorum” diyerek hattı iptal etmek istedim.</i>
      </p>
      <p>
        <i>“Bundan sonrası bizi ilgilendirmez müşteri hizmetlerini arayın” dediler. Müşteri hizmetleri de “Fatura çıksın öyle iptal ederiz” dedi. Hattı kullanmadım ama 3 fatura geldi, ödemedim. Müşteri hizmetlerini aradım “Adınıza hat açılmamış” dediler ama 1 yıl sonra 250 lira borç, 250 lira avukat masrafı çıkarıp icraya verdiler.</i>
      </p>
      <p>
        <i>İtiraz ettim, icra dairesi durdurdu. Aradan iki buçuk yıl geçti, e-devlette dosya gözükmez oldu. Fakat başka operatörden işlem yaparken “Sizin ilk operatöre borcunuz varmış” dediler. Borcum 800 lira olmuş. “Mahkemeye verin” diyorum, vermiyorlar. Borcu da kapatmıyorlar. Ne yapmalıyım? ● O.C.</i>
      </p>
      <p>Okuyucumun sorunu tam bir karamizah. Bozuk çıkan sim kartın neden olduğu ama karşı tarafın da anlayışsızlığının tipik örneği. Yani vatandaş para ödemeye mahkum, buna karşı itiraz hakkı yok. Olmayan bir 60 liralık borç 800 liraya çıkmış. “İstersen ödeme” diyorlar. Böyle bir şey olur mu?</p>
      <p>★ ★ ★ ★ ★</p>
      <p>Geleyim cevaba. Okuyucumun takibe itirazı ile takip durmuş yani kesinleşmiş bir borç yok. Takibin devamı için, alacaklı olduğunu iddia eden tarafça ya altı ay içinde itirazın kaldırılması davası açılması veya bir yıl içinde itirazın iptali davası açılması gerekirdi.</p>
      <p>Bu yapılmamış yani hâlâ kesinleşmiş borç yok. Bitmedi, iki buçuk yıl sonra dosya icra dairesi tarafından işlemden kaldırılır, yenileninceye kadar da uykudadır. Yani aktif bir dosya da yok. Bir başka husus, 60 liralık borç ne yaparsanız yapın iki senede 250 lira zaten olmaz. Senelik faiz yüzde 9’dur.</p>
      <p>İki sene sonra 60 liralık borç 70 lira olur. Yani olaya nereden bakarsanız bakın tutarsız. Peki diğer operatörler hâlâ niye işlem yapmıyor? İşte insanlar için hayati öneme haiz bir sistemin özel kişilere teslimindeki sakınca. “Ben sana bunu satmam” diyor o kadar.</p>
      <p>★ ★ ★ ★ ★</p>
      <p>Bir kimse hakkında borçlu olduğunun iddiası borcun kesinleşmesi ile olur. Bazı durumlarda birine borç yüklendiğinde bizler bu borcun bulunmadığını mahkeme kararı ile belgeleriz.</p>
      <p>Bunun için menfi tespit davası dediğimiz bir davayı açarız. Bu dava borcun bulunmadığının mahkeme tarafından tespiti davasıdır. Şimdi 60 liranın 800 TL’ye çıkmış olması nedeniyle bir menfi tespit davası açması gerektiği gibi manasız bir öneride bulunmak zorunda kalmış bulunuyorum.</p>
    </article>
  </body>
</html>