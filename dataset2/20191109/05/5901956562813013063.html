<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/z-brki-proti-raku-246260"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T05:50:00+00:00"/>
    <meta property="og:title" content="Z brki proti raku"/>
    <meta property="og:description" content="V polnem razmahu je movember, mesec ozaveščanja o boleznih, ki doletijo predvsem moške. Enajsti mesec v letu je tako namenjen opozarjanju o raku mod in prostate, ki je najpogosteje diagnosticirani ..."/>
  </head>
  <body>
    <article>
      <h1>Z brki proti raku</h1>
      <h2>November je spet movember: mesec ozaveščanja o boleznih, ki doletijo predvsem moške; raka prostate je težko odkriti v zgodnji fazi.</h2>
      <address><time datetime="2019-11-09T05:50:00+00:00">09 Nov 2019, 05:50</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/05/1583368.jpg"/>
          <figcaption>Za testiranje bi se morali odločiti moški, stari od 40 do 50 let. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1583369.jpg"/>
          <figcaption>Odločitev za obisk zdravnika je za predstavnike močnejšega spola običajno težja.</figcaption>
        </figure>
        <figure>
          <img src="https://www.slovenskenovice.si/images/slike/2019/11/05/1583370.jpg"/>
          <figcaption>Brki podpirajo ozaveščanje o tegobah, ki doletijo predvsem moške.</figcaption>
        </figure>
      </slideshow>
      <p>V polnem razmahu je movember, mesec ozaveščanja o boleznih, ki doletijo predvsem moške. Enajsti mesec v letu je tako namenjen opozarjanju o raku mod in prostate, ki je najpogosteje diagnosticirani rak pri moških: 1600 jih odkrijejo na leto pri Slovencih, četrtina umre. »Ker ni kliničnih znakov, ki bi nakazovali to bolezen v začetni fazi, je nujno treba najti načine, kako jo odkrivati zgodaj,« je povedal <b>Uroš Kacjan</b>, dr. med., spec. urolog., z oddelka za urologijo UKC Maribor, in pojasnil, da je znanost na tem področju že močno napredovala, zato znajo vedno bolje razlikovati med tistimi oblikami bolezni, ki potrebujejo zdravljenje, in tistimi, ki ga ne. »Evropsko združenje urologov je dalo pobudo, da bi se kot za druge najpogostejše oblike raka tudi za rak prostate uvedel nacionalni program presejanja. Napredovane oblike raka prostate so večinoma neozdravljive. Imamo sicer onkološko terapijo, s katero lahko omilimo težave in upočasnimo napredovanje, a če želimo zmanjšati umrljivost zaradi tega, je nujno zgodaj odkriti bolezen.« Testiranje svetujejo moškim med 40. in 50. letom, predvsem če je kdo v družini umrl zaradi raka prostate, zlasti v prvem kolenu, pojasnjujejo strokovnjaki, a kot opozarja predstavnik Združenja urologov Slovenije <b>Boris Košuta</b>, je dostopnost do urologov težavna. V Sloveniji na tem področju trenutno deluje 58 specialistov, 33 specializantov in 18 upokojenih zdravnikov: »Na enega specialista urologa pride okoli 34.500 prebivalcev. Če upoštevamo evropske smernice, bi potrebovali vsaj enkrat toliko specialistov, da bi prišli v znosne okvire.«<br/><br/><b>Tek za dobrodelnost</b><br/>Kdor želi podpreti obolele in ozaveščati o boleznih, ki prizadenejo moško populacijo, naj to pokaže z brki, spodbujajo podporniki movembra, ki vabijo tudi k tekaškemu udejstvovanju: vsak naj v tem mesecu preteče 60 kilometrov (lahko v več etapah, seveda) in se simbolno pokloni žrtvam samomora, za katerega se vsako uro po svetu odloči 60 moških. Gibanje je mogoče podpreti tudi denarno, denimo dve leti je Movember zbiral denar za UKC Ljubljana in Onkološki inštitut v Ljubljani, letos zbrana sredstva pa bodo namenili UKC Maribor. Zadnjo soboto novembra prirejajo Movember tek v Ljubljani, ta mesec bosta tudi dobrodelna dražba in improligaška predstava.</p>
      <h3>Močni predsodki</h3>
      <figure>
        <img src="https://www.slovenskenovice.si/images/slike/2019/11/05/1583369.jpg"/>
        <figcaption>Odločitev za obisk zdravnika je za predstavnike močnejšega spola običajno težja.</figcaption>
      </figure>
      <p>Po nekaterih podatkih jih na prvi urološki pregled čaka približno 4500, ozaveščanje o boleznih prostate pa je izjemnega pomena, poudarjajo strokovnjaki, saj se moški radi izogibajo obiskov zdravnikov, ker imajo pogosto predsodke do določenih težav. Prav zato je bilo pred petnajstimi leti ustanovljeno mednarodno gibanje Movember, ki opozarja na bolezni moške populacije, prepoznavni znak meseca pa so – brki. Strokovnjaki te dni glasno pozivajo k zdravemu življenjskemu slogu z zadostno telesno dejavnostjo, uživanjem uravnotežene prehrane, izogibanjem slabim navadam, kot sta kajenje in čezmerno uživanje alkohola, odzivanjem vabilom na presejalne teste, pozornostjo na telesne spremembe in pravočasnimi obiski zdravnika. Le tako je namreč mogoče preprečiti razvoj rakavih obolenj ali pa vsaj pripomoči k boljšemu izidu zdravljenja.<br/>Novembra stroka glasneje opozarja tudi na pomen duševnega zdravja pri moških, ki kar trikrat pogosteje umrejo zaradi samomora, najverjetneje zato, ker se o čustvenih stiskah običajno niso pripravljeni pogovarjati, odgovornost pa gre pripisati tudi strahu pred stigmo in obsojanjem družbe.</p>
      <blockquote>4500 jih čaka na prvi urološki pregled.</blockquote>
    </article>
  </body>
</html>