<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322515?utm_source=twitter&amp;utm_medium=sharebutton&amp;utm_term=social&amp;utm_content=twitter&amp;utm_campaign=socialbutton"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-09T05:03:00+00:00"/>
    <meta property="og:title" content="ירי, רימון הלם ושריפות רכבים: האיומים של עד התביעה שנסחט בידי עבריינים"/>
    <meta property="og:description" content="איש העסקים משה טופולסקי סובל בחודשים האחרונים מהתנכלויות רבות לעסקים שברשותו, ולאף לרכבו וביתו, בניסיון לסחוט ממנו כספים...."/>
  </head>
  <body>
    <article>
      <h1>ירי, רימון הלם ושריפות רכבים: האיומים של עד התביעה שנסחט בידי עבריינים</h1>
      <address><time datetime="2019-11-09T05:03:00+00:00">09 Nov 2019, 05:03</time> by <a rel="author">יואב איתיאל</a></address>
      <figure>
        <img src="https://img.wcdn.co.il/f_auto,w_700,t_18/2/9/4/7/2947663-46.jpg"/>
        <figcaption>משאית של החברה שהוצתה</figcaption>
      </figure>
      <p>אלמונים ירו אמש (שישי) לעבר אולם התצוגה החדש של טופולסקי-רצף בקרית אתא. האירוע התרחש סמוך לשעה 20:00 בערב שבת, כשלמרבה המזל איש לא היה בחנות אותה עת. לא היו נפגעים בנפש ורק נזק נגרם לחזית הזכוכית של הכניסה לאולם, שהתנפצה.</p>
      <p>מדובר באירוע חמור במיוחד בהתחשב ברקע שלו. בעל החנות משה טופולסקי, הוא עד התביעה הראשי במשפט שמתנהל בבית משפט השלום בחיפה, במסגרתו הוגש בשבוע שעבר כתב אישום. דיון מוקדם בתיק נקבע לחודש הבא בפני השופטת הבכירה אורית קנטור.</p>
      <p>טופולסקי אינו היחיד שנסחט על ידי עבריינים בחיפה והאזור. סחיטה באיומים של אנשי עסקים היא הרקע ללא מעט מהאירועים הפליליים המדווחים באזור חדשות לבקרים, בהם הצתות ליליות, ירי והשלכת רימונים. בחדשים האחרונים דווח על כמה התנכלויות לחברת השכרת הרכבים שלמה סיקסט, ושריפת מכוניות ומשרד שלה בהזדמנויות שונות. גם חברת עומבר סובלת מהתופעה, כשמחסני החברה בחוף שמן עלו באש בחודש יוני. בעקבות השריפה הזו אף הוגש כתב אישום חודש לאחר מכן.</p>
      <figure>
        <img src="https://img.wcdn.co.il/f_auto,w_700,t_18/2/9/4/7/2947665-46.jpg"/>
        <figcaption>רכבו האישי של טופולסקי שנשרף בחניית ביתו בשכונת דניה</figcaption>
      </figure>
      <p>אותו חודש נרשם כחודש קשה גם בחייו של טופולסקי, בעל חברה למוצרי בניין בעלת מוניטין רב באזור. לדבריו, מדובר בניסיון לסחוט ממנו מיליון דולר - כשלושה וחצי מיליון שקלים. בתוך כמה שבועות הוא סבר שעולמו חרב עליו, ב-19 ליולי, שפכו שני אלמונים חומר דליק על משאיות השייכות לחברה שלו והציתו אותן. כמה ימים אחר כך הגיעו שני אלמונים אל אולם התצוגה של החברה, ניפצו את דלת הזכוכית של האולם, שפכו במקום חומר דליק והציתו ציוד ורכוש באולם התצוגה. כתוצאה מההצתה, נגרם לציוד ולרכוש באולם התצוגה נזק רב.</p>
      <p>חודש לאחר מכן הגיעו שני רוכבי קטנוע שזהותם אינה ידועה, אל אולם התצוגה ואחד מהם ירה 11 יריות אקדח לעברו. בחלוף ארבעה ימים נוספים, נזרק רימון הלם לעבר אולם התצוגה והתפוצץ בסמוך לו ושבועיים אחר כך הגיעה הסחיטה לפתח ביתו בשכונת דניה בחיפה, שם התעוררו בני המשפחה בוקר אחד רק כדי למצוא שהמכוניות המשפחתיות נשרפו כליל.</p>
      <figure>
        <img src="https://img.wcdn.co.il/f_auto,w_700,t_18/2/9/4/7/2947662-46.jpg"/>
        <figcaption>הנזק שנגרם לכניסה לאולם התצוגה בקריית אתא</figcaption>
      </figure>
      <p>החקירה הוטלה על היחידה המרכזית של מחוז חוף, שעצרה את החשודים בסחיטה וגם את החשוד בסיוע לסחיטה שמואל אבו חצירא, תושב נשר בן 54. אבו חצירא היה בעברו מנכ"ל החברה קדישא של העדה הכורדית בחיפה והיום הוא בעל חברת קבורה פרטית הפועלת בבית העלמין תל רגב וששמו נקשר לפרשיות דומות קודמות. לטענת ימ"ר חוף, בכמה הזדמנויות ביצע אבוחצירא, עפ"י החשד, מעשים שסייעו לאיים על טופולסקי על מנת להפחיד אותו ולהניע אותו מלמסור לשותפיו את מיליוני השקלים.</p>
      <p>טופולסקי לא שילם. שלושת החשודים בניסיון הסחיטה שוחררו זה מכבר. החשודים, שיוצגו על ידי עו"ד תומר נווה ועו"ד שלומי שרון, הם פארס רמיחאת, עבריין מוכר מהכפר איבטין, כבן 47 המתגורר בשכונת חליסה, נימר חילף בן ה-26 ורמי חילף בן ה-30 מבסמת טבעון.</p>
      <p>במסגרת התיק היחיד שנשאר במעצר הוא רק אבוחצירא, שנאשם רק בסיוע לסחיטה של טופולסקי על ידי אלמונים. הפרקליטות אף אינה נוקבת בשמם בכתב האישום, אינדיקציה לחולשת התיק. בזמן שהמשטרה טופחת לעצמה על השכם, התיק שנמצא תחת חקירתה חסר את הנאשמים המרכזיים בסחיטה. למעשה המשפט יתנהל רק כנגד הסייען לכאורה שמואל אבוחצירא, המיוצג על ידי עו"ד רונן חליוה, ושוחרר אף הוא למעצר בית. בינתיים, במשטרה אומרים כי הם ימשיכו לחקור ביתר שאת עבירות מסוג זה ויפעילו את כל האמצעים העומדים לרשותם.</p>
    </article>
  </body>
</html>