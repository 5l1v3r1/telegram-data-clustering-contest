<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515401/berpada-pada-lakon-babak-mesra"/>
    <meta property="og:site_name" content="HM Online"/>
    <meta property="article:published_time" content="2019-11-09T05:20:42+00:00"/>
    <meta property="og:title" content="Berpada-pada lakon babak mesra"/>
    <meta property="og:description" content="DRAMA atau filem adaptasi novel bukanlah asing dalam kalangan penonton di negara ini."/>
  </head>
  <body>
    <article>
      <h1>Berpada-pada lakon babak mesra</h1>
      <address><time datetime="2019-11-09T05:20:42+00:00">09 Nov 2019, 05:20</time> by <a rel="author">Oleh Norhayati Nordin</a></address>
      <p>DRAMA atau filem adaptasi novel bukanlah asing dalam kalangan penonton di negara ini.</p>
      <p>Pelbagai novel terutama berkisar kisah cinta sudah diterjemahkan penerbit dan pengarah ke layar skrin untuk tontonan masyarakat.</p>
      <p>Namun, lebih menjadi perhatian apabila ada sebahagian novel diadaptasi itu menimbulkan isu terutama aksi dalam babak dilakonkan pelakon utama yang terlalu mesra dan kelihatan melampau.</p>
      <p>Malah, lebih hebat lagi jika tersebar video atau foto terlalu mesra pasangan hero dan heroin di media sosial sehingga mencetuskan pelbagai reaksi dalam kalangan netizen.</p>
      <p>Apakah aksi terlalu mesra perlu dilakonkan umpama realiti supaya jalan cerita tidak jauh tersasar atau untuk memberi keseronokan penonton? Ikuti pendapat tiga insan seni ini.</p>
      <p>
        <b>Osman Ali (Pengarah filem/drama)</b>
      </p>
      <p>“Sebagai pengarah, saya masih peka dengan sensitiviti penonton dan masyarakat di negara ini dalam merakamkan babak sesuai.</p>
      <p>Saya selalunya akan pastikan babak mesra sesama pelakon utama tidak terlalu mengikut kehendak imaginasi novel.</p>
      <p>Imaginasi penulis novel dan babak mesra untuk direalisasikan pelakon, dua perkara berbeza dan saya perlu teliti dengan sebaik mungkin.</p>
      <p>Bagaimanapun, saya tetap tak mampu nak halang kata-kata orang sekiranya sesuatu babak didakwa terlalu mesra dikecam kerana dianggap melampau”.</p>
      <p>
        <b>Siti Nordiana (Penyanyi/pelakon)</b>
      </p>
      <p>“Dalam soal ini, setiap pelakon semestinya ada pendirian masing-masing. Kalau saya, memang tak selesa melakonkan babak terlalu mesra seperti didukung, dipeluk mengikut apa diimaginasikan dalam novel.</p>
      <p>Bagaimanapun, terpulang kepada pelakon untuk membuat keputusan dan bagi saya perbincangan dua hala dengan pengarah sangat penting.</p>
      <p>Saya memang menolak aksi terlalu mesra dilakonkan kerana bukan nak tunjuk diri baik tetapi memang kurang selesa”.</p>
      <p>
        <b>Zoey Rahman (Pengacara/pelakon)</b>
      </p>
      <p>“Pengarah adalah individu yang memainkan peranan utama dan penting dalam mengolah jalan cerita drama dihasilkan terutama karya diadaptasi daripada novel.</p>
      <p>Sebagai pelakon, garis panduan pengarahan untuk melakonkan babak terlalu mesra itu memang mengambil kira apa yang diinginkan pengarah.</p>
      <p>Saya berhati-hati untuk melakonkan babak terlalu mesra kerana sedar sensitiviti penonton masa kini yang kebanyakannya pasti tidak selesa nak menonton.</p>
      <p>Bagaimanapun, selaku orang dewasa, terpulang juga kepada pelakon untuk membuat keputusan dan pilihan. Setiap pelakon pastinya ada cara sendiri mahu buat atau tidak babak terlalu mesra itu. Kena tanya diri sendiri.”</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2017/08/253881/azrel-ambil-risiko-kena-hentam"/>
        <a href="https://www.hmetro.com.my/node/102670"/>
        <a href="https://www.hmetro.com.my/node/167263"/>
        <a href="https://www.hmetro.com.my/rap/2018/02/311293/strategi-pikat-pelbagai-kaum"/>
        <a href="https://www.hmetro.com.my/node/213816"/>
        <a href="https://www.hmetro.com.my/node/43207"/>
        <a href="https://www.hmetro.com.my/node/24497"/>
        <a href="https://www.hmetro.com.my/node/105201"/>
      </related>
    </article>
  </body>
</html>