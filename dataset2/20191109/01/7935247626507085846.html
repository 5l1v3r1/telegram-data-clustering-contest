<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/vatandas-yogunlugunun-oldugu-reyhan-pazarina-biraz-ilgi-gerekli-15550yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T01:00:00+00:00"/>
    <meta property="og:title" content="Vatandaş yoğunluğunun olduğu Reyhan Pazarı’na biraz ilgi gerekli"/>
    <meta property="og:description" content="Günay Bey, özellikle şehrimizdeki sorunların çözümüne sunduğunuz katkıdan ve vatandaşın sesi olduğunuz için öncelikle teşekkür ederim.Uzun..."/>
  </head>
  <body>
    <article>
      <h1>Vatandaş yoğunluğunun olduğu Reyhan Pazarı’na biraz ilgi gerekli</h1>
      <address><time datetime="2019-11-09T01:00:00+00:00">09 Nov 2019, 01:00</time> by <a rel="author">Söz Sizde</a></address>
      <p><b>G</b>ünay Bey, özellikle şehrimizdeki sorunların çözümüne sunduğunuz katkıdan ve vatandaşın sesi olduğunuz için öncelikle teşekkür ederim.</p>
      <p>Uzun süredir gördüğüm ve herhangi bir düzenlemenin de yapılmadığına şahit olduğum bir durumu paylaşmak istiyorum.</p>
      <p>Şöyle ki: Cumhuriyet Caddesi’nin altındaki <b>Reyhan Pazarı</b>.</p>
      <p>Burası çok büyük pazar ve bir o kadar da rağbet görüyor. Yani, bu pazarda insan yoğunluğu oldukça fazla.</p>
      <p>
        <b>Ancak bununla beraber vatandaşın yürüme alanı o kadar dar ki, otobüslerdeki balık istifinden daha da sıkışık yürüyor insanlar.</b>
      </p>
      <p>Pazarcı esnafının ve belediye birimlerinin bu konuda biraz duyarlı davranmasını rica ediyorum.</p>
      <p>Ne yazık ki ve görünen o ki, ne pazarcı ne de ilgili birimlerin bu konuda duyarlı davrandığını söylemek zor.</p>
      <p>Alışveriş yapan insanların yürüme alanı biraz rahatlarsa emin olun vatandaş da, esnaf da rahat edecektir diye düşünüyorum.</p>
      <p>Bazen o kalabalığa araçların bile girdiğine şahit olabiliyoruz.</p>
      <p>
        <b>Bu konu bir nebze olsun Tuz Pazarı’nda iyileştirildi.</b>
      </p>
      <p>Yapılan düzenlemelerle burada yayalara yürüme alanı biraz olsun açıldı çok da güzel oldu.</p>
      <p>Aynı iyileştirmelerin ve pazarcı esnafının da desteğiyle <b>Reyhan Pazarı</b>’nın da düzene gireceğini ümit ediyorum. Saygılarımla.</p>
      <p>
        <b>Bir vatandaş</b>
      </p>
      <p> </p>
      <p>
        <b>Gece saatlerinde otobüsler keyfi mi davranıyor?</b>
      </p>
      <p><b>G</b>ünay Bey, Yıldırım <b>Siteler</b> semtinde ikamet etmekteyim.</p>
      <p>Önceki gün (6 Kasım 2019) 20.30-21.00 saatleri arası Özdilek altındaki <b>Zabıta birimi önündeki otobüs durağında 1/K No’lu otobüs bekliyordum.</b></p>
      <p>Ancak ne yazık ki, 2 tane otobüs gözümün içine baka baka karşı şeritten geçip gitti.</p>
      <p>Zaten, duraktaki güzergâh saatlerine uymadığını da fark ettim.</p>
      <p>Anlaşılan o ki, özellikle gece saatleri (20.00-23.00 saatleri arası) durakta yolcu var mı yok mu diye bakan yok.</p>
      <p>Otobüsü durdurmak için illa yolun ortasına kendimi atmam mı gerekiyor?</p>
      <p>Bu kadar keyfilik olmaz.</p>
      <p><b>BURULAŞ</b> yetkililerinin dikkatine sunuyorum.</p>
      <p>
        <b> Bir okur</b>
      </p>
      <p> </p>
      <p>
        <b>Okullarda yüksek sesle çalan zil sesi rahatsız edici boyutta</b>
      </p>
      <p><b>K</b>ükürtlü Mahallesi’nde ikamet etmekteyiz. Çevremizdeki okul zillerindeki gayri ciddi uygulamalar ve ses yüksekliğinden şikâyetçiyiz. Şöyle ki; daha önce her okulun kendi seçtiği pop müzükleri yerine şimdi de anlamsız bir melodi ile öğrenciler derse girip çıkıyor.</p>
      <p>Sıkıntı şu ki, okuldaki öğrencilere duyurulması yeterliyken adeta koca bir semte duyuracak seviyede yüksek sesle zilin çalması çevredeki yaşlı, hasta, bebekli insanları bırakın herkesi rahatsız etmektedir.</p>
      <p>Kaldı ki bir eğitim kurumunun çevre hassasiyeti olması gerekirken her kırkbeş dakikada bir tekrarlanan anlamsız zil sesleri için rahatsızlığımızı ilgili kurumlara aracılığınızla duyurursanız çok memnun oluruz..</p>
      <p>Teşekkürler.</p>
      <p>
        <b>S.Ertem</b>
      </p>
    </article>
  </body>
</html>