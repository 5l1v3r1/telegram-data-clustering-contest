<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817108.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T01:02:00+00:00"/>
    <meta property="og:title" content="تمام محورهای مواصلاتی اصلی استان‌ آذربایجان شرقی باز است"/>
    <meta property="og:description" content="رئیس سازمان مدیریت بحران کشور گفت: با توجه به زلزله ۵.۹ ریشتری استان آذربایجان شرقی تمام محورهای مواصلاتی این استان و استان‌های مجاور باز است."/>
  </head>
  <body>
    <article>
      <h1>تمام محورهای مواصلاتی اصلی استان‌ آذربایجان شرقی باز است</h1>
      <address>
        <time datetime="2019-11-09T01:02:00+00:00">09 Nov 2019, 01:02</time>
      </address>
      <p>رئیس سازمان مدیریت بحران کشور گفت: با توجه به زلزله ۵.۹ ریشتری استان آذربایجان شرقی تمام محورهای مواصلاتی این استان و استان‌های مجاور باز است.</p>
      <p>اسماعیل نجار روز جمعه در گفت و گو با خبرنگار اجتماعی ایرنا با اعلام این خبر افزود: نیروهای ارزیاب هم به منطقه اعزام شدند و با توجه به گزارشات اعلام شده ۴۰۰ تا ۵۰۰ واحد مسکونی آسیب دیده‌اند و تعدادی از دام‌ها نیز دچار آسیب شده‌اند.</p>
      <p>وی اعلام کرد: اقلام زیستی شامل چادر، ‌پتو، ‌ چراغ والور با توجه به سرمای منطقه، سبدهای غذایی ۷۲ ساعته به منطقه اعزام شده که با آغاز اسکان اضطراری، بقیه مواد غذایی میان آسیب دیدگان توزیع می‌شود.</p>
      <p>رئیس سازمان مدیریت بحران کشور در ادامه به تماس رئیس جمهور با استاندار آذربایجان شرقی اشاره کرد و گفت: رئیس جمهور در این تماس تلفنی در جریان ابعاد زلزله، میزان خسارات وارده و وضعیت مصدومان قرار گرفتند و پس از اخذ گزارش استاندار، دستور بسیج تمامی امکانات برای امداد رسانی موثر و سریع به مناطق زلزله زده و رفع نیازهای فوری و ضروری زلزله زدگان را صادر کردند.<br/>نجار از مردم زلزله زده خواست تا آرامش و خونسردی خود را حفظ و با نیروهای امدادرسان همکاری کنند.</p>
      <p>بر اساس اعلام موسسه ژئوفیزیک زلزله ۵/۹ ریشتری ساعت ۲ و ۱۷ دقیقه بامداد در عمق ۸ کیلومتری زمین، حوالی «ترک» در استان آذربایجان شرقی به وقوع پیوست. تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>