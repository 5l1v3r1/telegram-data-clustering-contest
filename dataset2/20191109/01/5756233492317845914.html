<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620532/%D8%B4%DA%A9%D8%A7%D8%B1-%D9%BE%D9%87%D9%BE%D8%A7%D8%AF-%D8%AF%D8%B1-%D9%82%D8%B7%D8%A8-%D9%BE%D8%AA%D8%B1%D9%88%D8%B4%DB%8C%D9%85%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T01:04:00+00:00"/>
    <meta property="og:title" content="شکار پهپاد در قطب پتروشیمی ایران"/>
    <meta property="og:description" content="امیر سرتیپ علیرضا صباحی‌فرد، فرمانده نیروی پدافند هوایی ارتش دیروز، جمعه از شکار یک پهپاد متجاوز در فضای عمومی شهرستان ماهشهر خبر داد. سرتیپ صباحی‌فرد در این‌باره گفت: «‌این اقدام ارتش در واکنش به تجاوز یک فروند پهپاد متجاوز خارجی به حریم هوایی ایران بوده است و پهپاد متجاوز قبل از رسیدن به اماکن حساس با هوشیاری کامل شبکه یکپارچه پدافند هوایی کشور منهدم شد.» بندر ماهشهر قطب پتروشیمی ایران و خاورمیانه به شمار می‌رود و در نزدیکی بندر امام خمینی (ره) قرار دارد که از مهم‌ترین بنادر ایران است."/>
  </head>
  <body>
    <article>
      <h1>شکار پهپاد در قطب پتروشیمی ایران</h1>
      <address>
        <time datetime="2019-11-09T01:04:00+00:00">09 Nov 2019, 01:04</time>
      </address>
      <p>
        <i>امیر سرتیپ علیرضا صباحی‌فرد، فرمانده نیروی پدافند هوایی ارتش دیروز، جمعه از شکار یک پهپاد متجاوز در فضای عمومی شهرستان ماهشهر خبر داد. سرتیپ صباحی‌فرد در این‌باره گفت: «‌این اقدام ارتش در واکنش به تجاوز یک فروند پهپاد متجاوز خارجی به حریم هوایی ایران بوده است و پهپاد متجاوز قبل از رسیدن به اماکن حساس با هوشیاری کامل شبکه یکپارچه پدافند هوایی کشور منهدم شد.» بندر ماهشهر قطب پتروشیمی ایران و خاورمیانه به شمار می‌رود و در نزدیکی بندر امام خمینی (ره) قرار دارد که از مهم‌ترین بنادر ایران است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سامانه‌های پدافند هوایی ارتش جمهوری اسلامی ایران روزگذشته، بعد از شناسایی یک پرنده ناشناس در آسمان بندر ماهشهر آن را ساقط کردند.</p>
      <p>امیر علیرضا صباحی‌فرد، فرمانده نیروی پدافند هوایی ارتش و غلامرضا شریعتی استاندار خوزستان روز گذشته این خبر را تایید کردند. براساس گزارش‌ها صبح دیروز صدای نسبتا شدیدی در بندرماهشهر و بندر امام‌خمینی شنیده شد وساعاتی بعد منابع محلی خبر دادند که سامانه پدافندی هوایی ارتش مستقر در منطقه بعد از مشاهده یک پهپاد به سرعت آن را ساقط کرده‌اند. شهرستان بندری ماهشهر که بزرگترین منطقه اقتصادی پتروشیمی خاورمیانه است در ۱۰۰ کیلومتری جنوب شرقی اهواز واقع شده و بندر امام خمینی(ره)یکی از بندرهای بزرگ کشور نیز از توابع این شهرستان است. این بندر یکی از بندرهای استان خوزستان ایران در خلیج فارس است. بندر امام خمینی(ره) با داشتن ۳۸ اسکله فعال به طول ۷ کیلومتر، بزرگ‌ترین بندر فعال ایران است. اداره کل بنادر و دریانوردی خوزستان در این بندر واقع شده‌است. همچنین منطقه ویژه اقتصادی پتروشیمی با بیش از ۲۰ مجمتع پتروشیمی درجوار این شهر واقع شده است. آنطور که خبرگزاری فارس گزارش داده است سامانه پدافند هوایی مرصاد که می‌توان آن را نخستین گام جدی کشورمان برای تولید سامانه‌های پدافندی بومی نام برد، این پهپاد متجاوز خارجی را سرنگون کرده است. سامانه پدافند هوایی «مرصاد» در حقیقت نسخه بومی سامانه آمریکایی MIM-۲۳ هاوک است که با مهندسی معکوس در داخل کشور، تولید شده است و از آن می‌توان به‌عنوان اولین گام‌های کشورمان برای ساخت سامانه‌های پدافند هوایی بومی یاد کرد.</p>
      <figure>
        <img src="https://aftabnews.ir/files/fa/news/1398/8/18/356799_345.jpg"/>
      </figure>
      <p>
        <b>لاشه پهپاد پیدا شد</b>
      </p>
      <p>به دنبال سرنگونی این شی‌ء ناشناس، امیر سرتیپ ستاد علیرضا صباحی‌فرد، فرمانده نیروی پدافند هوایی ارتش گفت: بامداددیروز یک فروند پهپاد متجاوز توسط سامانه‌های بومی نیروی پدافند هوایی ارتش مستقر در منطقه عمومی ماهشهر تحت هدایت شبکه یکپارچه قرارگاه پدافند هوایی کشور منهدم شد.به گزارش «ایسنا» فرمانده نیروی پدافند هوایی ارتش با بیان این مطلب، تصریح کرد: این اقدام قاطع و شلیک موشک در واکنش به تجاوز یک فروند پهپاد متجاوز خارجی به حریم هوایی کشورمان بوده است و پهپاد متجاوز قبل از رسیدن به اماکن حساس با هوشیاری کامل شبکه یکپارچه پدافند هوایی کشور منهدم شد.امیر سرتیپ صباحی‌فرد تاکید کرد: ما بارها اخطار داده‌ایم که شبکه یکپارچه پدافند هوایی کشور با آمادگی کامل، قاطعانه با هرگونه تجاوز به حریم هوایی کشور پاسخ خواهد داد.همزمان غلامرضا شریعتی، استاندار خوزستان در گفت‌وگو با باشگاه خبرنگاران جوان با تایید این خبر گفت: در نخستین ساعات اولیه بامداد جمعه یک فروند پهپاد ناشناس وارد حریم هوایی شهرستان ماهشهر شد که بلافاصله پدافند ارتش جمهوری اسلامی وارد عمل شد.او افزود: پدافند قرارگاه جنوب غرب ارتش جمهوری اسلامی ایران مستقر در ماهشهر با شلیک موشک این پهپاد ناشناس را ساقط کرده که لاشه آن در نیزارهای اطراف ماهشهر سقوط کرد.استاندار خوزستان ادامه داد: هم‌اینک لاشه این پهپاد توسط نیروهای نظامی و امنیتی از لای نیزارها بیرون کشیده شده و کارشناسان تحقیقات از آن را آغاز کرده‌اند.شریعتی اضافه کرد: پهپاد یاد شده به‌طور قطع مربوط به کشورهای دیگر است و نتایج بررسی‌های کارشناسان نیز پس از مشخص شدن در اختیار مردم قرار می‌گیرد.همچنین به گزارش «ایرنا» شریعتی گفت: آنچه مشخص است این پهپاد بدون هماهنگی وارد فضای ماهشهر شده به همین دلیل پدافند شهرستان اقدام به ساقط کردن آن کرده است.وی گفت: پدافند استان خوزستان با دقت و تیزبینی و بنا به حساسیت‌های منطقه و تهدیدات دشمن تمامی تحرکات را زیر نظر دارد و اجازه هر گونه قدرت مانور را از دشمن خواهد گرفت.</p>
      <p>
        <b>آمریکا تکذیب کرد</b>
      </p>
      <p>خرداد سال‌جاری نیز پهپاد آر‌.کی گلوبال هاوک فرماندهی مرکزی آمریکا - سنتکام - هنگام پرواز بر فراز تنگه هرمز ازسوی نیروی هوافضای سپاه پاسداران سرنگون شد. چند هفته بعدازاین رویدادبزرگ آمریکا نیزاعلام کرد که یک پهپاد ایرانی را در تنگه هرمز سرنگون کرده است؛ ادعایی که البته تایید نشد.درهمین حال روز گذشته وزارت دفاع آمریکا اعلام کرد که پهپاد سرنگون شده در ایران، آمریکایی نبوده است.به گزارش فارس، فرماندهی مرکزی آمریکا در پیامی در توییتر اعلام کرد: «گزارش‌های ادعا شده درباره سرنگون شدن پهپاد آمریکایی ناصحیح است. اگر هواپیمای بدون سرنشینی در منطقه سنتکام سرنگون شده، متعلق به دارایی‌های وزارت دفاع آمریکا نیست.» وزارت دفاع آمریکا در ادامه پیام توییتری خود عنوان کرد که تمامی تجهیزات این کشور در منطقه مورد شمارش قرار گرفته‌اند.</p>
    </article>
  </body>
</html>