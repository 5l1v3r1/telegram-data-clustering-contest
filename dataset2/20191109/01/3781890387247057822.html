<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740739"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T01:30:00+00:00"/>
    <meta property="og:title" content="ตุรกีลั่นไม่ออกจากซีเรีย จนกว่าประเทศอื่นจะถอนทัพ"/>
    <meta property="og:description" content="ประธานาธิบดีตุรกียืนยันไม่มีทางถอนทหารออกจากภาคเหนือของซีเรีย ตราบใดที่ 'ประเทศอื่น' ยังคงอยู่"/>
  </head>
  <body>
    <article>
      <h1>ตุรกีลั่นไม่ออกจากซีเรีย จนกว่าประเทศอื่นจะถอนทัพ</h1>
      <address>
        <time datetime="2019-11-09T01:30:00+00:00">09 Nov 2019, 01:30</time>
      </address>
      <p>
        <b>ประธานาธิบดีตุรกียืนยันไม่มีทางถอนทหารออกจากภาคเหนือของซีเรีย ตราบใดที่ "ประเทศอื่น" ยังคงอยู่</b>
      </p>
      <p>สำนักข่าวต่างประเทศรายงานจากกรุงอังการา ประเทศตุรกี เมื่อวันที่ 9 พ.ย. ว่าประธานาธิบดีเรเซป เทย์ยิป เออร์โดกัน กล่าวเมื่อวันศุกร์ ว่าปฏิบัติการทางทหารของตุรกีในชื่อ "ยุทธการพีซ สปริง" ซึ่งเปิดฉากเมื่อวันที่ 9 ต.ค. ที่ผ่านมา แม้ผ่อนคลายลงไปพอสมควรหลังการเจรจากับประธานาธิบดีวลาดิเมียร์ ปูติน ผู้นำรัสเซีย เมื่อปลายเดือนที่แล้ว  แต่ผู้นำตุรกียืนยันว่าภารกิจดังกล่าวจะยังไม่ถือว่าสิ้นสุด จนกว่า "ผู้ก่อการร้ายคนสุดท้าย" "จะออกไปจากพื้นที่พิพาท คือตลอดแนวพรมแดนทางเหนือของซีเรีย<br/> </p>
      <figure>
        <iframe data-src="https://twitter.com/trtworld/status/1190169099256705025?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191109/news_cqnkjWxxlt084433_533.jpg?v=20191109142?v=4048"/>
      </figure>
      <p> <br/>ขณะเดียวกัน เออร์โดกันกล่าวด้วยว่า กองทัพตุรกีจะไม่ถอนกำลังพล จนกว่า "ประเทศอื่น" จะถอนกำลังเช่นกัน ทั้งนี้ ปฏิบัติการทางทหารของรัฐบาลอังการาเกิดขึ้นเพียงไม่กี่วัน หลังประธานาธิบดีโดนัลด์ ทรัมป์ ประกาศการถอนทหารอเมริกันราว 1,000 นายออกจากพื้นที่ทางเหนือของซีเรีย ซึ่งเป็นฐานที่มั่นของกองกำลังป้องกันตนเองชาวเคิร์ด ( วายพีจี ) แต่หลังจากนั้นไม่นานผู้นำสหรัฐ "กลับลำ" ด้วยการสั่งคงกำลังทหารไว้ "จำนวนหนึ่ง" เพื่อภารกิจ "ปกป้อง" แหล่งน้ำมันในพื้นที่ โดยอ้างเหตุผลว่าไม่ต้องการให้ทรัพยากรอันมีค่าเหล่านี้ตกไปอยู่ในมือของกลุ่มไอเอส และ "บุคคลที่สาม"<br/> </p>
      <figure>
        <iframe data-src="https://twitter.com/RT_com/status/1192826610510127106?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ด้านกระทรวงกลาโหมตุรกีรายงานผลการลาดตระเวนร่วมกับกองทัพรัสเซีย ซึ่งเป็นครั้งที่ 3 แล้วตั้งแต่ต้นเดือนนี้ ว่าเป็นไปด้วยดีตามแผน โดยรัฐบาลอังการาต้องการจัดตั้ง "เขตปลอดภัย" เป็นระยะทาง 120 กิโลเมตร และลึก 30 กิโลเมตร ระหว่างเมืองทัล อับยาด กับเมืองราส อัล-อาริน ที่อยู่ทางเหนือของซีเรีย เพื่อให้ผู้ลี้ภัยชาวซีเรียในตุรกีมากกว่า 3.6 ล้านคน ทยอยเดินทางกลับภูมิลำเนาได้อย่างปลอดภัย ขณะที่การลาดตระเวนครั้งล่าสุดเป็นระยะทาง 88 กิโลเมตร และความคืบหน้าของการจัดตั้งเขตปลอดภัยตอนนี้คืบหน้าแล้วที่ระดับความลึก 10 กิโลเมตร<br/> </p>
      <figure>
        <iframe data-src="https://twitter.com/CBSEveningNews/status/1192607751433793536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191109/news_jXguVimWbW084842_533.jpg?v=20191109142?v=3076"/>
      </figure>
      <p> <br/>อนึ่ง เออร์โดกันเตรียมเยือนกรุงวอชิงตันในวันที่ 13 พ.ย. นี้ ตามคำเชิญของประธานาธิบดีโดนัลด์ ทรัมป์ หลังตลอดสัปดาห์ที่ผ่านมามีกระแสข่าวมาตลอดว่าผู้นำตุรกีเลื่อนกำหนดการออกไปอย่างไม่มีกำหนด จากความขัดแย้งเรื่องซีเรีย แต่ในที่สุดตกลงกันได้ อย่างไรก็ตาม เออร์โดกันกล่าวว่าเขาจะสนทนาทางโทรศัพท์กับปูตินก่อน "เพื่อกำหนดหลักการพื้นฐาน" ในการหารือกับรัฐบาลวอชิงตัน.<br/><br/><b>เครดิตภาพ : AP, AFP</b></p>
    </article>
  </body>
</html>