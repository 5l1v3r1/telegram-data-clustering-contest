<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursa-nefes-alacak-biri-tarihe-biri-modern-kente-iki-meydan-15551yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T01:00:00+00:00"/>
    <meta property="og:title" content="Bursa nefes alacak: Biri tarihe, biri modern kente iki meydan!"/>
    <meta property="og:description" content="1999 yerel seçimiydi… DYP Büyükşehir Adayı olarak sandık yarışına giren Prof. Dr. İsmail Tatlıoğlu iddialı bir projeyle Bursalıların karşısına..."/>
  </head>
  <body>
    <article>
      <h1>Bursa nefes alacak: Biri tarihe, biri modern kente iki meydan!</h1>
      <address><time datetime="2019-11-09T01:00:00+00:00">09 Nov 2019, 01:00</time> by <a rel="author">Ahmet Emin Yılmaz</a></address>
      <p>1999 yerel seçimiydi… <b>DYP Büyükşehir Adayı</b> olarak sandık yarışına giren <b>Prof. Dr. İsmail Tatlıoğlu</b> iddialı bir projeyle <b>Bursalıların</b> karşısına çıktı:</p>
      <p>
        <b>“Çakırhamam’dan başlamak üzere Atatürk Caddesi ile Cumhuriyet Caddesi arasında sonradan yapılmış binaları yıkıp Hanlar Bölgesi’nin çevresini açacağız ve Bursa’nın tarihi değerini ortaya çıkaracağız.”</b>
      </p>
      <p>O seçimi…</p>
      <p><b>DSP Adayı Erdoğan Bilenser</b> kazandı, ama<b> İsmail Hoca’</b>nın <b>“Atatürk Caddesi’nden geçerken tarihi görme”</b> hayali de akıllarda kaldı.</p>
      <p>Sonrasında…</p>
      <figure>
        <img src="https://www.olay.com.tr/d/other/1yaziicin.jpg"/>
      </figure>
      <p>2004 yerel seçimini <b>AK Parti Adayı</b> olarak kazanan rahmetli <b>Hikmet Şahin</b> kente dokunmaya karar verdiğinde <b>Tatlıoğlu’</b>yla bir araya geldi ve<b> “Hocam, şu Hanlar Bölgesi’ni açma projeni bir anlat. Biz bunu yapmak istiyoruz”</b> dedi.</p>
      <p>Söylemekle kalmadı, proje üzerinde <b>Büyükşehir</b> çalışmasını başlattı, açıklamalarında da sık sık dile getirdi ve <b>Bursa’</b>yı heyecanlandırdı.</p>
      <p>İşte…</p>
      <p>O proje <b>Çevre ve Şehircilik Bakanı Murat Kurum’</b>un yaptığı açıklamalarla ilk defa <b>uygulanabilir</b> noktaya geldi, <b>Bursalı için umut</b> oldu.</p>
      <p><b>Büyükşehir Belediye Başkanı Alinur Aktaş’</b>ın önerdiği <b>Hanlar Bölgesi</b> projesi çerçevesini, <b>Bakan Kurum</b> net bir şekilde çizdi:</p>
      <p>
        <b>“Çakırhamam’da Merkez Bankası’ndan başlamak üzere Bakırcılar Çarşısı yanında tarihi Çarşıbaşı Meydanı’nı açacağız.”</b>
      </p>
      <p>Proje için <b>kamulaştırmalar</b> yapılacağını, meydanın altının <b>otopark</b> olacağını söyledi. <b>Atatürk </b>ve <b>Cumhuriyet </b>caddeleri arasındaki bölgede 1960 sonrası yapılan binaların yıkılıp <b>Bursa’yı kötü görüntüden kurtaracaklarını</b> açıkladı.</p>
      <p>Kentin tarihi merkezindeki <b>Çarşıbaşı Meydanı’</b>nı önemsedik.</p>
      <p>İkincisi…</p>
      <p><b>Bursa’</b>nın modern kentleşmesini sembolize edecek bir meydanın daha müjdesini verdi:</p>
      <p>
        <b>“Doğanbey’in Fevzi Çakmak Caddesi’ne açılan cephesinde, İller Bankası dahil çevredeki yapılar kamulaştırılıp modern bir meydan yapılacak.”</b>
      </p>
      <p>Bu meydan…</p>
      <p><b>Haşim İşcan </b>ve <b>Gazcılar </b>arasındaki bölge yanında, <b>Fevzi Çakmak Caddesi</b> batısındaki <b>Ahmetpaşa-Hocahasan</b> bölgesini bile <b>cazibe merkezi</b> yapar.</p>
      <p>Düşünsenize…</p>
      <p><b>Osmangazi Belediyesi</b> yeni kent meydanını yapıyor. <b>Fevzi Çakmak’</b>ta <b>Doğanbey Meydanı</b> olacak. <b>Hanlar Bölgesi</b> de <b>Çarşıbaşı </b>ile nefes alacak.</p>
      <p>Bunları <b>Bursa Milletvekili Mustafa Esgin’</b>den dinlerken heyecanlandık.</p>
      <p> </p>
      <p>
        <b>Kentsel dönüşüme ve Mollaarap’a umut</b>
      </p>
      <p> </p>
      <figure>
        <img src="https://www.olay.com.tr/d/other/2.-yazi-icin-bursa-kentsel-donusum-problemleri-cozulecek,-cevre-ve-sehircilik-bakani-murat-kurum.jpg"/>
      </figure>
      <p>Görünen şu… <b>Çevre ve Şehircilik Bakanı Murat Kurum</b> tüm pozitifliğini takınarak <b>Bursa’</b>ya gelmiş. Kendisine sunulan her projeye onay verdi, her soruna çözüm vaat etti.</p>
      <p>Bunlar arasında…</p>
      <p>Kentsel dönüşümle ilgili <b>problemlerin çözümü sözü</b> önemli. <b>Mollaarap’</b>ta heyelan yaşayan 320 hak sahibi olan 120 binayla ilgili sorunu çözdü ve buradaki kentsel dönüşümü üstlenip <b>Yıldırım Belediyesi’</b>ni rahatlattı.</p>
      <p>Yine…</p>
      <p><b>Mevlana’</b>daki kentsel dönüşümü de <b>Bakanlık</b> olarak üstlendi.</p>
      <p> </p>
      <p>
        <b>Stadyumun yerine 351 ağaçlı, termal içmece su şadırvanlı Millet Bahçesi</b>
      </p>
      <p> </p>
      <figure>
        <img src="https://www.olay.com.tr/d/other/3.-yazi-icin-ataturk-stadyumu-yerine-yapilacak-millet-bahcesi,-cevre-ve-sehircilik-bakani-murat-kurum.jpg"/>
      </figure>
      <p>
        <b>Atatürk Stadyumu</b>
      </p>
      <p> yıkıldıktan sonra <b>yerine ne yapılacağına</b> bir türlü karar verilemedi. Önce <b>meydan</b> olarak düşünüldü, ama <b>Cumhurbaşkanı Recep Tayyip Erdoğan </b>mitinge geldiğinde <b>Millet Bahçesi</b> isteyince proje değişti.</p>
      <p>Son dönem ortaya çıkan projeler de hep tartışıldı.</p>
      <p>Tüm bunlara…</p>
      <p><b>Çevre ve Şehircilik Bakanı Murat Kurum</b> noktayı koydu. <b>Atatürk Stadyumu</b> yerine yapılacak <b>Millet Bahçesi</b> projesini <b>Bakan</b> incelerken de, <b>orada neler olacağı</b> ortaya çıktı.</p>
      <p>Örneğin…</p>
      <p><b>Millet Bahçesi’</b>nin altına 485 araçlık otopark yapılacak. Orman ve meyve ağaçları türünden 351 ağaç ve <b>Millet Kıraathanesi’</b>nin olacağı, tartan pistin korunacağı projede yağmur suyu da toplanıp yeniden kullanılacak</p>
      <p>Projedeki <b>termal içmece şadırvanı</b> ilgi çekici.</p>
      <p>Özel hatla getirilecek <b>termal</b> su dinlendirilip soğutulacak ve <b>şifa </b>için vatandaşın <b>şadırvandan içmesi</b> sağlanacak.</p>
      <p>40 milyon liralık projeye <b>Bakan Kurum</b> hedef koydu:</p>
      <p>
        <b>“Yılsonuna kadar bitecek.”</b>
      </p>
      <p> </p>
      <p>
        <b>Yıllardır yarım bekleyen inşaatlara yıkım</b>
      </p>
      <p> </p>
      <figure>
        <img src="https://www.olay.com.tr/d/other/4.-yazi-icin-yarim-kalan-insaatlar-radikal-karari,-cevre-ve-sehircilik-bakani-murat-kurum.jpg"/>
      </figure>
      <p>
        <b>Çevre ve Şehircilik Bakanı Murat Kurum’</b>
      </p>
      <p>un kısa süreye çok yoğun program sığdırdığı <b>Bursa</b> ziyaretinde bize göre <b>önemli bir ayrıntı</b> daha var.</p>
      <p>O da şu:</p>
      <p>Kentin değişik bölgelerinde kaba inşaatı bitmiş, fakat tamamlanamadığı için 15-20 yıldır bekleyen <b>yarım binalar</b> var. Bunlar da kötü görüntüye yol açıyor.</p>
      <p>İşte…</p>
      <p><b>Bakan Kurum’</b>un talimatıyla, tamamlanamadığı için yıllardır bekleyen binalar yıkılacak. Bu da <b>radikal bir kent adımı</b> anlamına geliyor.</p>
      <p> </p>
      <p>
        <b>Bozbey’den Keles’e çıkarma… Pazarı dolaştı, ziyaretler yaptı, ilgi gördü</b>
      </p>
      <p> </p>
      <figure>
        <img src="https://www.olay.com.tr/d/other/5.-yazi-icin-mustafa-bozbey-keles-pazari-ziyaret.jpg"/>
      </figure>
      <p>
        <b>Mustafa Bozbey </b>
      </p>
      <p>20 yıl aralıksız <b>Nilüfer Belediye Başkanlığı </b>yaparken <b>rekor</b> kırdı. Çünkü <b>Bursa’</b>da <b>20 yıl başkanlık</b> yapan başka kimse yok.</p>
      <p>31 Mart yerel seçiminde <b>CHP Büyükşehir Adayı</b> olarak, ilçeleri ziyaret etti. 20 yılın birikimiyle gittiği her yerde güzel karşılandı, <b>CHP’</b>nin oy rekorunu kırdı.</p>
      <p>Şimdi de…</p>
      <p>Seçim sonrası <b>dinlenme</b> ve parti içindeki <b>sorgulama</b> dönemlerinin ardından <b>Mustafa Bozbey </b>yeniden sahalara çıktı.</p>
      <p>Nitekim…</p>
      <p>İlçe pazarının kurulduğu gün <b>Keles’</b>e yaptığı ziyaret adeta <b>Bozbey çıkarmasına</b> dönüştü.</p>
      <p>Önce, yeni atanan <b>Keles Kaymakamı Kübra Teymur’</b>u, ardından<b> Keles Belediye Başkanvekili Ahmet Akbey’</b>i ziyaret etti.</p>
      <p><b>CHP</b> ve <b>İYİ Parti </b>ilçe başkanlıklarına verdikleri destek nedeniyle <b>teşekkür</b> ziyareti yaptı. İlçe başkanları ve belediye meclisi üyeleriyle birlikte cuma günleri kurulan <b>Keles </b>pazarında hem pazarcılarla, hem de vatandaşla sohbet etti.</p>
      <p>Adım attığı her yerde de büyük ilgi gördü.</p>
      <p> </p>
      <p>
        <b>DSP’de Aksakallı İl kongresi</b>
      </p>
      <p> </p>
      <figure>
        <img src="https://www.olay.com.tr/d/other/6.-yazi-icin-dsp-genel-baskani-onder-aksakal.jpg"/>
      </figure>
      <p>1999 seçimlerinden hem genel, hem yerel iktidar olarak çıkan <b>DSP, </b>o sonuçları bir daha tekrarlayamasa da <b>siyasi samimiyet</b> ve kadrolarının <b>vefalı duruşu</b> ile yoluna devam ediyor. Her seçimde de <b>kendi adayları</b> ile sandık yarışına giriyor.</p>
      <p>Şu süreçte…</p>
      <p>İlçe kongrelerini tamamlayan <b>DSP</b> bugün <b>Genel Başkan Önder Aksakallı’</b>nın katılımıyla <b>İl </b>kongresini yapacak.</p>
      <p><b>Çelebi Mehmet Bulvarı’</b>nın <b>Soğanlı Mahallesi</b> bölümündeki <b>Orkide Düğün Salonu’</b>nda yapılacak kongre saat 14.00’te başlayacak.</p>
    </article>
  </body>
</html>