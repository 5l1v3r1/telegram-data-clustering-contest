<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/09/egy-csaladi-haz-araert-kelhet-el-napoleon-kicsi-csizmaja"/>
    <meta property="og:site_name" content="infostart"/>
    <meta property="article:published_time" content="2019-11-09T07:00:00+00:00"/>
    <meta property="og:title" content="Egy családi ház áráért kelhet el Napóleon kicsi csizmája"/>
    <meta property="og:description" content="A 40-es méretű lábbelit Henri Gatien Bertrand francia tábornok, Napóleon hű társa adta Carlo Marochetti szobrásznak."/>
  </head>
  <body>
    <article>
      <h1>Egy családi ház áráért kelhet el Napóleon kicsi csizmája</h1>
      <address><time datetime="2019-11-09T07:00:00+00:00">09 Nov 2019, 07:00</time> by <a rel="author">Infostart / MTI</a></address>
      <h3>A 40-es méretű lábbelit Henri Gatien Bertrand francia tábornok, Napóleon hű társa adta Carlo Marochetti szobrásznak.</h3>
      <p>Akár a 80 ezer euró (26,7 millió forint) leütési árat is elérheti egy november végi párizsi aukción I. Napóleon francia császár csizmája, amelyet száműzetésben töltött évei alatt viselt Szent Ilona szigetén.</p>
      <p>A 40-es méretű lábbelit Henri Gatien Bertrand francia tábornok, Napóleon hű társa adta Carlo Marochetti szobrásznak, aki egy lovasszobrot készített Bonapartéról.</p>
      <p>A fekete csizma várhatóan 50 ezer és 80 ezer euró közötti áron fog gazdát cserélni november 29-én a párizsi Hotel Drouot aukciósházban.</p>
      <p>Napóleon hatalmas cipőgyűjteménnyel rendelkezett: lábbelijeit a párizsi Montmartre egyik cipőkészítőjétől vásárolta.</p>
      <p>Az árverésre kerülő csizmát Marochetti fia ajándékozta Paul Le Roux francia politikusnak III. Napóleon idején. A Binoche &amp; Giquello aukciósház szerint a lábbeli azóta Le Roux családjának tulajdonában volt.</p>
      <p>Az 1815-ös waterlooi csatában elszenvedett vereséget követően Napóleont az Atlanti-óceánon fekvő Szent Ilona szigetére deportálták, ahová Bertrand is vele tartott. Napóleon 1821. március 5-én halt meg, tábornoka pedig visszatért Franciaországba.</p>
      <p>A történelem egyik legnagyobb hadvezére, a polgári Franciaország megteremtője halálának okán máig vitatkoznak: számos összeesküvés-elmélet van forgalomban, a legnépszerűbb szerint megmérgezték, de valószínűbb, hogy gyomorrák végzett vele.</p>
      <p>
        <i>Nyitókép: RFI</i>
      </p>
    </article>
  </body>
</html>