<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/tu-je-kraljica-najbolj-srecna-214071"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T07:22:00+00:00"/>
    <meta property="og:title" content="Tu je kraljica najbolj srečna"/>
    <meta property="og:description" content="Vsako poletje se britanska kraljica Elizabeta II. za dva meseca odpravi na Škotsko, kjer ima čudovit dvorec Balmoral. V kraljevi družini je že od leta 1852, posestvo se razprostira na več kot 20...."/>
  </head>
  <body>
    <article>
      <h1>Tu je kraljica najbolj srečna</h1>
      <h2>Balmoral poleti za dva meseca postane njen dom. Obiščejo jo tudi drugi člani družine.</h2>
      <address><time datetime="2019-11-09T07:22:00+00:00">09 Nov 2019, 07:22</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/08/05/818189.jpg"/>
          <figcaption>V dvorcu ni veliko prostorov, ki jih kraljica dovoli fotografirati. FOTO: Guliver/getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/08/05/818194.jpg"/>
          <figcaption>Dvorec Balmoral je v kraljevi družini že od 19. stoletja. FOTO: Guliver/getty Images</figcaption>
        </figure>
      </slideshow>
      <p>Vsako poletje se britanska kraljica <b>Elizabeta II.</b> za dva meseca odpravi na Škotsko, kjer ima čudovit dvorec Balmoral. V kraljevi družini je že od leta 1852, posestvo se razprostira na več kot 20.000 hektarih. V dvorcu je prostora za desetine ljudi, saj ima kar 52 sob, vrednost Balmorala ocenjujejo na 168 milijonov evrov, visok pa je tudi strošek vzdrževanja, in sicer dobre tri milijone evrov na leto. Posest pa ima za britanski dvor večjo vrednost od denarne, zanje je neprecenljivo predvsem dejstvo, da se tja lahko umaknejo pred očmi javnosti ter si resnično odpočijejo od vrveža in obveznosti. S kraljico vsako poletje v okrožje Aberdeenshire seveda odpotuje njen mož princ<b> Filip</b>, v poletnih mesecih pa ju za krajši ali daljši čas obiščejo tudi drugi člani družine. Kot pravi ena od kraljičinih vnukinj, princesa <b>Eugenie</b>, je njena babica najsrečnejša prav v Balmoralu. Dneve preživlja na sprehodih in piknikih, po posestvu je nekoč rada sprehajala tudi pse. Lani je poginil še zadnji od njenih corgijev, 14-letna Willow, ki so jo morali uspavati, ker je zbolela za rakom. Elizabeta II. se je odločila, da si, tudi zaradi svoje visoke starosti – 93 let ima –, novega psa ne bo omislila, in tako je zdaj prvič od konca druge svetovne vojne brez corgija, pasme, ki ji je bila vedno najbolj pri srcu. A čeprav psov na Balmoralu ne sprehaja več, ji reči, ki jih tam lahko počne, ne zmanjka. Tako se je pred časom denimo pridružila Filipu, ki zelo rad vrtnari, in skupaj sta ustvarila precej velik zelenjavni vrt.</p>
      <blockquote>V njem je kar 52 sob, vrednost Balmorala pa ocenjujejo na 168 milijonov evrov.</blockquote>
      <figure>
        <img src="https://www.slovenskenovice.si/images/slike/2019/08/05/818194.jpg"/>
        <figcaption>Dvorec Balmoral je v kraljevi družini že od 19. stoletja. FOTO: Guliver/getty Images</figcaption>
      </figure>
      <p>Posest je omenjenega leta kupil princ <b>Albert </b>kot darilo za ženo, kraljico <b>Viktorijo</b>. Takrat je bila stavba precej manjša, a jo je Albert začel širiti in dograjevati. Žal je umrl, preden je bil dvorec, kot si ga je zamislil, dokončan. Poleg glavne stavbe je na posesti še 150 manjših, med njimi Birkhall, kjer počitnikuje princ<b> Charles</b>. Kraljica javnost redko spusti v dvorec, čeprav pred njim redno prireja vrtne zabave. V preteklosti so jo za razne revije fotografirali v delovni in dnevni sobi, preostalih prostorov pa Elizabeta II. ne želi deliti z javnostjo. </p>
    </article>
  </body>
</html>