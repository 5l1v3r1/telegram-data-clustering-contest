<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/juergen-kohler-robert-lewandowski-jest-jak-muhammad-ali,984122.html"/>
    <meta property="og:site_name" content="TVN24"/>
    <meta property="article:published_time" content="2019-11-09T07:58:00+00:00"/>
    <meta property="og:title" content="Były mistrz świata zachwycony Lewandowskim. Porównał go do Muhammada Alego"/>
    <meta property="og:description" content="Zachwytów nad formą Roberta Lewandowskiego ciąg dalszy. - To jeden z najlepszych napastników w historii Bundesligi - twierdzi Juergen Kohler i porównuje Polaka do legendarnego Muhammada Alego. Były..."/>
  </head>
  <body>
    <article>
      <h1>Były mistrz świata zachwycony Lewandowskim. Porównał go do Muhammada Alego</h1>
      <address>
        <time datetime="2019-11-09T07:58:00+00:00">09 Nov 2019, 07:58</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/57e9498a-4484-4cf5-ad6f-281d35b66c6e.jpg?type=1&amp;srcmode=0&amp;srcx=1/1&amp;srcy=9/25&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/a9d286b4-8a2b-44dd-8e4a-43e62c620386-480p.mp4"/>
          <figcaption>Gol Roberta Lewandowskiego w meczu z Eintrachtem Frankfurt</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/95e6834d0a3d99e9ea8811855ae9229d/57b132da-e79e-11e9-ae59-0050569bf40f-480p.mp4"/>
          <figcaption>Gol Roberta Lewandowskiego w meczu Bayernu z Hoffenheim</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/903d05c6-5c5b-4ab7-9365-31c8fe4d78f6-480p.mp4"/>
          <figcaption>Pudło i gol Roberta Lewandowskiego w meczu z Paderborn</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/1a7dd07c-d721-11e9-9cc3-0050569b018a-480p.mp4"/>
          <figcaption>Gol Lewandowskiego w meczu z Lipskiem</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/136f951362dab62e64eb8e841183c2a9/11b28516-180f-4b06-8b70-934701ecb17d-480p.mp4"/>
          <figcaption>Robert Lewandowski przymierzył z rzutu wolnego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8d55a249e6baa5c06772297520da2051/0a69784e-ec98-4b0a-8460-ca7c5bebec36-480p.mp4"/>
          <figcaption>Bayern - Mainz 6:1. Gol Lewandowskiego</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/8562ae5e286544710b2e7ebe9858833b/92229dc7-4b6f-4031-99b2-ac441450310b-480p.mp4"/>
          <figcaption>Lewandowski i hat-trick z Schalke</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1e913e1b06ead0b66e30b6867bf63549/e91a25fe-c0a9-11e9-a3ea-0050569b018a-480p.mp4"/>
          <figcaption>Dwa gole Lewandowskiego z Herthą</figcaption>
        </figure>
        <figcaption>Robert Lewandowski trafiał w każdym z dziesięciu meczów Bundesligi Foto: Getty Images | Video: Eleven Sports Network</figcaption>
      </slideshow>
      <h3>Zachwytów nad formą Roberta Lewandowskiego ciąg dalszy. - To jeden z najlepszych napastników w historii Bundesligi - twierdzi Juergen Kohler i porównuje Polaka do legendarnego Muhammada Alego. Były mistrz świata uważa również, że obrońcy Borussii Dortmund będą mieli z Polakiem ogromne problemy w trakcie sobotniego hitu Bundesligi z Bayernem.</h3>
      <p>
        <b>
          <a href="https://eurosport.tvn24.pl/pilka-nozna,105/player.pl">Mecze ligi niemieckiej można oglądać na kanałach ELEVEN SPORTS w player.pl</a>
        </b>
      </p>
      <p>Kapitan reprezentacji Polski jest w życiowej formie. W 17 meczach trwającego sezonu strzelił dla Bayernu już 21 goli, trafiając w każdym z meczów Bundesligi i Ligi Mistrzów.</p>
      <p>Trudno przypuszczać, by zatrzymał się akurat w sobotę, kiedy do Monachium przyjedzie Borussia Dortmund. Drużyna, w której Lewandowski spędził cztery sezony, to jedna z jego ulubionych "ofiar". W 10 meczach przeciwko BVB zdobył 14 bramek, z czego aż 10 w pięciu ostatnich meczach ligowych.</p>
      <h3>Potrzeba dwóch-trzech obrońców</h3>
      <related>
        <a href="https://eurosport.tvn24.pl/pilka-nozna,105/kosmiczne-liczby-lewandowskiego-genialny,983579.html"/>
      </related>
      <p>Jak zatrzymać tę polską maszynę? Na to pytanie odpowiedź próbował znaleźć Kohler w rozmowie z "Kickerem". Były obrońca Bayernu i Borussii, a także mistrz świata z 1990 roku, ma spore wątpliwości, czy ekipie z Westfalii to się uda.</p>
      <p>- Jako obrońca musisz wiedzieć, jak porusza się Lewandowski. Częściej obraca się przez prawe ramię, niż przez lewe. Nie możesz też być za blisko niego. Najlepiej trzymać się na długość wyciągniętej ręki - podpowiadał 105-krotny reprezentant Niemiec, dodając, że Lewandowski jest jednym z najlepszych napastników w historii Bundesligi i jednym z trzech najlepszych aktualnie w Europie.</p>
      <p>Zdaniem Kohlera, kluczowym aspektem w zatrzymaniu takiego napastnika jak Lewandowski jest doskonała praca nóg. A tej - w jego opinii - brakuje Matsowi Hummelsowi i Manuelowi Akanjiemu, którzy odpowiadają za środek obrony BVB. - To bardzo przyspiesza start do piłki. Gdy napastnik rusza, ty jesteś w stanie szybciej być przy nim - zaznaczył były zawodnik.</p>
      <p>Doskonały w tym elemencie jest za to sam Lewandowski, a Kohler porównał go nawet do legendarnego Muhammada Alego. - Ali był trudny do trafienia, gdyż był w ciągłym ruchu. Podobnie zachowuje się Lewandowski, dlatego tak trudno go zatrzymać na boisku. Nie widzę w Borussii obrońców odpowiednio dynamicznych, aby Polaka powstrzymać. Koło Lewandowskiego powinno być cały czas dwóch lub trzech obrońców - dodał.</p>
      <p>Mecz Bayernu z Borussią Dortmund rozpocznie się w sobotę o 18.30. Po dziesięciu kolejkach Bundesligi BVB jest na drugiej pozycji w tabeli, a mistrzowie Niemiec zajmują czwarte miejsce. Liderem jest Borussia Moenchengladbach.</p>
      <p>Autor: pqv / Źródło: eurosport.pl, kicker.de</p>
    </article>
  </body>
</html>