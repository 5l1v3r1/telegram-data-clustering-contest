<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/09/lula-brasile-libero-prigione/"/>
    <meta property="og:site_name" content="Il Post"/>
    <meta property="article:published_time" content="2019-11-09T07:47:44+00:00"/>
    <meta property="og:title" content="L’ex presidente brasiliano Lula è uscito di prigione"/>
    <meta property="og:description" content="Dopo un anno e mezzo, grazie a una sentenza della Corte Suprema che ha reinterpretato una norma del codice penale"/>
  </head>
  <body>
    <article>
      <h1>L’ex presidente brasiliano Lula è uscito di prigione</h1>
      <h2>Dopo un anno e mezzo, grazie a una sentenza della Corte Suprema che ha reinterpretato una norma del codice penale</h2>
      <address>
        <time datetime="2019-11-09T07:47:44+00:00">09 Nov 2019, 07:47</time>
      </address>
      <p>L’ex presidente brasiliano Luiz Inácio Lula da Silva <a href="https://www.bbc.com/news/world-latin-america-50351438">è stato liberato</a> dopo avere trascorso più di 18 mesi in prigione.</p>
      <p>Lula, 74 anni, è stato uno dei molti detenuti brasiliani a beneficiare di una importante sentenza pronunciata giovedì dalla Corte Suprema del Brasile, che ha reinterpretato una norma che imponeva ai condannati che avevano perso in appello di andare immediatamente in carcere, in attesa della sentenza definitiva. Lula era stato condannato per corruzione in due processi diversi: <a href="https://www.ilpost.it/2017/07/13/lula-condannato-brasile/">uno relativo allo scandalo Petrobras</a>, la ricca e potente compagnia petrolifera statale brasiliana al centro di numerose attività illecite; e l’altro <a href="https://www.ilpost.it/2019/02/07/lex-presidente-brasiliano-lula-e-stato-condannato-ad-altri-12-anni-di-carcere-per-corruzione/">legato a una storia di tangenti</a> in cui era coinvolta la compagnia di costruzione Odebrecht, al centro di indagini e inchieste in diversi paesi latinoamericani.</p>
      <p>Lula, che fu presidente del Brasile tra il 2003 e il 2010 ed è considerato ancora oggi il rappresentante più carismatico e importante della sinistra brasiliana, è uscito dalla prigione della città di Curitiba alzando il pugno al cielo, in segno di vittoria, ringraziando i sostenitori presenti: «Non pensavo che oggi sarei stato qui a parlare con gli uomini e le donne che durante 580 giorni hanno urlato buongiorno, buon pomeriggio e buonanotte, anche con la pioggia o con 40 gradi».</p>
      <figure>
        <iframe src="https://www.youtube.com/embed/zAsLTNDOqOM" width="675" height="380" data-service="Youtube" scrolling="no"/>
      </figure>
      <p>Lula si è sempre dichiarato innocente e negli ultimi anni erano emersi diversi dubbi sulla imparzialità dei processi per corruzione in cui era stato imputato. Lo scorso agosto, per esempio, il sito di news <i>The Intercept</i>, fondato dal giornalista investigativo statunitense Gleen Greenwald, aveva pubblicato un’<a href="https://www.ilpost.it/2019/08/11/inchiesta-intercept-lula-elezioni-bolsonaro/">enorme inchiesta</a> che sosteneva che il processo contro Lula fosse stato pilotato per motivi politici, per impedire all’ex presidente di ricandidarsi alle elezioni presidenziali della fine del 2018 poi vinte dal radicale di destra Jair Bolsonaro (quando fu condannato, Lula era in testa nei sondaggi).</p>
      <p>La liberazione di Lula dalla prigione potrebbe non essere definitiva, visto l’ex presidente dovrà terminare i gradi di giudizio dei processi in corso a suo carico e affrontare altre accuse di corruzione in nuovi casi.</p>
      <related>
        <h4>Articoli Correlati</h4>
        <a href="https://www.ilpost.it/2019/11/08/assalto-sindaca-bolivia-proteste/"/>
        <a href="https://www.ilpost.it/2019/11/08/strage-mormoni-messico/"/>
        <a href="https://www.ilpost.it/2019/11/01/militari-america-latina-proteste/"/>
      </related>
    </article>
  </body>
</html>