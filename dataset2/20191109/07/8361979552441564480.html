<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/skandal-u-mcdonald-s-hto-kupit-motor-sich-chi-zagrozhuye-ukrbudu-bankrutstvo-golovni-novini-tizhnya-50052343.html"/>
    <meta property="og:site_name" content="НВ"/>
    <meta property="article:published_time" content="2019-11-09T07:30:00+00:00"/>
    <meta property="og:title" content="Гроші тижня: найнадійніші банки, скандал у McDonald’s, експеримент Microsoft, новий інвестор Укрбуду, хто купить Мотор Січ"/>
    <meta property="og:description" content="Місія МВФ поки не їде в Україну, Мотор Січ хоче купити неофіційний радник Трампа, корпорація McDonald’s втратила двох топ-менеджерів. НВ Бізнес вибрав головні новини цього тижня."/>
  </head>
  <body>
    <article>
      <h1>Гроші тижня: найнадійніші банки, скандал у McDonald’s, експеримент Microsoft, новий інвестор Укрбуду, хто купить Мотор Січ</h1>
      <h2>Місія МВФ поки не їде в Україну, Мотор Січ хоче купити неофіційний радник Трампа, корпорація McDonald’s втратила двох топ-менеджерів. НВ Бізнес вибрав головні новини цього тижня.</h2>
      <address>
        <time datetime="2019-11-09T07:30:00+00:00">09 Nov 2019, 07:30</time>
      </address>
      <h3>Історичний рекорд: нерезиденти збільшили інвестиції в ОВДП до 102 млрд</h3>
      <p>Портфель облігацій внутрішньої державної позики (ОВДП) України, які перебувають у власності нерезидентів, станом на 8 листопада <a href="https://nv.ua/ukr/biz/finance/ovdp-portfel-nerezidentiv-perevishchiv-100-mlrd-grn-novini-ukrajini-50052113.html">зріс до 101,98 млрд грн</a> (минулого року максимальний обсяг портфеля нерезидентів становив 14,7 млрд грн). З початку року він збільшився в 16 разів. Нерезидентам належить 12,6% всіх ОВДП в обігу.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/172/original/591b3465e5d5307129132ce7ca0ed7a2.png?stamp=20191108172940&amp;q=85&amp;output=jpg&amp;bg=white"/>
      </figure>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/930/original/ded751c1341dacb952481e600e1ad6fa.png?stamp=1&amp;q=85&amp;w=115"/>
      </figure>
      <p>Костянтин Хведчук<br/>У що українцям варто було вкласти гроші 20 років тому</p>
      <p>Інвестиції нерезидентів в українські ОВДП перевищили 100 млрд грн після успішного аукціону, який Мінфін <a href="https://nv.ua/ukr/biz/finance/ovdp-popit-na-chotiririchni-ovdp-perevishchiv-propoziciyu-v-p-yat-raziv-novini-ukrajini-50051846.html">провів у вівторок, 5 листопада</a>. Відомство вперше з травня цього року запропонувало чотирирічні облігації на 2,5 млрд грн. Попит перевищив пропозицію в п’ять разів і досяг 12,47 млрд грн. Завдяки цьому Мінфін знизив дохідні ставки. Загалом під час аукціону відомство залучило до бюджету 3,14 млрд грн — вдвічі більше, ніж минулого тижня.</p>
      <h3>Скандал у McDonald’s: CEO звільнили через роман з підлеглою</h3>
      <p>У кінці минулого тижня Рада директорів McDonald’s відправила у відставку главу компанії Стіва Істербрука <a href="https://nv.ua/ukr/biz/markets/glava-kompaniji-pishov-u-vidstavku-cherez-porushennya-korporativnoji-etiki-novini-svitu-50051386.html">через роман з підлеглою</a>. Він також втратив місце в раді директорів і погодився не працювати в сфері фастфуду протягом двох років після відставки. У листі співробітникам компанії Істербрук, який керував McDonald’s з 2015 року, написав, що зробив помилку. Компанію очолив Кріс Кемпчінскі, який раніше керував американським підрозділом. Через цей скандал у понеділок, 4 листопада, акції McDonald’s подешевшали більш ніж на 3%. Крім Істербрука, з McDonald’s <a href="https://nv.ua/ukr/biz/markets/skandal-v-mcdonald-s-hr-direktor-yde-slidom-za-ceo-novini-svitu-50051623.html">пішов ще один топ-менеджер — головний HR-директор Девід Фейрхерст.</a> Причини його звільнення не розголошують. Головним HR-директором він став після того, як Істербрук очолив компанію. Незважаючи на скандал, екс-глава McDonald’s залишиться запрошеним науковим співробітником Центру корпоративної репутації Оксфордського університету. Йому також виплатять вихідну допомогу за шість місяців.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/489/big/fa15ac95c5bb5029ceef08b009757532.png?stamp=20191108173246&amp;q=85&amp;output=jpg&amp;bg=white"/>
        <figcaption>Стів Істербрук / Фото: Brendan McDermid / Reuters</figcaption>
      </figure>
      <h3>Переговори з МВФ: місія не поспішає в Україну</h3>
      <p>В кінці минулого тижня американська газета Wall Street Journal написала з посиланням на джерела, що Міжнародний валютний фонд <a href="https://nv.ua/ukr/biz/finance/mvf-proti-kolomoyskogo-fond-postaviv-umovi-zelenskomu-po-privatbanku-novini-ukrajini-50051530.html">відклав виділення фінансової допомоги Україні</a>. Начебто це пояснюється стурбованістю МВФ, що країна не зможе повернути мільярди доларів, виведені з банків, зокрема з ПриватБанку. Прем'єр-міністр Олексій Гончарук назвав цю інформацію «<a href="https://nv.ua/ukr/biz/finance/mvf-goncharuk-nazvav-manipulyaciyami-informaciyu-pro-zamorozhuvannya-pidgotovki-novoji-programi-novini-ukrajini-50051698.html">маніпуляціями, яким не варто вірити</a>». За його словами, переговори тривають.</p>
      <p>Заступник міністра економіки Дмитро Романович зазначив, що в уряді не бачать проблем у взаємодії з МВФ. Він додав, що <a href="https://nv.ua/ukr/biz/finance/zamorozhennya-novogo-transhu-mvf-zastupnik-ministra-prokomentuvav-informaciyu-dzherel-wsj-novini-ukrajini-50051791.html">важливим маркером для Фонду буде ухвалення бюджету</a> і ті параметри, які в ньому будуть закладені. У МВФ також заявили, що <a href="https://nv.ua/ukr/biz/economics/u-mvf-rozpovili-chogo-ochikuyut-vid-ukrajini-novini-ukrajini-50052324.html">переговори тривають</a>.</p>
      <p>У Фонді наголошують, що Україні необхідний прогрес у структурних реформах. Зокрема, потрібно покращити управління, боротися з корупцією, знизити роль держави і олігархів, а також докласти всіх зусиль для мінімізації вартості ліквідації та реорганізації банків для платників податків.</p>
      <p>В МВФ поки що не кажуть коли його місія може повернутися. Раніше там повідомляли, що візит запланований приблизно на початок листопада.</p>
      <h3>Топ-20 найнадійніших банків України</h3>
      <p>Цього тижня <a href="https://nv.ua/ukr/biz/finance/top-20-naybilsh-nadiynih-bankiv-ukrajini-reyting-nv-novini-ukrajini-50052089.html">вийшов новий рейтинг найнадійніших банків країни</a>, який журнал НВ складає разом з інвесткомпанією Dragon Capital (власник НВ). Традиційно для останніх років найнадійнішими виглядають банки з іноземним капіталом. У відповідному рейтингу їх 15. Ще чотири банки представляють держсектор. У список потрапив лише один комерційний банк з «українським паспортом» — ПУМБ олігарха Ріната Ахметова.</p>
      <p>Райффайзен Банк Аваль — українська дочка австрійського Raiffeisen Bank International — очолює рейтинг уже кілька років поспіль. У топ-5 потрапили також Укрсиббанк, Сітібанк, ІНГ Банк і Креді Агріколь Банк. Найприбутковіший український банк — ПриватБанк — посідає в рейтингу сьоме місце. Його прибуток за останні три квартали цього року (27,4 млрд грн) більше ніж удвічі перевищує прибуток всіх інших 75 українських банків разом узятих. Але водночас у портфелі ПриватБанку 81% непрацюючих кредитів. У лідера рейтингу таких всього 8%.</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/173/original/2f189aa86081fbed9e2d506ac6df16b5.png?stamp=20191108173510&amp;q=85&amp;output=jpg&amp;bg=white"/>
      </figure>
      <h3>США vs Китай: хто купить Мотор Січ</h3>
      <p>За даними WSJ, неофіційний радник президента США Дональда Трампа Ерік Принс <a href="https://nv.ua/ukr/biz/markets/motor-sich-neoficiyniy-radnik-trampa-vede-peregovori-pro-pokupku-kompaniji-wsj-novini-ukrajini-50051708.html">обговорює питання купівлі компанії Мотор Січ</a>, одного з найбільших у світі виробників двигунів для авіаційної техніки. Принс — засновник американської приватної військової компанії Blackwater (назва кілька разів змінювалася, з 2011 року — Academi). Він є виконавчим директором приватної компанії в сфері безпеки Frontier Services Group, яка базується в Гонконгу та Пекіні. Ця компанія надає матеріально-технічну підтримку і підтримку в сфері безпеки китайським підприємствам в Африці. Найбільшим акціонером групи є CITIC Group Corp., китайський інвестиційний фонд, який контролює держава. У Принса є також зв’язки в Росії.</p>
      <p>У квітні стало відомо, що мін'юст США підозрює, що він збрехав Конгресу про свою зустріч у січні 2017 року з главою Російського фонду прямих інвестицій Кирилом Дмитрієвим. WSJ підкреслює, що Вашингтон намагається завадити купівлі Мотор Січі китайськими компаніями Skyrizon Aircraft і Xinwei Technology Group. Принс приїжджав в Україну 24−27 жовтня. Бізнесмен відвідував підприємство, яке розташоване в Запоріжжі. Сам він від коментарів відмовився. Президент України Володимир Зеленський сказав журналістам, що про інтерес Принса до Мотор Січі дізнався зі статті WSJ. «Я ні з ким не зустрічався, ні з ким це не проговорював, але це питання має бути пов’язане з президентом України, тому що Мотор Січ — це стратегічне підприємство», — заявив Зеленський.</p>
      <h3>Кабмін прискорив введення заборони на ввезення старих вагонів з РФ</h3>
      <p>Кабінет Міністрів прийняв рішення ввести заборону на ввезення застарілого рухомого складу з Російської Федерації <a href="https://nv.ua/ukr/biz/economics/embargo-na-vviz-starih-vagoniv-z-rf-kabmin-zminiv-datu-novini-ukrajini-50051945.html">з 20 листопада 2019 року, а не з 1 березня наступного року</a>, як було оголошено в травні. За словами міністра інфраструктури Владислава Криклія, після того, як у травні цього року Кабмін Гройсмана прийняв рішення про введення ембарго, імпорт старих вагонів з РФ різко виріс. За даними Укрзалізниці, в січні-вересні в Україну <a href="https://nv.ua/ukr/biz/markets/u-vagoni-z-rosiji-import-starih-vantazhnih-vagoniv-iz-rf-v-ukrajinu-rizko-viris-novini-ukrajini-50051884.html">ввезено 4207 б/у вагонів</a> (90% яких — з РФ). Водночас з січня до травня імпортовано 732 вагони, а з червня до жовтня (після офіційного оголошення про введення ембарго наступного року) — 3059, тобто в 4,2 рази більше. «Маємо розвивати свою економіку, а не рятувати агресора», — підкреслив Криклій.</p>
      <h3>Держбюджет-2020: що змінилося до другого читання</h3>
      <p>Кабмін вніс до Верховної Ради доопрацьований до другого читання <a href="https://nv.ua/ukr/biz/finance/derzhbyudzhet-2020-naskilki-zbilshilisya-dohodi-i-vitrati-do-drugogo-chitannya-novini-ukrajini-50051676.html">законопроект про держбюджет на 2020 рік</a>. У порівнянні з початковою редакцією проекту, доходи пропонується збільшити на 14,18 млрд грн (до 1,094 трлн грн), витрати — на 10,1 млрд грн (до 1,18 трлн грн). Дефіцит збережений на рівні 2,09%. План надходжень від приватизації збільшений з 5 млрд грн до 12 млрд грн. У проект бюджету заклали також 3 млрд грн надходжень від легалізації грального бізнесу. Крім того, в законопроект повернули субвенцію на соціально-економічний розвиток. На неї <a href="https://nv.ua/ukr/biz/finance/subvenciyu-na-socialno-ekonomichniy-rozvitok-povernuli-v-proekt-byudzhetu-novini-ukrajini-50051665.html">пропонують виділити 2 млрд грн</a>. У початковому варіанті витрати на це не передбачалися, оскільки в Мінфіні вважають субвенцію неефективним інструментом. У VoxUkraine зазначали, що її використовують депутати-мажоритарники для політичного підкупу. В уряді пояснили, що повернути цю субвенцію попросили депутати.</p>
      <h3>Чотириденний робочий тиждень підвищує продуктивність</h3>
      <p>Компанія Microsoft Japan <a href="https://techno.nv.ua/ukr/innovations/microsoft-pereyshla-na-chotiridenniy-robochiy-tizhden-50051521.html">провела успішний експеримент з чотириденним робочим тижнем</a> для співробітників. Протягом місяця вони працювали з понеділка до четверга. За цей період продуктивність компанії зросла на 39,9% у порівнянні з серпнем 2018 року. У Microsoft зазначають, що це частково було пов’язано з тим, що засідання обмежили 30 хвилинами, а кількість конференцій збільшили. Під час експерименту відбулося зниження витрат: на 23,1% менше спожитої електроенергії і на 58,7% менше надрукованих сторінок. Експеримент переважно отримав позитивні відгуки співробітників: 92,1% заявили, що їм сподобався чотириденний робочий тиждень.</p>
      <h3>Цитати тижня</h3>
      <ul>
        <li>
          <i>«Уже знайшовся інвестор, він взагалі непублічний і не з цього бізнесу… Я чув, що там вже і Богдан, і Вавриш — це все фігня».</i>
        </li>
      </ul>
      <p>Радник мера Києва <a href="https://nv.ua/ukr/biz/markets/ukrbud-radnik-klichka-bahmatov-rozpoviv-chi-varto-hvilyuvatisya-investoram-novini-ukrajini-50051918.html">Максим Бахматов заявив</a>, що банкрутство будівельній групі Укрбуд не загрожує, бо туди вже зайшов новий інвестор, але ім'я цієї людини назвати відмовився. Він також спростував інформацію ЗМІ про перехід компанії в сферу впливу генерального директора компанії SAGA Development Андрія Вавриша — друга і партнера Андрія Богдана, голови Офісу президента.</p>
      <ul>
        <li>
          <i>«$22 млрд „понять и простить“. Шукаю і не знаходжу в озвучених у ЗМІ пропозиціях зустрічні кроки Росії на співставні суми. Хіба так виглядає „обнулення“ взаємних претензій?»</i>
        </li>
      </ul>
      <p>31 жовтня, коментуючи переговори щодо транзиту газу, президент РФ Володимир Путін заявив, що Україні та Росії необхідно «позбутися абсурду» і «обнулити всі вимоги з обох сторін». Глава Нафтогазу <a href="https://nv.ua/ukr/biz/markets/naftogaz-proti-gazpromu-z-rf-ne-nadhodilo-propoziciy-shchodo-obnulennya-vzayemnih-pretenziy-novini-ukrajini-50051780.html">Андрій Коболєв зазначив</a>, йдеться про $22 млрд ($3 млрд — борг Газпрому перед Нафтогазом, $7 млрд — штраф, накладений на Газпром Антимонопольним комітетом України, ще $12 млрд — сума претензій Нафтогазу до Газпрому в межах нового позову).</p>
      <ul>
        <li>
          <i>«Замість Android ви могли б зараз користуватися Windows Mobile. Ми були так близько! Я напартачив, тому що відволікся».</i>
        </li>
      </ul>
      <p>Співзасновник Microsoft Білл Гейтс вважає, що компанія <a href="https://techno.nv.ua/ukr/it-industry/bill-geyts-poyasniv-chomu-windows-mobile-prograv-rinok-android-50052137.html">могла б випередити Google</a> у боротьбі за ринок мобільних операційних систем, якби не розгляд антимонопольної справи в США.</p>
      <ul>
        <li>
          <i>«Коли я приймаю душ — я думаю, коли я в туалеті, — думаю, на пробіжці — думаю. Я ніколи не перестаю працювати».</i>
        </li>
      </ul>
      <p>Засновник китайського інтернет-гіганта Alibaba Джек Ма заявив на форумі в Києві, що йому <a href="https://nv.ua/ukr/biz/economics/dzhek-ma-rozpoviv-yak-stati-uspishnim-ya-nikoli-ne-perestayu-pracyuvati-novini-ukrajini-50052352.html">подобається працювати в режимі 996</a> (з 9 ранку до 9 вечора шість днів на тиждень) і він закликає співробітників його компанії працювати так само. Тези з виступу Джека Ма можна прочитати <a href="https://nv.ua/ukr/biz/experts/dzhek-ma-uspishniy-biznes-i-cinnist-pomilok-golovne-z-vistupu-zasnovnika-alibaba-50052393.html">тут</a>.</p>
      <ul>
        <li>
          <i>«Світ збожеволів, а система більше не працює».</i>
        </li>
      </ul>
      <p>Так американський мільярдер і творець найбільшого в світі хедж-фонду Bridgewater Associates Рей Даліо <a href="https://nv.ua/ukr/biz/economics/dzhek-ma-rozpoviv-yak-stati-uspishnim-ya-nikoli-ne-perestayu-pracyuvati-novini-ukrajini-50052352.html">назвав свою колонку</a> про проблеми капіталізму. Він зазначив, що гроші легкодоступні тим, у кого вони вже і так є, а для інших вони практично недоступні. Це призводить до збільшення нерівності.</p>
    </article>
  </body>
</html>