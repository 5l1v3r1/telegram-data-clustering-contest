<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740790"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T07:25:00+00:00"/>
    <meta property="og:title" content="'เวนเกอร์' เผยเตรียมคุย 'เสือใต้' อีกรอบวีคหน้า"/>
    <meta property="og:description" content="อาร์แซน เวนเกอร์ ยังมีลุ้นเป็นเทรนเนอร์คนใหม่ บาเยิร์น หลังเผยเองเตรียมคุยกับบิ๊กบริหารของ “เสือใต้” อีกทีสัปดาห์หน้า แม้มีข่าวว่ายอดทีมเมืองเบียร์ตัดสินใจไม่เลือกตำนานกุนซือ อาร์เซนอล ไปแล้วก็ตาม  "/>
  </head>
  <body>
    <article>
      <h1>'เวนเกอร์' เผยเตรียมคุย 'เสือใต้' อีกรอบวีคหน้า</h1>
      <address>
        <time datetime="2019-11-09T07:25:00+00:00">09 Nov 2019, 07:25</time>
      </address>
      <p>
        <b>อาร์แซน เวนเกอร์ ยังมีลุ้นเป็นเทรนเนอร์คนใหม่ บาเยิร์น หลังเผยเองเตรียมคุยกับบิ๊กบริหารของ “เสือใต้” อีกทีสัปดาห์หน้า แม้มีข่าวว่ายอดทีมเมืองเบียร์ตัดสินใจไม่เลือกตำนานกุนซือ อาร์เซนอล ไปแล้วก็ตาม  </b>
      </p>
      <p>อาร์แซน เวนเกอร์ ตำนานกุนซือ อาร์เซนอล ทีมดังในศึกพรีเมียร์ลีก อังกฤษ ออกมาเผยว่าเขาเตรียมจะพูดคุยกับผู้บริหารของ บาเยิร์น มิวนิก มหาอำนาจลูกหนังแห่งศึกบุนเดสลีกา เยอรมนี อีกครั้งในช่วงสัปดาห์หน้า แม้ก่อนหน้านี้มีข่าวว่า “เสือใต้” ตัดสินใจไม่เลือกเจ้าตัวเป็นเทรนเนอร์คนใหม่ของทีมแทนที่ นิโก โควัช ที่แยกทางกับสโมสรไปเมื่อสัปดาห์ก่อนก็ตาม <br/>    <br/>เวนเกอร์ เผยผ่าน “บีที สปอร์ต” สื่อกีฬาชื่อดังว่า “ผมไม่มีเอเย่นต์ส่วนตัว ไม่มีใครอื่นที่มีส่วนเกี่ยวข้องกับเรื่องนี้นอกจากผม และไม่มีใครที่จะเจรจาในฐานะตัวแทนของผมทั้งนั้น เมื่อบ่ายวันพุธ คาร์ล-ไฮน์ซ รุมเมนิกเก (ประธานบริหาร บาเยิร์น) โทรหาผม ตอนนั้นผมไม่ได้รับสาย เลยโทรกลับตามมารยาท เราคุยกันได้สัก 4-5 นาที เขาบอกผมว่า ฮันซี ฟลิค จะทำหน้าที่โค้ชของ บาเยิร์น 2 นัด แล้วเชาก็ถามผมว่าผมสนใจรับงานเป็นกุนซือของพวกเขาหรือไม่ ผมบอกไปว่าผมยังไม่ได้คิดเรื่องนั้นเลย และต้องการเวลาในการไตร่ตรอง เราจึงตัดสินใจร่วมกันที่จะพูดคุยกันอีกครั้งในสัปดาห์หน้า เพราะตอนนี้ผมยังต้องอยู่ที่กรุงโดฮา (ประเทศกาตาร์) จนถึงวันอาทิตย์ นั่นคือความจริงที่เกิดขึ้น”   <br/><br/>เครดิตภาพ : Getty Images</p>
    </article>
  </body>
</html>