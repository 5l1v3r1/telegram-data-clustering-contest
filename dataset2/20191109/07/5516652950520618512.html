<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425490/xiliades-ki-efetos-oi-proskynhtes-ston-panormith"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T07:45:01+00:00"/>
    <meta property="og:title" content="Χιλιάδες κι εφέτος οι προσκυνητές στον Πανορμίτη"/>
    <meta property="og:description" content="Ξεπέρασε κάθε προηγούμενο η φετινή προσέλευση των πιστών στη Σύμη για να τιμήσουν την γιορτή του Αρχάγγελου Μιχαήλ, στον Πανορμίτη!"/>
  </head>
  <body>
    <article>
      <h1>Χιλιάδες κι εφέτος οι προσκυνητές στον Πανορμίτη</h1>
      <address>
        <time datetime="2019-11-09T07:45:01+00:00">09 Nov 2019, 07:45</time>
      </address>
      <p>
        <b>Ξεπέρασε κάθε προηγούμενο η φετινή προσέλευση των πιστών στη Σύμη για να τιμήσουν την γιορτή του Αρχάγγελου Μιχαήλ, στον Πανορμίτη!</b>
      </p>
      <p>Χιλιάδες κόσμου μετέβησαν και φέτος στην Ιερά Μονή του Πανορμίτη στη Σύμη με αφορμή τη γιορτή των Ταξιαρχών, ενώ ο καλός καιρός «παρότρυνε» ακόμη και τους επιφυλακτικούς να πραγματοποιήσουν ένα ταξίδι στο γειτονικό μας νησί.<br/>Η παρουσία του κόσμου στη φετινή γιορτή του Πανορμίτη ήταν εντυπωσιακή όλες τις προηγούμενες ημέρες με κορύφωση τη χθεσινή.</p>
      <p>Μάλιστα, αρκετοί ήταν οι προσκυνητές που επέλεξαν να παραμείνουν στο χώρο του Μοναστηριού ή ακόμη και στη Σύμη για κάποιες ημέρες έως τη γιορτή του.</p>
      <figure>
        <img src="https://www.rodiaki.gr/medias/2019/11/08/d2e70b9a2d1d80a34149fcc5e9d242f2.jpg"/>
      </figure>
      <p>Οι προσκυνητές ξεκίνησαν από την προηγούμενη εβδομάδα να μεταβαίνουν στο νησί από κάθε γωνιά της Ελλάδας, ενώ αρκετοί ήταν αυτοί που αποφάσισαν την τελευταία ώρα να ταξιδέψουν για να προσκυνήσουν.<br/>Προχθές το απόγευμα σε κλίμα κατάνυξης τελέστηκε ο Εσπερινός και χθες η Θεία Λειτουργία και η Λιτάνευση της Εικόνας του Πανορμίτη με τη συμμετοχή του κλήρου, αλλά και εκπροσώπων αρχών και φορέων.</p>
      <figure>
        <img src="https://www.rodiaki.gr/medias/2019/11/08/802c721f07845fea68905c9a046421ad.jpg"/>
      </figure>
      <p>Στα Δωδεκάνησα η Ιερά Μονή του Πανορμίτη είναι κτισμένη στον μυχό του λιμανιού Πάνορμος στα ΝΔ της Σύμης.<br/>Στη Σύμη εκτός από τον Πανορμίτη, υπάρχουν άλλα οκτώ μοναστήρια, αφιερωμένα στον Ταξιάρχη Μιχαήλ που αντιστοιχούν στα εννέα Αγγελικά Τάγματα.Αυτά είναι οι Άγγελοι, οι Αρχάγγελοι, οι Θρόνοι, οι Δυνάμεις, οι Αρχές, οι Κυριότητες, οι Εξουσίες, τα Χερουβείμ και τα Σεραφείμ.</p>
      <p>Ο Πανορμιτης είναι ο Πολιούχος της Σύμης, προστάτης των Δωδεκανήσων και παραστάτης των ναυτικών και των σφουγγαράδων.<br/>Ο Αρχάγγελος Μιχαήλ ( Ταξιάρχης και Αρχιστράτηγος ) είναι επίσης και ο Προστάτης Άγιος της Πολεμικής Αεροπορίας και η μνήμη του γιορτάζεται με μεγαλοπρέπεια σε όλες τις Μονάδες της Πολεμικής Αεροπορίας.</p>
      <figure>
        <img src="https://www.rodiaki.gr/medias/2019/11/08/5bfd7b0f5cecfbb10663ad9d93ee0b38.jpg"/>
      </figure>
      <figure>
        <img src="https://www.rodiaki.gr/medias/2019/11/08/4747b0af982dfc5974cc7512d62c2a75.jpg"/>
      </figure>
    </article>
  </body>
</html>