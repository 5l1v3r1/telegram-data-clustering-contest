<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-verdict-mp-cm-kamalnath-says-everyone-should-respect-decision-2839901.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T07:11:17+00:00"/>
    <meta property="og:title" content="अयोध्या फैसले का सभी मिलकर सम्मान करें: MP CM कमलनाथ"/>
    <meta property="og:description" content="अयोध्या मामले पर उच्चतम न्यायालय का फैसला आने के बाद मध्यप्रदेश के मुख्यमंत्री कमलनाथ ने कहा कि सभी को मिलकर फैसले का सम्मान करना चाहिए और किसी प्रकार के उत्साह, जश्न या विरोध का हिस्सा नहीं बनना..."/>
  </head>
  <body>
    <article>
      <h1>अयोध्या फैसले का सभी मिलकर सम्मान करें: MP CM कमलनाथ</h1>
      <address><time datetime="2019-11-09T07:11:17+00:00">09 Nov 2019, 07:11</time> by <a rel="author">भोपाल, लाइव हिन्दुस्तान</a></address>
      <p>अयोध्या मामले पर उच्चतम न्यायालय का फैसला आने के बाद मध्यप्रदेश के मुख्यमंत्री कमलनाथ ने कहा कि सभी को मिलकर फैसले का सम्मान करना चाहिए और किसी प्रकार के उत्साह, जश्न या विरोध का हिस्सा नहीं बनना चाहिए।</p>
      <p>मुख्यमंत्री कमलनाथ ने फैसला आने के बाद ट्वीट किया, ''अयोध्या मामले पर फैसला आ चुका है। एक बार फिर आपसे अपील करता हूं कि उच्चतम न्यायालय के इस फैसले का हम सभी मिलजुलकर सम्मान एवं आदर करें। किसी प्रकार के उत्साह, जश्न और विरोध का हिस्सा ना बनें। अफवाहों से सावधान एवं सजग रहें। किसी भी प्रकार के बहकावे में ना आएं।</p>
      <p>उन्होंने कहा, ''आपसी भाईचारा, संयम, अमन-चैन, शांति, सद्भाव एवं सौहार्द बनाये रखने में पूर्ण सहयोग प्रदान करें। सरकार प्रदेश के हर नागरिक के साथ खड़ी है। कानून व्यवस्था एवं अमन-चैन से खिलवाड़ करने वाले किसी भी तत्व को बख़्शा नहीं जाएगा।''</p>
      <p>मुख्यमंत्री ने कहा, ''पूरे प्रदेश में पुलिस प्रशासन को ऐसे तत्वों पर सख्ती से कार्रवाई के निर्देश पूर्व में ही दिये जा चुके हैं। यह प्रदेश हमारा है, हम सभी का है। कुछ भी हो, यह हम सभी की जिम्मेदारी है कि हमारा प्रेम, हमारी मोहब्बत, हमारा भाईचारा, हमारा आपसी सौहार्द समाप्त नहीं हो। आज अमन एवं मोहब्बत के पैगाम को सभी तक फैलाने और नफरत एवं वैमनस्य को परास्त करने की आवश्यकता है।'' </p>
      <p>
        <b>
          <a href="https://www.livehindustan.com/national/story-ayodhya-verdict-temple-at-disputed-site-alternative-land-for-mosque-says-supreme-court-2839874.html">मस्जिद के लिए वैकल्पिक स्थान, आवंटित हो पांच एकड़ जमीन: सुप्रीम कोर्ट</a>
        </b>
      </p>
    </article>
  </body>
</html>