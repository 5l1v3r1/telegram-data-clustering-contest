<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/centrodestra_voto_anticipato-6516103/news/2019-11-09/"/>
    <meta property="og:site_name" content="Agi"/>
    <meta property="article:published_time" content="2019-11-09T07:17:00+00:00"/>
    <meta property="og:title" content="Il pressing del centrodestra per sciogliere le camere e andare al voto"/>
    <meta property="og:description" content=" La tesi è che la vicenda Ilva sia la goccia che ha fatto traboccare il vaso e il Capo dello Stato Sergio Mattarella dovrebbe fare delle valutazioni in merito"/>
  </head>
  <body>
    <article>
      <h1>Il pressing del centrodestra per sciogliere le camere e andare al voto</h1>
      <h2> La tesi è che la vicenda Ilva sia la goccia che ha fatto traboccare il vaso e il Capo dello Stato Sergio Mattarella dovrebbe fare delle valutazioni in merito</h2>
      <address><time datetime="2019-11-09T07:17:00+00:00">09 Nov 2019, 07:17</time> by <a rel="author" href="https://www.agi.it/authors/giovanni-lamberti/" target="_blank">Giovanni Lamberti</a></address>
      <p>Sciogliere al più presto le Camere e portare il Paese al<b> voto</b>. Il centrodestra è in pressing. La tesi è che <a href="https://www.agi.it/economia/patuanelli-6505249/news/2019-11-08/">la vicenda Ilva</a> sia la goccia che ha fatto traboccare il vaso e il Capo dello Stato<b> Sergio Mattarella</b> dovrebbe fare delle valutazioni in merito. "Qualcuno deve cominciare ad assumersi le responsabilitaàdi quanto successo", dice per esempio un 'big' del Carroccio.</p>
      <p>Il partito di via Bellerio si prepara eventualmente a sostenere qualsiasi misura il <b>governo</b> abbia in mente per riparare alla fuga di <b>Arcelor Mittal</b>. Va bene <a href="https://www.agi.it/politica/arcelormittal_lezzi_ho_una_sola_parola_resta_no_a_scudo_penale-6494868/news/2019-11-06/">ripristinare lo scudo penale</a>, andrebbe bene anche la strada della nazionalizzazione, ma - il 'refrain' - "qui la questione è politica".</p>
      <related>
        <a href="https://www.agi.it/economia/patuanelli-6505249/news/2019-11-08/"/>
      </related>
      <p>L'appello a serrare i ranghi, a far prevalere il 'sistema Paese' arrivato dalle alte cariche istituzionali verrà accolto per salvare <b>lavoratori</b> e imprese ma - la domanda che si fanno molti 'ex lumbard' - chi deve essere il garante del Paese perché non ha fatto nulla quando al Senato i grillini si sono opposti a qualsiasi tutela legale per Arcelor Mittal? E perché si permette che un gruppo di <b>pentastellati</b> tenga in scacco l'Italia? </p>
      <p><b>Matteo Salvini</b>, investito anche dalle accuse secondo cui il <b>Carroccio</b> avrebbe 'lucrato' su Arcelor Mittal, contrattacca: "Faremo partire querele a chi dice che abbiamo azioni". È il tesoriere<b> Centemero</b> a chiarire: "I bond da 300 mila euro di ArcelorMittal sono stati acquistati dalla Lega Nord nel 2011 e presi in carico su un fondo titoli di <b>Unicredit</b> il 10 luglio 2013. Ho provveduto alla dismissione di tutti i titoli nel 2015".</p>
      <related>
        <a href="https://www.agi.it/politica/giuseppe_conte_dissidi_governo-6507413/news/2019-11-08/"/>
      </related>
      <p>Lo <b>scontro con M5s</b> è senza esclusioni di colpi, con Di Maio che ieri ha rilanciato la tesi illustrata due giorni fa dal viceministro <b>Buffagni</b>. Ma per i leghisti si tratta di un ennesimo autogol che avvicina sempre più i 'ribelli' del Movimento che guardano a destra. Alla Camera si infittiscono i contatti con alcuni M5s che ritengono sbagliata la mossa del governo con il Pd.</p>
      <p>Si fanno i nomi, tra gli altri, di <b>Raduzzi</b> e di<b> Maniero</b> ma di 'transfughi' per ora non ce ne sono. Neanche al Senato dove c'è maggiore fermento.</p>
      <p>In ogni caso l'ex ministro dell'Interno apre ancora una volta le porte: "Altre forze politiche ci chiedono di continuare la propria <b>battaglia </b>con la Lega. Se sono persone perbene, noi non avremo nessun problema ad accoglierle". Per gli 'ex lumbard' il caso Ilva è il 'big bang' che affosserà il premier Giuseppe Conte. "Noi abbiamo presentato degli emendamenti al dl fiscale e siamo pronti a votare anche provvedimenti degli altri partiti - sottolinea il capogruppo della Lega alla Camera, <b>Riccardo Molinari</b> - per salvare il salvabile. Ma un attimo dopo il nostro voto questo governo deve andare a casa".</p>
      <p>Accuse anche al Pd che ha deciso di schiacciarsi sulle posizioni di<b> Grillo</b>. "Ricordiamoci che lui ha detto più volte di voler smantellare tutto", incalza il capogruppo leghista. La Lega chiede a Di Maio di mostrare le carte di Arcelor Mittal. E <b>Rixi</b> osserva: "La nazionalizzazione? Ma con quali soldi? Quelli sequestrati alla famiglia Riva che devono servire per la bonifica?".</p>
      <related>
        <a href="https://www.agi.it/politica/arcelormittal_conte_ilva-6507701/news/2019-11-07/"/>
      </related>
      <p>Il partito di via Bellerio ha il<b> sospetto</b> che il governo ricorrerà a una nuova tassa per uscire dallo stallo. Ma anche qualora l'esecutivo dovesse pensare alla nazionalizzazione l'interrogativo è un altro: "Il governo più europeista della storia - si chiede il leghista Borghi - avrà il coraggio di andare allo scontro con l'Ue sia per le regole che per il deficit?".</p>
      <p>Anche FI chiede all'esecutivo di trarre le<b> conseguenze</b> sul caso Ilva. "Sono preoccupato quando gli stranieri scappano dall'Italia, come sta accadendo per la drammatica vicenda dell'Ilva di Taranto, per colpa dell'irresponsabilità di un governo inadeguato", dice <b>Berlusconi</b> che ha riunito ad <b>Arcore</b> i vertici azzurri: "Conte è al capolinea. Il voto è vicino".</p>
      <p>Anche per questo motivo - la linea emersa - serve unità, qualsiasi alternativa è senza prospettiva". Sulla vicenda Ilva attacca anche Fratelli d'Italia: "L'avere paventato il ritiro dello scudo forse ha rappresentato da parte del governo un grande passo falso a ulteriore dimostrazione che dello Stato italiano non ci si può fidare. Penso che sia necessario fare tutto il possibile per scongiurare che 20 mila lavoratori rischino il posto di lavoro e investire su di un serio progetto di bonifica dell'area", ha spiegato <b>Giorgia Meloni</b> a Catania. </p>
    </article>
  </body>
</html>