<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/09/Vil-ha-et-tak-p%C3%A5-momsfritaket-for-elbiler-20355185.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T07:23:17+00:00"/>
    <meta property="og:title" content="Vil ha et tak på momsfritaket for elbiler"/>
    <meta property="og:description" content="Det er store forskjeller i hvor mye elbileiere må betale i avgifter. Det vil Hadia Tajik i Arbeiderpartiet ha slutt på."/>
  </head>
  <body>
    <article>
      <h1>Vil ha et tak på momsfritaket for elbiler</h1>
      <address><time datetime="2019-11-09T07:23:17+00:00">09 Nov 2019, 07:23</time> by <a rel="author"> NTB</a></address>
      <p>Det er store forskjeller i hvor mye elbileiere må betale i avgifter. Det vil Hadia Tajik i Arbeiderpartiet ha slutt på.</p>
      <aside><a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på e-post</a></aside>
      <p>– Det er nok fordeler for de pengesterke nå, som til sammen har fått mer enn åtte milliarder i skattekutt siden 2013, sier Tajik til Dagens Næringsliv.</p>
      <p>Hun mener det burde være en grense for hvor dyre biler staten subsidierer.</p>
      <p>En oversikt fra Finansdepartementet viser at kjøpere av Tesla X må betale 7.770 kroner i avgifter, mens de som kjøper en fossildrevet VW Tourareg må ut med 569.000 kroner i statlige avgifter.</p>
      <p>I det alternative budsjettet til Arbeiderpartiet blir et tak på momsfritaket foreslått innført. Det skal gjelde fra elbilene som koster mer enn 600.000 kroner, og momsen skal betales av beløpet over 600.000, skriver avisa.</p>
      <p>– Klimaet bryr seg ikke om du kjører en Tesla Model 3, Volkswagen Gold eller en Jaguar. Tesla 3 og Golf havner under grensen, men om du skal ha en Jaguar må du legge i litt ekstra, sier Tajik.</p>
      <p>Arbeiderpartiet har tidligere foreslått en øvre grense for momsfritak, og Høyres finanspolitiske talsperson Henrik Asheim avviser forslaget igjen. Han utelukker ikke at det kan komme avgifter på elbiler, men står fast på at elbilfordelene skal vare til 2021.</p>
      <figure>
        <img src="https://www.adressa.no/incoming/article20355177.ece/bp1w1e/BINARY/w980/G_sqoIshoj8.jpg"/>
        <figcaption>En Tesla Model S står til lading på Solli supercharger i Østfold. Disse ladestasjonene er bygd spesielt for elektriske biler fra Tesla og gjør det mulig å lade bilens store batteri på kort tid. Tesla bygger superladere langs de største veien i Norge og Europa.  Foto: Tore Meek</figcaption>
      </figure>
    </article>
  </body>
</html>