<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/vimatv/i-kathigitria-viopliroforikis-artemis-xatzigeorgiou-analyei-to-gonidiako-systima-tou-anthropou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T07:40:40+00:00"/>
    <meta property="og:title" content="Η καθηγήτρια βιοπληροφορικής Άρτεμις Χατζηγεωργίου αναλύει το γονιδιακό σύστημα του ανθρώπου"/>
    <meta property="og:description" content="Η κα. Χατζηγεωργίου εξήγησε αρχικά τι ακριβώς σημαίνει η βιοπληροφορική, η απασχόληση, δηλαδή, με γενετικά δεδομένα μέσα σε υπολογιστή, το DNA, το οποίο βρίσκεται σε όλους τους έμβιους οργανισμούς και είναι μοναδικό για κάθε άνθρωπο και τα γονίδια και τη λειτουργία αυτών"/>
  </head>
  <body>
    <article>
      <h1>Η καθηγήτρια βιοπληροφορικής Άρτεμις Χατζηγεωργίου αναλύει το γονιδιακό σύστημα του ανθρώπου</h1>
      <h2>Η κα. Χατζηγεωργίου εξήγησε αρχικά τι ακριβώς σημαίνει η βιοπληροφορική, η απασχόληση, δηλαδή, με γενετικά δεδομένα μέσα σε υπολογιστή, το DNA, το οποίο βρίσκεται σε όλους τους έμβιους οργανισμούς και είναι μοναδικό για κάθε άνθρωπο και τα γονίδια και τη λειτουργία αυτών</h2>
      <address><time datetime="2019-11-09T07:40:40+00:00">09 Nov 2019, 07:40</time> by <a rel="author">ΤοΒΗΜΑ Team</a></address>
      <p>Καλεσμένη στην εκπομπή Citizen One βρέθηκε το βράδυ της Παρασκευής 8 Νοεμβρίου η καθηγήτρια Βιοπληροφορικής, Άρτεμις Χατζηγεωργίου, όπου μίλησε για την επιστήμη της και πώς αυτή εξελίσσεται και τι μπορεί να προσφέρει στην παγκόσμια γνώση σχετικά με τον άνθρωπο και τη φύση.</p>
      <p>Η κα. Χατζηγεωργίου εξήγησε αρχικά τι ακριβώς σημαίνει η βιοπληροφορική, η απασχόληση, δηλαδή, με γενετικά δεδομένα μέσα σε υπολογιστή, το DNA, το οποίο βρίσκεται σε όλους τους έμβιους οργανισμούς και είναι μοναδικό για κάθε άνθρωπο και τα γονίδια και τη λειτουργία αυτών.</p>
      <p>
        <a href="https://www.in.gr/2019/11/10/world/tourkia-plan-v-tis-amyntikis-viomixanias/">Τουρκία : Το plan Β της αμυντικής βιομηχανίας</a>
      </p>
      <p>Στα γονίδια, λοιπόν, είναι εγγεγραμμένα όλα τα χαρακτηριστικά ενός ανθρώπου και καθώς ο εγκέφαλος έχει μεγάλη πλαστικότητα και εξαρτάται από την ίδια τη ζωή και το περιβάλλον στο οποίο ζει ο κάθε άνθρωπος, κάποια από αυτά διαφοροποιούνται και παρουσιάζουν άλλα χαρακτηριστικά στον καθένα, όπως για παράδειγμα η αντοχή στο στρες. Κάποιος μπορεί να είναι πιο ανθεκτικός και κάποιος άλλος όχι τόσο.</p>
      <figure>
        <iframe src="https://www.youtube.com/embed/aroFl4GIkaM" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.youtube.com/watch?time_continue=85&amp;v=aroFl4GIkaM&amp;feature=emb_title">onetv.gr</a></p>
      <p>Όσον αφορά την ευφυία όμως, πρόκειται για κάτι που εξαρτάται από το περιβάλλον και τις προσλαμβάνουσες του καθενός παρά από τα γονίδιά του. Αυτό που μας διαφοροποιεί, σύμφωνα με την καθηγήτρια, είναι το ποιο γονίδιο θα εκφραστεί. Το να μεταφέρουμε γονίδια από τον έναν οργανισμό στον άλλο δεν είναι απλή διαδικασία, μπορούμε όμως να χρησιμοποιήσουμε τη γνώση για αυτά βρίσκοντας γονίδια που μπορούν να προκαλέοσυν ασθένειες.</p>
      <p>Αυτός είναι και ο σκοπός της έρευνάς της, η αξιοποίηση της χαρτογράφησης των γονιδίων του ανθρώπου. Οι μεταλλάξεις που παρατηρούνται στα γονίδια ορισμένων ανθρώπων «μπορούν να φέρουν κάτι καλό και κάτι αρνητικό, καθώς κανένας άνθρωπος δεν είναι τέλειος. Έτσι λειτουργεί η φύση για την εξέλιξη και την επιβίωσή μας», υπογράμμισε η κα. Χατζηγεωργίου. Η μεγάλη τομή που έγινε στην επιστήμη της βιοπληροφορικής είναι το γεγονός ότι μέσω της μελέτης των γονιδίων μπορείς να βρεις τι προδιαθέσεις έχουμε ως προς τις ασθένειες.</p>
      <p>«Διαβάζοντας το DNA και βλέποντας τι προδιαθέσεις έχουμε θα μπορούμε να αλλάξουμε τον τρόπο ζωής μας», είπε χαρακτηριστικά η καθηγήτρια. Όσον αφορά τη θνητότητα και αν αυτή η καινοτομία θα επηρεάσει τη διάρκεια ζωής, η κα. Χατζηγεωργίου υποστήριξε πως κάτι τέτοιο είναι απίθανο να συμβεί, καθώς «όσο μεγαλώνουμε είναι πιο δύσκολο να επιδιορθώνουμε τις βλάβες και αυτό είναι το γήρας.</p>
      <p>Συν αυτοίς, όσο πολλαπλασιάζεται το κύτταρο μικραίνει στις άκρες του και αυτό σημαίνει ότι πεθαίνει» και πρόσθεσε πως «θα ήταν ενάντια της ίδιας μας της φύσης, είναι τόσο εξισορροπημένος ο οργανισμός που αν προσπαθήσουμε να το αλλάξουμε θα αλλάξει κάτι άλλο. Είναι πολύ δύσκολο να επηρεάσεις κάτι τόσο βασικό όσο η διάρκεια της ζωής». Ωστόσο, όσο παρακολουθούμε τα κύτταρα πριν εμφανιστεί η νόσος, αυξάνονται οι πιθανότητες να παρουσιαστούν ασθένειες ή να προληφθούν.</p>
      <p>Η κα. Χατζηγεωργίου εξέπληξε λέγοντας πως τα γονιδιακά δεδομένα είναι πολύ περισσότερα από τα αστρονομικά. Τα δεδομένα αυτά είναι ανώνυμα και χρησιμοποιούνται από ιδρύματα και οργανισμούς αποκλειστικά και μόνο με την επίδειξη της εκάστοτε ταυτότητας. Τέλος, ερωτηθεία για το εάν πιστεύει στο Θεό, η καθηγήτρια απάντησε πως «η φύση είναι καλή, η εξέλιξη είναι πολύ ωραία ιστορία, πρέπει να δείχνουμε σεβασμό σε αυτήν».</p>
      <p>
        <a href="https://www.tovima.gr/2019/11/10/politics/egkrinontai-ti-deytera-oi-kyroseis-tis-ee-kata-tourkias-gia-tin-kypro-ti-kerdizei-i-leykosia/">Εγκρίνονται τη Δευτέρα οι κυρώσεις της ΕΕ κατά Τουρκίας για την Κύπρο – Τι κερδίζει η Λευκωσία</a>
      </p>
    </article>
  </body>
</html>