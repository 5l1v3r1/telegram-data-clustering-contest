<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-i-will-see-ram-mandir-in-ayodhya-kar-sevak-first-reaction-supreme-court-verdict-2839917.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T07:31:09+00:00"/>
    <meta property="og:title" content="अयोध्या फैसले पर एक कारसेवक ने कहा, खुशी है कि जीतेजी भव्य राममंदिर देख सकूंगा"/>
    <meta property="og:description" content="रामजन्मभूमि आंदोलन के समय कारसेवा में शामिल हुए अशोक पुरोहित की खुशी का पारावार नहीं है कि वह अब अपने जीतेजी राममंदिर देख सकेंगे। वर्ष 1992 में अयोध्या में कारसेवा में शामिल होने वाले 66 वर्षीय..."/>
  </head>
  <body>
    <article>
      <h1>अयोध्या फैसले पर एक कारसेवक ने कहा, खुशी है कि जीतेजी भव्य राममंदिर देख सकूंगा</h1>
      <address><time datetime="2019-11-09T07:31:09+00:00">09 Nov 2019, 07:31</time> by <a rel="author">भाषा,होशंगाबाद (मप्र)</a></address>
      <p>रामजन्मभूमि आंदोलन के समय कारसेवा में शामिल हुए अशोक पुरोहित की खुशी का पारावार नहीं है कि वह अब अपने जीतेजी राममंदिर देख सकेंगे। वर्ष 1992 में अयोध्या में कारसेवा में शामिल होने वाले 66 वर्षीय पुरोहित ने अयोध्या मामले पर सर्वोच्च न्यायालय के फैसले पर प्रतिक्रिया व्यक्त करते हुए कहा कि उन्हें खुशी है कि अब वह इस जीवन में ही भव्य राम मंदिर देख सकेंगे।</p>
      <p>पुरोहित ने 1992 में राम जन्मभूमि आंदोलन के चरम पर होने पर वहां कारसेवा में हिस्सा लिया था। उन्होंने पीटीआई भाषा से कहा, ''मैं उस समय अयोध्या गया था और अंदर से विवादित ढांचा देखा था। यह मंदिर की तरह दिखता था। आज सर्वोच्च न्यायालय के फैसले ने भी यह साबित कर दिया कि यह मंदिर है।" उन्होने कहा, ''अब मैं इस जीवन में भव्य राम मंदिर ही देख सकता हूं। अब एक आशा बनी है जो हम सालों पहले भूल चुके थे।"</p>
      <p>
        <a href="https://www.livehindustan.com/national/story-iqbal-ansari-ne-ayodhya-faisle-par-jatai-khushi-2839868.html">
          <b>अयोध्या पर सुप्रीम कोर्ट के फैसले से खुश हैं इकबाल अंसारी, जानें क्या कहा</b>
        </a>
      </p>
      <p>उच्चतम न्यायालय ने शनिवार को राजनीतिक रूप से संवेदनशील राम जन्मभूमि-बाबरी मस्जिद भूमि विवाद में शिया वक्फ बोर्ड की अपील खारिज कर दी। संविधान पीठ ने कहा कि राजस्व रिकॉर्ड के अनुसार यह सरकारी जमीन है। प्रधान न्यायाधीश रंजन गोगाई की अध्यक्षता वाली पांच सदस्यीय संविधान पीठ ने विवादित ढांचे पर अपना दावा करने की शिया वक्फ बोर्ड की अपील सर्ससम्मति से खारिज कर दी।</p>
      <p>न्यायालय ने कहा कि राजस्व रिकार्ड के अनुसार यह सरकारी जमीन है। संविधान पीठ के अन्य सदस्यों में न्यायमूर्ति एस ए बोबडे, न्यायमूर्ति धनन्जय वाई चन्द्रचूड, न्यायमूर्ति अशोक भूषण और न्यायमूर्ति एस अब्दुल नजीर शामिल हैं। संविधान पीठ ने अयोध्या में 2.77 एकड़ विवादित भूमि को लेकर इलाहाबाद उच्च न्यायालय के खिलाफ दायर अपीलों पर 40 दिन तक सुनवाई के बाद 16 अक्टूबर को कहा था कि इस पर फैसला बाद में सुनाया जायेगा।</p>
    </article>
  </body>
</html>