<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/bbc-reporter-mark-tully-on-ayodhya-case.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-09T07:14:00+00:00"/>
    <meta property="og:title" content="അയോധ്യയിലെ അനുഭവങ്ങൾ പങ്കിട്ട് ബിബിസി ലേഖകൻ മാര്‍ക്ക് ടള്ളി; വിഡിയോ"/>
    <meta property="og:description" content="ന്യൂഡൽഹി∙ അയോധ്യകേസില്‍ തീരുമാനമെടുക്കാന്‍ സുപ്രീംകോടതി ഇത്രയും കാലമെടുത്തത് അസാധാരണമാണെന്ന് ബിബിസി മുന്‍ ലേഖകന്‍ മാര്‍ക്ക് ടള്ളി. 1965മുതല്‍ മുപ്പതു.Ayodhya case. ayodhya case live. ayodhya case news. ayodhya case verdict. ayodhya mandir. Ayodhya news. Ayodhya Ram Mandir. ayodhya ram mandir verdict. ayodhya supreme court verdict. Ayodhya verdict. ayodhya verdict date. Babri Masjid. babri masjid ayodhya. CJI Ranjan Gogoi. NewsTracker. Ram Mandir. ram mandir live. Ram Mandir verdict. Ranjan Gogoi. Malayalam News. manorama Online. Latest News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അയോധ്യയിലെ അനുഭവങ്ങൾ പങ്കിട്ട് ബിബിസി ലേഖകൻ മാര്‍ക്ക് ടള്ളി; വിഡിയോ</h1>
      <address><time datetime="2019-11-09T07:14:00+00:00">09 Nov 2019, 07:14</time> by <a rel="author">സനകൻ വേണുഗോപാൽ</a></address>
      <p>ന്യൂഡൽഹി∙ അയോധ്യകേസില്‍ തീരുമാനമെടുക്കാന്‍ സുപ്രീംകോടതി ഇത്രയും കാലമെടുത്തത് അസാധാരണമാണെന്ന് ബിബിസി മുന്‍ ലേഖകന്‍ മാര്‍ക്ക് ടള്ളി. 1965മുതല്‍ മുപ്പതു വര്‍ഷക്കാലം ദക്ഷിണേഷ്യയിലെ പ്രധാനസംഭവങ്ങള്‍ എല്ലാം റിപ്പോര്‍ട്ടു ചെയ്ത മാര്‍ക്ക് ടള്ളി ബാബ്റി മസ്ജിദ് തകർക്കലിനു ദൃക്സാക്ഷിയായ അനുഭവവും മനോരമന്യൂസിനോട് പങ്കുവച്ചു.</p>
      <p>ബാബ്‍റി മസ്ജിദ് തകര്‍ക്കുമ്പോള്‍ ഞാന്‍ അയോധ്യയിലുണ്ടായിരുന്നു. വിചിത്രമായ കാഴ്ചകളാണ് അവിടെ കണ്ടത്. അക്രമം തടയേണ്ട പൊലീസും അധികാരികളും കൈയ്യൊഴിഞ്ഞു. എല്ലാവരും അപ്രത്യക്ഷമായി. സംഭവം കണ്ടപ്പോള്‍ തന്നെ ഞാന്‍ ഫൈസാബാദിലേക്ക് ഓടി. അവിടെ ചെന്നു ഫോണിലൂടെ ബിബിസിക്ക് വാര്‍ത്ത കൈമാറി വീണ്ടും അയോധ്യയിലെത്തി. കാര്യങ്ങള്‍ നിയന്ത്രിക്കാന്‍ ആരുമില്ലായിരുന്നു.</p>
      <p>വിഷയം കോടതിയുടെ പരിഗണനയിലാണ്. ഹൈക്കോടതി നേരത്തെ വിധി പറഞ്ഞു. പക്ഷേ അതിന്മേലുള്ള അപ്പീലുകളില്‍ സുപ്രീംകോടതി തീരുമാനമെടുക്കാന്‍ ഇത്രയും കാലമെടുത്തത് അസാധാരണമായി തോന്നുന്നു. വിധി വരുമ്പോള്‍ ഹിന്ദു നേതാക്കളും മുസ്‍ലിം നേതാക്കളും ഇതു സ്വീകരിക്കുമോയെന്നാണ് ഇനി അറിയേണ്ടത്. എല്ലാവരും വിധിയെ സമാധാനപരമായി സ്വീകരിക്കുമെന്നാണ് പ്രതീക്ഷ. ജയിക്കുന്നവര്‍ അമിതാഘോഷങ്ങളുമായി രംഗത്തിറങ്ങാതിരുന്നാല്‍ തന്നെ വലിയ ആശ്വാസമായിരിക്കും. ഹിന്ദുക്കള്‍ക്കും മുസ്‍ലിങ്ങള്‍ക്കുമിടയില്‍ സമാധാനപരമായ ഒരു അന്തരീക്ഷം സൃഷ്ടിക്കാത്തിടത്തോളം കാലം ഈ കേസില്‍ ആരും വിജയിക്കുന്നില്ല.</p>
      <p>യുദ്ധമൊക്കെ കവര്‍ ചെയ്തിട്ടുണ്ടെങ്കിലും മറക്കാനാവാത്ത റിപ്പോര്‍ട്ടിങ്ങുകളില്‍ ഒന്നായിരുന്നു ഇത്. എന്നും പുകഴ്‍ത്തിയിട്ടുള്ള ഇന്ത്യയുടെ മതപരമായ വൈവിധ്യത്തിനു ഭീഷണിയുയര്‍ത്തിയ വിഷയങ്ങളിലെന്നാണ് അയോധ്യയിലേത്. കര്‍സേവകരുടെ വിദ്വേഷ മുദ്രാവാക്യങ്ങളെക്കുറിച്ച് അദ്വാനിയോട് പറഞ്ഞപ്പോള്‍ അദ്ദേഹത്തിന്റെ മറുപടി, കപടമതേതരത്വം നിങ്ങളില്‍ അത്രത്തോളം ആഴത്തിലുള്ളതുകൊണ്ടാണ് അങ്ങനെ അനുഭവപ്പെടുന്നതെന്നായിരുന്നു. പക്ഷേ ഇതെല്ലാം ഭയപ്പെടുത്തുന്നതും അലോസരപ്പെടുത്തുന്നതുമായിരുന്നു.</p>
    </article>
  </body>
</html>