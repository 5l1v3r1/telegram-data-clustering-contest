<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026"/>
    <meta property="og:site_name" content="Cnews.cz"/>
    <meta property="article:published_time" content="2019-11-09T07:00:40+00:00"/>
    <meta property="og:title" content="Seagate v H1 2020 vydá 18TB a 20TB pevné disky. Do roku 2026 slibuje 50 TB s HAMR"/>
    <meta property="og:description" content="Podle nové roadmapy Seagate mají do roku 2026 přijít na trh 50TB pevné disky s technologií HAMR. Ta přijde v roce 2020, ještě před ní vyjdou 18 a 20TB HDD."/>
  </head>
  <body>
    <article>
      <h1>Seagate v H1 2020 vydá 18TB a 20TB pevné disky. Do roku 2026 slibuje 50 TB s HAMR</h1>
      <address><time datetime="2019-11-09T07:00:40+00:00">09 Nov 2019, 07:00</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-1">
            <img src="https://www.cnews.cz/wp-content/uploads/2019/11/Western-Digital-zaznam-MAMR-pevne-disky-kapacit-2017.png"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-2">
            <img src="https://www.cnews.cz/wp-content/uploads/2019/11/Western-Digital-roadmapa-2014.jpg"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-3">
            <img src="https://www.cnews.cz/wp-content/uploads/2018/11/seagate-hdd-hamr-roadmapa-theregister-2.jpg"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-4">
            <img src="https://www.cnews.cz/wp-content/uploads/2018/11/seagate-hdd-hamr-roadmapa-theregister-1.jpg"/>
          </a>
        </figure>
      </slideshow>
      <p>
        <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-1">VŠECHNY FOTOGRAFIE</a>
      </p>
      <p>Výrobci (zejména) pevných disků v minulosti často rádi publikovali smělé plány o dechberoucích kapacitách HDD, které se mají do několika let dostat na trh (viz <a href="https://www.cnews.cz/seagate-opet-slibuje-60-tb-do-deseti-let/">zde</a> nebo <a href="https://www.cnews.cz/western-digital-veri-ze-pevne-disky-s-technologii-hamr-dosahnou-az-60-tb/">zde</a>) s novými technologiemi jako <a href="https://www.cnews.cz/tagy/hamr/">HAMR</a> nebo nově <a href="https://www.cnews.cz/tagy/mamr/">MAMR</a>. Často je to po pár letech poměrně legrační, protože ne vždy plány úplně dopadnou. Proto bude zajímavé si poznamenat „fárplán“, který nyní představila společnost Seagate a který slibuje do blízké budoucnosti na dnešní poměry obří disky, a po nějakém čase zhodnotit, jak se očekávání podařilo popasovat se skutečností.</p>
      <h3>HAMR disky</h3>
      <p>Plán rozvoje mechanických disků společnost Seagate představila u příležitosti vydání finančních výsledků při konferenčním hovoru s analytiky. Než se dostaneme k oněm odvážným cílům, podíváme se na plány v kratším horizontu, kde je ovšem roadmapa také zajímavá, přičemž tyto její části by měly být zaručenější než ty hledící do dáli.</p>
      <p>Příští rok má u Seagate nastat významný milník. Tak jako Western Digital má příští rok uvést disky s „energeticky podpořeným záznamem“ <a href="https://www.cnews.cz/western-digital-prvni-20tb-18tb-pevne-disky-zapis-mamr-ulstrastar-dc-hc550-dc-hc650-smr">na bázi technologie MAMR</a>, tak také Seagate sděluje, že bude mít příští rok 3,5″ s alternativní technologií HAMR, u které je plotna při zápisu zahřívána laserem. Disky na bázi technologie HAMR mají mít kapacity 20 TB či větší a do prodeje by se měly dostat na konci příštího roku. Respektive by měly být do té doby dodávány klientům – teoreticky by to nejdřív mohli být jen velcí OEM a Enterprise klienti.</p>
      <figure>
        <img src="https://www.cnews.cz/wp-content/uploads/2017/10/western_digital_chysta_disky_se_zaznamem_hamr.jpg"/>
        <figcaption>Technologie HAMR při zápisu plotnu zahřívá laserem, což dovoluje zvýšit hustotu záznamu za limity běžného zápisu PMR</figcaption>
      </figure>
      <p>Podle Seagate již velcí zákazníci firmy zkušebně mají vzorky 3,5″ disků s technologií HAMR a kapacitou 16 TB, které jsou jakousi pilotní řadou. Ta ale zatím nemá kapacitní výhodu proti konvenčním HDD a nebude samostatně prodávána. Slouží ale pro ověření coby jakási nultá série, takže díky zkušenostem s ní by měl nástup reálné komerční řady HAMR disků být hladší a rychlejší. Mimochodem, Seagate také potvrdila, že chystá HAMR disky zároveň používající <a href="https://www.cnews.cz/seagate-pevne-disky-mach2-multi-actuator-demonstrace">technologii Mach.2</a>, tedy s dvojitými aktuátory, což zvýší jejich výkon v IOPS.</p>
      <figure>
        <img src="https://www.cnews.cz/wp-content/uploads/2018/03/Seagate-Exos-X14-HDD-Mach.2-Multi-Actuator-OCP-2018.jpg"/>
        <figcaption>Seagate Exos, disky s technologií Multi-actuator/Mach.2</figcaption>
      </figure>
      <h3>18TB a 20TB pevné disky ještě před nástupem HAMR</h3>
      <p>Ještě předtím by ale firma měla uvést větší modely HDD založené stále ještě na konvenční technologii. Toto je možná nejzajímavější detail z toho hlediska, že jeho naplnění je relativně blízko a tento hardware by mohl být dostupný i pro normální uživatele (pokud tedy potřebují dvojciferné terabajty úložného prostoru).</p>
      <p>Snad už v první polovině roku má totiž Seagate vydat klasické („CMR“) 3,5″ HDD, které bude mít kapacitu 18 TB. Tedy stejně, kolik WD bude realizovat již s MAMR. Tento disk by měl být rovněžr bez komplikovaného záznamu SMR s překrývajícími se stopami, takže bude vhodný pro všechny možné úlohy. Seagate od něj SMR verzi ovšem odvodí (se všemi komplikacemi pro zápis, které to znamená), ta ale bude mít ještě vyšší kapacitu, a to 20 TB. Oba tyto disky by měly používat devět ploten, a budou tedy logicky založené na technologii s héliovou vnitřní atmosférou.</p>
      <figure>
        <img src="https://www.cnews.cz/wp-content/uploads/2019/11/Roadmapa-HDD-firmy-Seagate-z-Q4-2019.png"/>
        <figcaption>Roadmapa Seagate pro pevné disky se zápisem HAMR, rok 2019 (Zdroj: AnandTech)</figcaption>
      </figure>
      <h3>50 TB do roku 2026?</h3>
      <p>A nyní k oněm lehce senzačním dlouhodobým plánům, které jsme nadhodili na začátku. Seagate podle své roadmapy plánuje či chce dosáhnout poměrně velkého nárůstu kapacity v následujících letech, zatímco v těch posledních tempo až tak překotné nebylo. Má to umožnit právě nástup technologie HAMR. Smyslem energeticky podpořeného zápisu je totiž odstranit bariéry, kterým konvenční magnetický zápis nyní čelí co do hustoty záznamu. Seagate slibuje, že kapacity by díky tomu mohly opět růst rychleji než jen o dosavadní circa 2 TB za rok.</p>
      <p>Roadmapa směle uvádí, že někdy kolem roku 2023 až 2024 mají přijít 3,5″ HDD s kapacitou přes 30 TB. A do roku 2026 má být proražena magická meta 50 TB – firma plánuje mít disky s touto kapacitou, nebo ještě vyšší. Bude zajímavé, zda se tohoto cíle podaří dosáhnout, nebo zda skutečnost jako často v minulosti bude poněkud střízlivější než dnešní smělé sny a tato roadmapa bude v budoucnu sloužit k pobavení (či poučení?).</p>
      <p>V roce 2018 totiž <a href="https://www.cnews.cz/hdd-pevne-disky-hamr-konecne-prichazi-seagate-kapacita-48tb/">byly v podobné roadmapě plánované 48TB pevné disky už na rok 2024 nebo dokonce už 2023</a>, takže k nějakému zpomalení a opoždění trajektorie evidentně mezitím došlo, ostatně, sám nástup HAMR se notoricky odkládá několik posledních let. Případně, zda třeba plány nevezmou za své v důsledku postupného utlumování technologie mechanických disků vůbec ve prospěch elektronických úložišť SSD, kterýžto proces pravděpodobně za nějakých šest let také dost pokročí…</p>
      <h4>Galerie: Historické předpovědi zvyšování kapacit disků HDD</h4>
      <slideshow>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-1">
            <img src="https://www.cnews.cz/wp-content/uploads/2019/11/Western-Digital-zaznam-MAMR-pevne-disky-kapacit-2017.png"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-2">
            <img src="https://www.cnews.cz/wp-content/uploads/2019/11/Western-Digital-roadmapa-2014.jpg"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-3">
            <img src="https://www.cnews.cz/wp-content/uploads/2018/11/seagate-hdd-hamr-roadmapa-theregister-2.jpg"/>
          </a>
        </figure>
        <figure>
          <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-4">
            <img src="https://www.cnews.cz/wp-content/uploads/2018/11/seagate-hdd-hamr-roadmapa-theregister-1.jpg"/>
          </a>
        </figure>
      </slideshow>
      <p>
        <a href="https://www.cnews.cz/seagate-roadmapa-pevne-disky-18tb-20tb-2020-50tb-hdd-do-roku-2026/galerie-178441-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/seagate-firecuda-520-ssd-pcie-4-0-parametry"/>
        <a href="https://www.cnews.cz/microsoft-project-silica-kremenne-sklo-disk"/>
        <a href="https://www.cnews.cz/western-digital-wd-red-ssd-nas-14tb/"/>
        <a href="https://www.cnews.cz/micron-x100-prvni-ssd-s-pameti-3d-xpoint/"/>
        <a href="https://www.cnews.cz/intel-plany-optane-3d-nand-144vrstve-cipy-zaznam-plc-floating-gate-je-lepsi/"/>
      </related>
    </article>
  </body>
</html>