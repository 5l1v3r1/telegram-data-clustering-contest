<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983346/riyad-iran%C4%B1n-n%C3%BCkleer-ad%C4%B1mlar%C4%B1ndan-sorumlu-tutulmas%C4%B1-gerekti%C4%9Fini-vurgulad%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T07:15:00+00:00"/>
    <meta property="og:title" content="Riyad, İran'ın nükleer adımlarından sorumlu tutulması gerektiğini vurguladı"/>
    <meta property="og:description" content="Suudi bir yetkili dün, İran’ın 2015’te imzalanan nükleer anlaşmayı ihlal ettiğine atıfta bulunarak uranyum zenginleştirmeyi sürdürmeye yönelik son hamlesinin ardından Tahran yönetiminin olanlardan sorumlu tutmanın gereğini vurguladı. Adının açıklanma"/>
  </head>
  <body>
    <article>
      <h1>Riyad, İran'ın nükleer adımlarından sorumlu tutulması gerektiğini vurguladı</h1>
      <address>
        <time datetime="2019-11-09T07:15:00+00:00">09 Nov 2019, 07:15</time>
      </address>
      <p>Suudi bir yetkili dün, İran’ın 2015’te imzalanan nükleer anlaşmayı ihlal ettiğine atıfta bulunarak uranyum zenginleştirmeyi sürdürmeye yönelik son hamlesinin ardından Tahran yönetiminin olanlardan sorumlu tutmanın gereğini vurguladı. Adının açıklanmasını istemeyen yetkili dün Washington'da gazetecilerle yaptığı görüşmede ülkesinin Tahran’ın nükleer silah edinmesini önlemeyi amaçlayan ve nükleer tesislerinin teftiş edilmesini sağlayan anlaşmayı desteklediğini söyledi. Yetkili açıklamasının devamında şu ifadeleri kullandı:<br/><br/>“Yıllar sonra anlaşmanın İran'ın nükleer silahlara ulaşmasını engellemediği ortaya çıktı. Uluslararası Atom Enerjisi Ajansı tarafından yürütülen denetim her yeri kapsamıyor. Dünya ülkelerinin kararlı adımlar atması gerektiğini düşünüyorum."<br/><br/>Suudi yetkili ülkesinin ABD’nin yeni bir anlaşmaya varmaya zorlamak için İran’a uyguladığı yaptırımları desteklediğini teyit etti. Bazı ülkelerin Tahran’ın davranışlarını değiştirebileceğine dair güvenini ve itimadını eleştirerek "İranlılar bu yolda ilerlemeye karar verirlerse yaptırımların daha ağır ve daha kötü olacağını fark etmeliler” dedi.<br/><br/>Yetkili Aramco saldırılarının ardından Riyad yönetiminin ABD'nin adımlarından memnuniyet duyduğunu belirttiği açıklamasında şu ifadeleri kullandı:<br/><br/>"Bugün uluslararası toplum İran'a karşı birleşti. İran'ın Aramco'ya yönelik saldırılardan sorumlu tutulması ve soruşturulması gerekiyor. ABD bölgedeki askeri varlığını güçlendirdi ve takviye askerler gönderdi. Bütün bunlar olumlu gelişmeler ve sürekli çabalardır."<br/><br/>Yetkili ayrıca Suudi Arabistan ve nükleer enerji projesinin ayrıntılarına ilişkin olarak Riyad ve Washington arasında görüşmelerin sürdüğünü kaydetti.<br/><br/>Suudi yetkili, Katar'ın Körfez ülkeleriyle gerginliği çözme yolunda olumlu ve cesaret verici adımlar attığını ima etmekle birlikte daha fazlasını yapmasının gerekli olduğunu vurguladı. Katar'ın terörizmin finansmanıyla mücadele amaçlı bir yasayı kabul ettiğine işaret eden yetkili aşırılık yanlılarına verilen desteği bırakma ve İran ile dostane ilişkileri sona erdirme yönünde başka adımlar da atılmasını talep etti.<br/><br/>Yetkili, ABD'nin Twitter’ın iki eski çalışanına ve bir Suudi vatandaşına casusluk yaptıkları yönündeki suçlamalarına ilişkin soruya verdiği cevapta Suudi hükümetinin tüm vatandaşlarından yaşadıkları ülkelerin yasalarına uymalarını beklediği cevabını verdi.</p>
    </article>
  </body>
</html>