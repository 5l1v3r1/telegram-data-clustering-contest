<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/bogdan-yaremenko-seks-skandal-u-radi-novini-ukrajini-50052326.html"/>
    <meta property="og:site_name" content="НВ"/>
    <meta property="article:published_time" content="2019-11-09T07:16:00+00:00"/>
    <meta property="og:title" content="Чи може чоловік ходити до повій? Відомі українці прокоментували НВ секс-скандал навколо Яременка"/>
    <meta property="og:description" content="Журнал НВ запитав співвітчизників про їхнє ставлення до кохання за гроші — після секс-скандалу навколо листування депутата Богдана Яременка з представницею ескорт-послуг."/>
  </head>
  <body>
    <article>
      <h1>Чи може чоловік ходити до повій? Відомі українці прокоментували НВ секс-скандал навколо Яременка</h1>
      <h2>Журнал НВ запитав співвітчизників про їхнє ставлення до кохання за гроші — після секс-скандалу навколо листування депутата Богдана Яременка з представницею ескорт-послуг.</h2>
      <address>
        <time datetime="2019-11-09T07:16:00+00:00">09 Nov 2019, 07:16</time>
      </address>
      <p>«Чи може чоловік ходити до повій?» — так звучало Питання тижня НВ.</p>
      <p>
        <b>Олександр Смірнов, креативний директор агентства Tabasco:</b>
      </p>
      <p>Думаю, що чоловік, як і жінка, може ходити куди хоче, якщо це законно. Якщо це заборонено, всі маємо розуміти ризики: відповідальність перед законом, суспільством, сім'єю.</p>
      <p>Ситуація з Яременком потворна у всіх параметрах. Чоловік, та не просто чоловік, а народний депутат, примірявся, як би прилаштувати свій мандат у робочий час, у Верховній Раді, а потім викручувався, як вуж, щоб вийти з ситуації. Брехня на брехні, порок на пороці. Як у чоловіка і людини з підвищеною потенцією у нього є тільки один шлях — на вихід. Сподіваюся, це буде напрямок, який вкаже йому особисто президент і вся партія.</p>
      <p>
        <b>Леонід Остальцев, власник Veterano Pizza, засновник Veterano Group:</b>
      </p>
      <p>Я не маю нічого проти повій — це одна з найдавніших професій. Про себе скажу: маю досвід, я користувався такою послугою. Не соромлюся, не приховую й не бачу в цьому нічого поганого.</p>
      <p>Я виступаю за легалізацію [проституції]. бо грошові обороти на цьому ринку колосальні. І, на жаль, користується цими грошима не держава, а тіньові кардинальчики. Але якщо вивести цю галузь у законну площину, було б круто. Бо жінки, які цим займаються, були би хоча б мінімально захищені.</p>
      <p>А забороняти комусь щось, тим паче, що історія проституції триває тисячоліттями, — лицемірство.</p>
      <p>
        <b>Олена Білозерська, офіцер Збройних сил України, блогер:</b>
      </p>
      <p>Забороняти це явище марно, нічого не вийде. Але вважаю, що чоловік без комплексу неповноцінності і не ізольований від соціуму ніколи таким займатися не буде.</p>
      <p>
        <b>Лариса Денисенко, письменниця, правозахисниця, ведуча Громадського радіо:</b>
      </p>
      <p>Як людина поліаморна, секс я сприймаю як задоволення, близькість, чуттєво-енергетичний обмін, але винятково між людьми, які відчувають відповідальність, гідність, суб'єктність у цих стосунках. Кожна і кожен, а не хтось один.</p>
      <p>Коли чоловік або жінка купують секс, вони купують можливість влади, примусу, насильства. Я за впровадження шведської моделі, на яку переходить Німеччина. Оскільки легалізація комерційного сексу не забезпечила навіть функцію захисту людини. Є різні форми шлюбів, є різні форми клубів і сексуальних стосунків, але державна політика не може дозволяти купівлю людини людиною.</p>
      <p>
        <b>Ігор Захаренко, гендиректор турфірми Феєрія:</b>
      </p>
      <p>Напевно, може. Не знаю. Якщо комусь чогось не вистачає. Але у нас же заборонена проституція! Тому краще в секс-тур до Амстердаму.</p>
      <p>А якщо серйозно, то саме до нас [в Україну] загалом і їздять за секс-турами. Ну й побухати.</p>
      <p>
        <b>Ірина Геращенко, народний депутат від партії Європейська солідарність:</b>
      </p>
      <p>Вважаю, що ви ставите некоректне запитання, бо воно сексистське.</p>
      <p>На жаль, Україна — одна з країн, в якій гостро стоїть питання торгівлі людьми, у нас маса проблем із захистом прав людини. А проблема проституції — проблема, яка має не тільки моральний, а й соціальний аспект.</p>
      <p>Ба більше, в сірій зоні й на окупованих територіях у нас величезна проблема, пов’язана з сексуальним насильством. І ця тема ще абсолютно не досліджена. Зрештою, вона стосується й чоловіків. Бо багато хто зі звільнених у 2018-му заручників зізнавалися, що ставали жертвами сексуальних злочинів.</p>
      <p>Ну а очільник комітету з питань зовнішньої політики на робочому місці має займатися роботою.</p>
      <p>
        <b>Ірена Карпа, письменниця, лідер гурту Qarpa:</b>
      </p>
      <p>Я завжди була за легалізацію проституції, як будь-якої професії. З профспілками, захистом прав, оподаткуванням. Вийшовши з тіні, працівниці цієї сфери менше ризикуватимуть життям. Коли це вільний вибір повнолітніх людей з обох сторін — засуджувати нічого.</p>
      <aside>Краще вже хай іде в дім стародавньої професії, ніж зривається на дітях або тій же дружині</aside>
      <p>Що стосується чоловіків. Це їхній вибір — жити з дружиною, швендяти безкоштовним Тіндером (хоча і там багато дівчат пропонують відповідні послуги згідно з тарифами) або ходити до повій. Хтозна які у кого проблеми, якщо без кохання за гроші ніяк.</p>
      <p>Начитавшись книг на кшталт останнього роману Габріеля Гарсіа Маркеса [Записник із моїми сумними курвами], взагалі можна й поспівчувати: ти старіючий, непривабливий, із зайвою вагою, хворий чоловік, якого, може, давно не хоче і власна дружина. То краще вже хай іде в дім стародавньої професії, ніж зривається на дітях або тій же дружині.</p>
      <p>А хайп [з Яременком] навіть не коментуватиму. Традиційно ця новина відволікає від чогось істотнішого, про що не так легко пліткувати.</p>
      <p>
        <b>Ілля Ківа, народний депутат від партії Опозиційна платформа — За життя:</b>
      </p>
      <p>Я б сказав, що це не чоловік, а особа чоловічої статі. Для мене це аморальна історія. На рівні не помити після вбиральні руки. Я шаную правила моралі.</p>
      <p>Ба більше, проституція у нас заборонена законом, є стаття Кримінального кодексу. Це стосується і сутенерства, й розбещення малолітніх. Я б, щиро кажучи, попрацював і над поверненням статті до КПК за мужолозтво. Дуже хороша, правильна була стаття, яка давала можливість стабілізувати суспільство й не займатися пропагандою гомосексуалізму.</p>
      <p>
        <b>Єфрем Лукацький, фоторепортер, голова представництва Associated Press в Україні:</b>
      </p>
      <p>Історія людства давно відповіла на це запитання. Легалізація [проституції] — так. Чоловіки звертаються до повій тому, що шукають те, що не можуть отримати від своїх близьких. Ескорт-послуги — неймовірно прибутковий бізнес. Ви забули, ким була Марія Магдалина [з Нового Завіту].</p>
      <p>
        <b>Анастасія Топольська, діджей:</b>
      </p>
      <p>Звісно, може. Так само, як жінка може користуватися послугами чоловіків цієї ж професії.</p>
      <p>Чоловіки ходять до інших жінок за компенсацією — того, чого їм бракує у відносинах з дружиною або постійною партнеркою, яку вони по-справжньому можуть любити. Не секрет, що в більшості випадків пристрасть з часом проходить або людина не може реалізувати свої найбільш дикі фантазії.</p>
      <aside>Це не те ж саме, що мати постійну коханку</aside>
      <p>Це не те ж саме, що мати постійну коханку. Важливо, щоб не було відносин і почуттів на стороні, а секс — це, можна сказати, фізичні вправи для деяких, терапія, гедонізм, антистрес. Я досить спокійно про це думаю й нормально до цього ставлюся.</p>
      <p>
        <b>Ігор Мірошниченко, ексдепутат від партії Свобода:</b>
      </p>
      <p>Аби задовольняти свої фізіологічні потреби, кожен, особливо якщо це народний депутат, має використовувати тільки законний бізнес. А оскільки проституція в Україні не легалізована, то Яременко порушує закон. Якби це було законно, тоді виникає інший аспект — морально-етичний. Зрештою, ми ж розуміємо, що в сім'ях можуть бути різні правила й домовленості. Але ми маємо справу з порушенням закону.</p>
    </article>
  </body>
</html>