<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-security-forces-rehearse-flag-march-in-aligarh-ahead-of-ayodhya-verdict-2839742.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T02:17:00+00:00"/>
    <meta property="og:title" content="Ayodhya Verdict: अलीगढ़ में फोर्स ने दंगा नियंत्रण का रिहर्सल कर निकाला मार्च"/>
    <meta property="og:description" content="Ayodhya Ram Mandir-Babri Masjid verdict: अयोध्या प्रकरण में आने वाले फैसले को लेकर पुलिस प्रशासन जिले में शांति व्यवस्था बनाए रखने की कवायद में जुटा है। गुरुवार को ऊपरकोट कोतवाली पर दंगा..."/>
  </head>
  <body>
    <article>
      <h1>Ayodhya Verdict: अलीगढ़ में फोर्स ने दंगा नियंत्रण का रिहर्सल कर निकाला मार्च</h1>
      <address><time datetime="2019-11-09T02:17:00+00:00">09 Nov 2019, 02:17</time> by <a rel="author">कार्यालय संवाददाता,अलीगढ़</a></address>
      <p><b>Ayodhya Ram Mandir-Babri Masjid verdict: </b>अयोध्या प्रकरण में आने वाले फैसले को लेकर पुलिस प्रशासन जिले में शांति व्यवस्था बनाए रखने की कवायद में जुटा है। गुरुवार को ऊपरकोट कोतवाली पर दंगा नियंत्रण का रिहर्सल कर पुलिस, पीएसी व आरएएफ को दिशा-निर्देश दिए गए। इसके बाद डीएम व एसएसपी के नेतृत्व में फोर्स ने अतिसंवेदनशील इलाकों में पैदल मार्च कर किया। अधिकारियों ने लोगों से अदालत के फैसले का सम्मान करने का अनुरोध किया।</p>
      <p>अयोध्या मसले पर सुप्रीम कोर्ट के फैसले का लोगों को इंतजार है। किसी भी तरह की आपात स्थिति से निपटने के लिए दंगा नियंत्रण टीमों को सक्रिय कर दिया गया है। काननू व्यवस्था बनाए रखने के लिए पुलिस प्रशासन सुरक्षा के कड़े इंतजाम करने में जुटा है। गुरुवार को ऊपरकोट कोतवाली में फिर दंगा नियंत्रण का रिहर्सल किया गया। इस दौरान डीएम चंद्रभूषण सिंह व एसएसपी आकाश कुलहरि ने पुलिस के अलावा रिजर्व फोर्स, पीएसी व आरएएफ के जवानों को दंगा नियंत्रण के टिप्स दिए। </p>
      <p>
        <a href="https://www.livehindustan.com/uttar-pradesh/story-ayodhya-case-verdict-paramilitary-force-will-there-on-every-chauraha-in-21-sensitive-districts-of-uttar-pradesh-2839728.html">
          <b>अयोध्या केस फैसला : यूपी के 21 संवेदनशील जिलों में चप्पे-चप्पे पर रहेगी पैरामिलिट्री फोर्स</b>
        </a>
      </p>
      <p>उन्हें बताया कि उपद्रव करने वालों पर काबू पाने के लिए क्या-क्या करना है। इसका फोर्स ने रिहर्सल करके भी दिखाया। वहीं मजिस्ट्रेट, एसपी, सीओ, इंस्पेक्टर को भी दिशा-निर्देश दिए। पिछले दिनों पुलिस लाइन मैदान में टीमों को टीयर गैस व रबर बुलेट चलाने की ट्रेनिंग दी जा चुकी है। साथ ही संभावित दंगे की सूचना पर टीम के घटनास्थल पर पहुंचने के रेस्पॉन्स टाइम का भी रिहर्सल किया जा चुका है।</p>
      <p><b>संवेदनशील क्षेत्रों में सड़कों पर उतरी खाकी:</b><br/>दंगा नियंत्रण का रिहर्सल के बाद डीएम व एसएसपी के नेतृत्व में मजिस्ट्रेट, एसपी सिटी, सीओ, थाना प्रभारी व इंस्पेक्टर आदि पुलिस, पीएसी व आरएएफ के साथ सड़कों पर उतर आए। कोतवाली से चंदन शहीद चौक, फर्श बाजार, कनवरीगंज, फूल चौक, देहलीगेट चौराहा समेत विभिन्न अतिसंवेदनशील व संवेदनशील इलाकों में फोर्स ने पैदल मार्च किया। इस दौरान डीएम व एसएसपी ने लोगों से मुलाकात की और उनसे अपील की कि अयोध्या को लेकर जो भी कोर्ट का फैसला आए उसका सम्मान करें और स्वीकार करें।</p>
      <p>
        <a href="https://www.livehindustan.com/uttar-pradesh/story-ayodhya-case-verdict-today-internet-service-stopped-in-9-districts-including-meerut-and-aligarh-2839702.html">
          <b>अयोध्या केस पर फैसला आज, मेरठ-अलीगढ़ समेत 9 जिलों में इंटरनेट सेवा बंद</b>
        </a>
      </p>
      <p>इस मौके पर एसपी सिटी अभिषेक कुमार, सीओ प्रथम विशाल पाण्डेय, सीओ अतरौली पंकज कुमार श्रीवास्तव, सीओ खैर संजीव दीक्षित, सीओ बरला देवी गुलाम के अलावा अन्य अधिकारी भी मौजूद रहे।  </p>
      <p>
        <b>-अयोध्या मामले पर आने वाले निर्णय को लेकर पुलिस ने किया रिहर्सल<br/>-आंसू गैस और रबर बुलेट चलाने की पहले ही दी जा चुकी है ट्रेनिंग<br/>-पुलिस, रिजर्व फोर्स, पीएसी और आरएएफ को दिए गए दिशा-निर्देश<br/>-न्यायालय का फैसला आने के दौरान पूरे शहर में रहेगी पुलिस की चौकसी</b>
      </p>
    </article>
  </body>
</html>