<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817109.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T02:05:00+00:00"/>
    <meta property="og:title" content="دستور وزیر صنعت برای بسیج امکانات این وزارتخانه برای کمک به زلزله‌زدگان"/>
    <meta property="og:description" content="وزیر صنعت، معدن و تجارت در جلسه ستاد مدیریت بحران آذربایجان‌شرقی ضمن ابراز همدردی با زلزله‌زدگان شهرستان میانه، از بسیج امکانات این وزارتخانه برای کمک به حادثه‌دیدگان خبرداد."/>
  </head>
  <body>
    <article>
      <h1>دستور وزیر صنعت برای بسیج امکانات این وزارتخانه برای کمک به زلزله‌زدگان</h1>
      <address>
        <time datetime="2019-11-09T02:05:00+00:00">09 Nov 2019, 02:05</time>
      </address>
      <p>وزیر صنعت، معدن و تجارت در جلسه ستاد مدیریت بحران آذربایجان‌شرقی ضمن ابراز همدردی با زلزله‌زدگان شهرستان میانه، از بسیج امکانات این وزارتخانه برای کمک به حادثه‌دیدگان خبرداد.</p>
      <p>رضا رحمانی روز جمعه در جمع خبرنگاران گفت: همه واحدهای تولیدی، صنعتی و تجاری با تمام توان خود برای رفع نیازهای مناطق زلزله‌زده همکاری می‌کنند و ما نیز از هیچ کمکی مضایقه نخواهیم کرد.</p>
      <p>وی افزود: آمار دقیقی از خسارات در مناطق زلزله‌زده نداریم و در حال حاضر امدادرسانی و نجات هموطنان در اولویت است و کار پاکسازی مناطق زلزله‌زده به زودی باید انجام شود.</p>
      <p>وزیر صنعت، معدن و تجارت با اعلام اینکه رئیس جمهوری، معاون اول و وزیر کشور از بدو حادثه پیگیر امور بودند، اظهار کرد: معاون اول و وزیر کشور دستورهای لازم را داده‌اند و بنده نیز به عنوان جانشین ستاد اقتصاد مقاومتی در آذربایجان شرقی پیگیر امور خواهم بود.</p>
      <p>رحمانی با تاکید بر اینکه آرامش در مناطق زلزله‌زده باید حفظ شود، اضافه کرد: همه امکانات باید بسیج و آرامش باید حفظ شود تا امدادگران کار خود را انجام دهند.</p>
      <p>وی با بیان اینکه برنامه‌های سفر امروز خود را برای پیگیری امور در مناطق زلزله‌زده لغو کرده‌ام، گفت: امروز قرار بود در میز سوم نهضت ساخت داخل در حوزه خودرو و مس، کارگروه توسعه صادرات غیرنفتی و اختتامیه رینوتکس ۲۰۱۹ شرکت کنم که متاسفانه این حادثه اتفاق افتاد.</p>
      <p>وزیر صنعت، معدن و تجارت که امروز برای شرکت در آئین اختتامیه هفتمین نمایشگاه نوآوری و فناوری ربع رشیدی و چند جلسه دیگر به تبریز سفر کرده بود، به دنبال وقوع زمین‌لرزه در شهرستان میانه که به جان باختن تعدادی از هموطنان منجر شد، برنامه‌های خود را لغو و به این شهرستان سفر کرد.</p>
      <p>به گزارش ایرنا، زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند.</p>
      <p>مرکز لرزه‌نگاری دانشگاه تهران اعلام کرد: این زلزله در عمق ۸ کیلومتری زمین به وقوع پیوست.</p>
      <p>شدت این زمین لرزه به حدی بود که استان‌های آذربایجان غربی، گیلان، ‌ زنجان و اردبیل را نیز لرزاند.</p>
      <p>تاکنون ۶ نفر بر اثر این زمین لرزه جان خود را از دست داده اند و بیش از ۳۰۰ نفر مصدوم شده اند که ۲۲ نفر از مصدومان بستری و مابقی به صورت سرپایی مداوا شدند.</p>
      <p>از ۸۰ روستای زلزله زده در منطقه تاکنون ۷۸ روستا ارزیابی شده اند و کار اسکان اضطراری در منطقه نیز آغاز شده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>