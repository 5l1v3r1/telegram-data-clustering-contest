<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740543"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T02:30:00+00:00"/>
    <meta property="og:title" content="ไขข้อข้องใจ &quot;แมลงกินเนื้อ&quot; มีจริงหรือ"/>
    <meta property="og:description" content="กรณีดาราชื่อดังอย่าง “บอย-ปกรณ์ ฉัตรบริรักษ์” ต้องเข้ารับการรักษา “โรคเนื้อเน่า”  หลังกลับจากไปเที่ยวที่ญี่ปุ่นมา และให้ข้อมูลว่าเป็นเพราะถูก “แมลงกินเนื้อ” กัด...นี่ไม่ใช่ครั้งแรก เพราะก่อนหน้านี้ก็มีดาราไทยประสบเหตุการณ์แบบเดียวกัน"/>
  </head>
  <body>
    <article>
      <h1>ไขข้อข้องใจ "แมลงกินเนื้อ" มีจริงหรือ</h1>
      <address>
        <time datetime="2019-11-09T02:30:00+00:00">09 Nov 2019, 02:30</time>
      </address>
      <p>
        <b>กรณีดาราชื่อดังอย่าง “บอย-ปกรณ์ ฉัตรบริรักษ์” ต้องเข้ารับการรักษา “โรคเนื้อเน่า”  หลังกลับจากไปเที่ยวที่ญี่ปุ่นมา และให้ข้อมูลว่าเป็นเพราะถูก “แมลงกินเนื้อ” กัด...นี่ไม่ใช่ครั้งแรก เพราะก่อนหน้านี้ก็มีดาราไทยประสบเหตุการณ์แบบเดียวกัน</b>
      </p>
      <p>      <br/>     กรณีดาราชื่อดังอย่าง <b>“</b><b>บอย</b><b>-</b><b>ปกรณ์ ฉัตรบริรักษ์</b><b>” </b>ต้องเข้ารับการรักษา <b>“</b><b>โรคเนื้อเน่า</b><b>” </b> หลังกลับจากไปเที่ยวที่ประเทศญี่ปุ่นมา และให้ข้อมูลว่าเป็นเพราะถูก <b>“</b><b>แมลงกินเนื้อ</b><b>”</b> กัด...นี่ไม่ใช่ครั้งแรก เพราะก่อนหน้านี้ก็มีดาราไทยประสบเหตุการณ์แบบเดียวกัน ทำให้เกิดความหวาดผวา ปนสงสัยว่า <b><i>เจ้าแมลงกินเนื้อมีจริงหรือไม่ แล้วหน้าตาของมันเป็นอย่างไร</i></b><br/>        <br/>    ซึ่งเรื่องนี้ <b>นพ</b><b>.</b><b>สุวรรณชัย วัฒนายิ่งเจริญชัย </b>อธิบดีกรมควบคุมโรค บอกว่า จากทั้ง 2 เหตุการณ์ที่เกิดขึ้น พบว่า ทั้งคู่ <b>“</b><b>ถูกแมลงกัด</b><b>” </b>และ ทั้งคู่ <b>“</b><b>เกิดภาวะเนื้อเน่า</b><b>”</b> แต่ทั้ง 2 ประเด็นนี้ต้องแยกออกจากกัน! <br/>       <br/>    <b>“</b><b>แมลงกัด</b><b>”</b> โดยปกติคนที่ถูกแมลงกัดจะมีอาการอยู่ประมาณ 3-4 แบบ 1. แมลงที่กัดแล้วมีบาดแผล แสบ ปวด หากไม่มีอะไรผิดปกติจะมีอาการอยู่ 2-3 วันก็หาย 2. <b>แมลงบางประเภท</b> อาจจะทำให้คนที่ถูกกัดหรือต่อย บางคนซึ่งมีภาวะภูมิคุ้มกันที่ไวเกิน อาจจะ<b> ทำให้มีภาวะแพ้อย่างรุนแรงถึงขั้นช็อก </b>หายใจไม่ออกเพราะหลอดลมหายใจหดเกร็ง<br/>    <br/>       3. <b>แมลงบางชนิดมีสารพิษในตัว</b> เช่น แมลงก้นกระดก หากกัดแล้วปัดทิ้งธรรมดาจะเจ็บปวดเป็นปกติ แต่ถ้าตบ ตัวแมลงก้นกระดกแตกออกจะมีสารพิษออกมาสัมผัสผิวหนังทำให้ระคายเคือง เป็นผื่น มีตุ่มน้ำ เจ็บปวด แสบร้อน มีอาการคันร่วมด้วย และ 4. <b>แมลงบางประเภทกัด ต่อยจะปล่อยวัสดุบางอย่างเข้ามาในร่างกาย</b> เช่น ผึ้ง ต่อ จะปล่อยเหล็กใน ซึ่งถือเป็นสิ่งแปลกปลอมที่ร่างกายพยายามขับออก ถ้ามีการติดเชื้อแบคทีเรียแทรกซ้อนจะกลายเป็นฝี เป็นหนอง ถ้าไม่เอาสิ่งแปลกปลอมออก<br/>        <br/>    ส่วนกรณี <b>“</b><b>เนื้อเน่าตาย</b><b>” </b>เกิดจากการติดเชื้อแบคทีเรียกลุ่มที่มีความรุนแรง ส่วนใหญ่จะเป็น <b>Streptococcus pyogenes </b>และ <b>Staphy lococcus aureus</b> ที่เข้าสู่ร่างกายทางบาดแผล ซึ่ง <b>หากติดเชื้อที่ผิวหนัง ลงไปไม่เกินชั้นเนื้อเยื่อพังผืด หรือชั้นกล้ามเนื้อ จะทำให้เป็นฝี เป็นหนองตื้น ๆ ถ้าติดเชื้อลึกลงไปอีกจะเป็น</b><b> “</b><b>ไฟลามทุ่ง</b><b>”</b><br/>     <br/>      <b>ถ้าติดเชื้อลึกลงไปถึงใต้ชั้นเนื้อเยื่อพังผืด เข้าไปที่กล้ามเนื้อ เชื้อจะมีความรุนแรง ไปทำลายเนื้อเยื่อ ทำให้เส้นเลือดดำ เส้นเลือดแดงเสียหาย</b> <b>การส่งเลือดไปเลี้ยงไม่ดี ทำให้เกิดเนื้อตาย </b>และเชื้อแบคทีเรียตัวนั้นก็ยังเกาะอยู่ที่บริเวณเนื้อตาย <b>ถ้าไม่รีบรักษาบริเวณที่เนื้อตายจะขยายวงกว้างและอาจทำให้เกิดการติดเชื้อในกระแสเลือดได้</b><br/><b><i>       <br/>     “</i></b><b><i>ด้วยตัวของแมลงเองไม่มีแมลงที่บอกว่ากินเนื้อ หรือทำให้เนื้อเน่า แต่แมลงเวลากัดต่อยแล้วทำให้เกิดอาการอย่างที่บอก เกิดแผลและเป็นช่องทางให้เชื้อแบคทีเรียเข้าไปทำลายเนื้อเยื่อ และทำให้เนื้อตาย เรื่องนี้เป็นเหมือนกันทั่วโลก แต่ในกรณีคนสุขภาพดีไม่มีบาดแผลแม้ติดเชื้อที่ผิวหนังก็ไม่มีปัญหา</i></b><b><i>”</i></b><br/>     <br/>      สำหรับการรักษา <b>นพ</b><b>.</b><b>สุวรรณชัย </b>บอกว่า สามารถทำได้ด้วยการ<br/>ให้ยาปฏิชีวนะ แต่ถ้าเกิดเนื้อตายขึ้นแล้ว แพทย์จะต้องผ่าเอาเนื้อที่ตายออกก่อน เพราะถ้าไม่เอาออก เส้นเลือด และเนื้อเยื่อที่ตายจะสกัดไม่ให้การส่งยาปฏิชีวนะให้เข้าไปถึงจุดนั้นได้</p>
      <figure>
        <img src="https://www.dailynews.co.th/admin/upload/20191107/news_YBeBgIuglH003044_533.jpg?v=20191109102?v=9871"/>
      </figure>
      <p>     <br/>   ดังนั้นโรคนี้ไม่ใช่โรคใหม่ ซึ่งสถานการณ์<b> ในประเทศไทยมีรายงานคนป่วยโรคเนื้อเน่าปีละประมาณ</b><b> 100-300 </b><b>ราย</b> ส่วนใหญ่เป็นเกษตรกร ที่มีความเสี่ยงเกิดบาดแผลง่ายอยู่แล้ว <b>บริเวณที่เกิดปัญหาส่วนใหญ่คือเท้า และขา</b> ซึ่งหลายรายมีประวัติกับการสัมผัสสารเคมี ที่ทำให้เกิดการระคายเคืองผิวหนัง เกิดบาดแผล ทำให้แบคทีเรียเข้าสู่ผิวได้ง่าย<br/>  <br/>       และแน่นอนแม้แต่การถูกแมลงกัดก็ทำให้ติดเชื้อแบคทีเรียนี้ได้ ดังนั้น <b>ถ้าถูกแมลงกัดต้องสังเกตด้วยว่าเป็นแมลงชนิดไหน</b> ถ้าไม่รู้จักก็ให้รีบ <b>ทำแผล </b>และ <b>ปิดปากแผล </b>เปลี่ยนปลาสเตอร์ทุกวัน สังเกตอาการทุกวัน <b>ถ้าปกติก็หายได้ใน</b><b> 2-3 </b><b>วัน แต่ถ้ามีการปวด บวม อาจมีไข้ร่วมด้วยให้คำนึงว่าอาจจะมีการติดเชื้อร่วมด้วยและให้ไปพบแพทย์เพื่อทำการรักษา</b><br/>       <br/>     อย่างไรก็ตาม บางครั้ง <b>“</b><b>เนื้อเน่าตาย</b><b>” </b><b>อาจจะเกิดในชั้นลึก ๆ</b> ซึ่งอาการที่ผิวหนัง อาการปวด อาการไข้ บางครั้งก็ไม่สัมพันธ์กับบริเวณที่เราเห็น หรือ <b>ถ้าผิวหนังเป็นสีม่วง</b> <b>เป็นวงกว้าง</b> พอสมควรจนมองเห็นข้างบน <b>ต้องรีบไปพบแพทย์ </b>เช่นเดียวกัน.<br/><br/>..........................................<br/>อภิวรรณ เสาเวียง</p>
    </article>
  </body>
</html>