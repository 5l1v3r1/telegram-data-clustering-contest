<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740741"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T02:30:00+00:00"/>
    <meta property="og:title" content="&quot;ไมเคิล บลูมเบิร์ก&quot; ลงสู้ศึกเลือกตั้งผู้นำสหรัฐ"/>
    <meta property="og:description" content="นายไมเคิล บลูมเบิร์ก อดีตนายกเทศมนตรีนครนิวยอร์ก ตัดสินใจ 'นาทีสุดท้าย' ลงสู้ศึกเลือกตั้งประธานาธิบดีสหรัฐในปีหน้า ด้วยการยื่นใบสมัครลงแข่งขันระดับไพรมารีของพรรคเดโมแครตที่รัฐแอละบามา"/>
  </head>
  <body>
    <article>
      <h1>"ไมเคิล บลูมเบิร์ก" ลงสู้ศึกเลือกตั้งผู้นำสหรัฐ</h1>
      <address>
        <time datetime="2019-11-09T02:30:00+00:00">09 Nov 2019, 02:30</time>
      </address>
      <p>
        <b>นายไมเคิล บลูมเบิร์ก อดีตนายกเทศมนตรีนครนิวยอร์ก ตัดสินใจ "นาทีสุดท้าย" ลงสู้ศึกเลือกตั้งประธานาธิบดีสหรัฐในปีหน้า ด้วยการยื่นใบสมัครลงแข่งขันระดับไพรมารีของพรรคเดโมแครตที่รัฐแอละบามา</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 8 พ.ย. ว่านายไมเคิล บลูมเบิร์ก มหาเศรษฐีนักธุรกิจและอดีตนายกเทศมนตรีนครนิวยอร์ก ยื่นเอกสารลงสมัครรับเลือกตั้งชิงตำแหน่งตัวแทนพรรคเดโมแครตในการเลือกตั้งระดับไพรมารี ที่รัฐแอละบามา โดยการยื่นเอกสารผ่านทีมงานเกิดขึ้นก่อนการปิดรับสมัครเพียงไม่กี่นาที เมื่อวันศุกร์ หลังจากนั้นเว็บไซต์ของพรรคเดโมแครตสาขารัฐแอละบามาประกาศชื่อผู้สมัครรับเลือกตั้งระดับไพรมารีว่ามีทั้งสิ้น 17 คน รวมถึงบลูมเบิร์ก แม้ผู้สนับสนุนพรรคเดโมแครตในรัฐแอละบามามีกำหนดลงคะแนนในวันอังคารที่ 3 มี.ค. ปีหน้า ซึ่งเป็น 1 ใน 14 รัฐของศึก "ซูเปอร์ทิวสเดย์" แต่รัฐแอละบามาเป็นรัฐที่ปิดการรับสมัครเร็วที่สุดเมื่อเทียบกับอีก 13 รัฐ<br/> <br/>ด้านอดีตรองประธานาธิบดีโจ ไบเดน กล่าวหลังเสร็จสิ้นการยื่นใบสมัครไพรมารีที่สำนักงานคณะกรรมการการเลือกตั้งของพรรคเดโมแครตในรัฐนิวแฮมป์เชียร์ กล่าวถึงการที่บลูมเบิร์กตัดสินใจเสนอตัวร่วมการแข่งขัน "ในนาทีสุดท้าย" ว่าโดยส่วนตัวเขาไม่มีปัญหาที่จะมีคู่แข่งเพิ่ม และชื่นชมบลูมเบิร์ก วัย 77 ปี "เป็นคนที่มุ่งมั่น" และนับจากนี้ให้ประชาชนเป็นผู้ตัดสินใจ<br/> </p>
      <figure>
        <iframe data-src="https://twitter.com/tictoc/status/1192978788595965952?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ ท่าทีของบลูมเบิร์กในการลงสนามเลือกตั้งระดับประเทศเป็นที่จับตาของหลายฝ่ายตั้งแต่เจ้าตัวยังดำรงตำแหน่งนายเทศมนตรีนครนิวยอร์ก ขณะที่กระแสข่าวเรื่องบลูมเบิร์กเตรียมลงสมัครรับเลือกตั้งประธานาธิบดี ผ่านการแข่งขันชิงตำแหน่งตัวแทนของพรรคเดโมแครตเป็นที่พูดถึงมานานหลายสัปดาห์แล้ว แม้ในคราวนี้บลูมเบิร์กยังไม่ออกมาแสดงท่าทีอย่างเป็นทางการ อย่างไรก็ตาม มีรายงานว่าเจ้าตัวตัดสินใจได้ในที่สุด เนื่องจาก "มีความวิตกกังวล" ว่า "3 ตัวเก็ง" ในตอนนี้ คือไบเดน นายเบอร์นี แซนเดอร์ส วุฒิสมาชิกรัฐเวอร์มอนต์ และนางเอลิซาเบธ วอร์เรน วุฒิสมาชิกรัฐแมสซาชูเซตส์  "ยังไม่แข็งแกร่งเพียงพอ" ที่จะเอาชนะประธานาธิบดีโดนัลด์ ทรัมป์ ของพรรครีพับลิกันได้<br/> </p>
      <figure>
        <iframe data-src="https://twitter.com/Reuters/status/1192908399572336647?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ต่อมาผู้นำสหรัฐกล่าวถึงการตัดสินใจของบลูมเบิร์กว่าจะส่งผลต่อฐานเสียงของไบเดนมากที่สุด และเรียกอีกฝ่ายว่า "บลูมเบิร์กตัวน้อย" พร้อมทั้งกล่าวว่าแม้บลูมเบิร์ก "ไม่มีเวทมนตร์" ที่จะพาตัวเองเข้าสู่ทำเนียบขาวได้ แต่ในบรรดาผู้เสนอตัวของพรรคเดโมแครตทั้งหมด เขาไม่อยากแข่งขันกับใครมากเท่าบลูมเบิร์กอีกแล้ว.<br/><br/><b>เครดิตภาพ : REUTERS</b><br/>   </p>
    </article>
  </body>
</html>