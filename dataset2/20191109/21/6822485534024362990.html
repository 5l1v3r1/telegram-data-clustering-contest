<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818190.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T21:27:00+00:00"/>
    <meta property="og:title" content="دفتر آیت‌الله سیستانی توافق ادعایی بر سر بقای دولت عبدالمهدی را تکذیب کرد"/>
    <meta property="og:description" content="به گزارش فارس، یک منبع وابسته به دفتر آیت‌الله سیستانی مرجع عالیقدر شیعیان در عراق، خبر منتشر شده برخی رسانه‌ها درباره تلاش مرجعیت عراق برای ابقای دولت کنونی این کشور را تکذیب کرد."/>
  </head>
  <body>
    <article>
      <h1>دفتر آیت‌الله سیستانی توافق ادعایی بر سر بقای دولت عبدالمهدی را تکذیب کرد</h1>
      <address>
        <time datetime="2019-11-09T21:27:00+00:00">09 Nov 2019, 21:27</time>
      </address>
      <p>دفتر آیت‌الله سیستانی توافق ادعایی بر سر بقای دولت کنونی عراق و پایان اعتراضات در این کشور را تکذیب کرد.</p>
      <p>به گزارش فارس، یک منبع وابسته به دفتر آیت‌الله سیستانی مرجع عالیقدر شیعیان در عراق، خبر منتشر شده برخی رسانه‌ها درباره تلاش مرجعیت عراق برای ابقای دولت کنونی این کشور را تکذیب کرد.</p>
      <p>این منبع گفت: «مرجعیت دینی نقشی در توافق ادعایی بر سر ابقای دولت کنونی و پایان اعتراضات جاری ندارد».</p>
      <p>وی تاکید کرد که مواضع مرجعیت دینی در قبال اعتراضات مردمی و پاسخ به مطالبات معترضان مشخص است و چنین مواضعی به وضوح در خطبه‌های نماز جمعه اعلام شده است.</p>
      <p>منبع مزبور افزود: «آنچه که به مرجعیت دینی درباره تحولات جاری عراق نسبت داده می‌شود، با هدف سوء استفاده سیاسی از سوی برخی دستگاه‌ها صورت می‌گیرد و بی پایه و اساس است و به هیچ وجه صحت ندارد».</p>
      <p>روز گذشته، نماینده آیت الله «سید علی سیستانی» اعتراضات اخیر عراق را فرصت خوبی برای سیاسیون حاکم بر این کشور دانست تا بتوانند مطالبات شهروندان را پاسخ دهند.</p>
      <p>الکربلائی در خطبه نماز جمعه کربلا تصریح کرد که اعتراضات مردمی خواستارِ اصلاح، در چند نقطه ادامه دارد و مردم عراق شجاعت، ایثار، صبر، پایمردی و همبستگی بسیاری از خود نشان دادند.</p>
      <p>شبکه خبری «الفرات» به نقل از نماینده آیت الله سیستانی گزارش داد که طیف‌های سیاسی که قدرت را در دست دارند، « برای اجابت مطالبات شهروندان بر اساس نقشه راه مورد توافق، فرصت خوبی پیش روی خود دارند که در مدت زمان معینی اجرایی شود و به فساد، سهمیه‌بندی و نبود عدالت اجتماعی پایان دهد» </p>
    </article>
  </body>
</html>