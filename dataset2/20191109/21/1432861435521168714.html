<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/lestyr-izleze-vtori-sled-pobeda-nad-arsenal-krizata-pri-topchiite-se-zadylbochava-1404702.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-09T21:28:00+00:00"/>
    <meta property="og:title" content="Лестър излезе втори след победа над Арсенал, кризата при &quot;топчиите&quot; се задълбочава"/>
    <meta property="og:description" content="Отборът на Лестър победи Арсенал с 2:0 в мач от 12-тия кръг на Премиър лийг В герой за „лисиците“ се превърна Джейми Варди, който първо откри резултата в 68-ата минута, а след това подаде на Джеймс Мадисън за втория гол в 75-тата минута"/>
  </head>
  <body>
    <article>
      <h1>Лестър излезе втори след победа над Арсенал, кризата при "топчиите" се задълбочава</h1>
      <address><time datetime="2019-11-09T21:28:00+00:00">09 Nov 2019, 21:28</time> by <a rel="author">Sportlive.bg</a></address>
      <p>Отборът на Лестър победи Арсенал с 2:0 в мач от 12-тия кръг на <a href="https://www.sportlive.bg/tags/52516">Премиър лийг</a>. В герой за „лисиците“ се превърна Джейми Варди, който първо откри резултата в 68-ата минута, а след това подаде на Джеймс Мадисън за втория гол в 75-тата минута. Това бе четвърта поредна победа за Лестър във Висшата лига и четвърти мач без успех за Арсенал.</p>
      <p>Наставникът на домакините Брендън Роджърс започна двубоя със същите 11, които победиха Саутхемптън и Кристъл Палас в последните два кръга. В тима на Арсенал имаше няколко промени – Калъм Чеймбърс започна като дефанзивен халф в селекцията на Унай Емери, а мястото му на десния бек бе заето от Ектор Бейерин. Сеад Колашинац пък започна от другия край на защитата на мястото на Кийрън Тиърни. Лятното попълнение Никола Пепе бе оставен на пейката за сметка на Месут Йозил.</p>
      <p>Лестър започна мача като по-активният отбор. В 9-тата минута останаха съмнения за дузпа в наказателното поле на Арсенал, след като Чаглар Союнджу бе задържан от Матео Гендузи, но наказателен удар не бе отсъден. Няколко минути по-късно дойде и първият шанс за <a href="https://www.sportlive.bg/tags/3848">Арсенал</a>, но Лаказет пропусна да засече пас отдясно. В 26-тата минута Айосе Перес се възползва от грешка в отбраната на Арсенал, но изстрелът му мина малко над вратата на Бернд Лено. „Лисиците“ имаха нов шанс да открият резултатът в 33-тата минута, но Джейми Варди пропусна да засече хубаво центриране на Перес. В края на първото полувреме Джеймс Мадисън изпълни опасен пряк свободен удар, но топката мина над вратата. Така двата тима се прибраха на полувремето при нулево равенство.</p>
      <p>В началото на второто полувреме Лестър получи отличен шанс да открие резултата, след като при подаване отдясно на Перейра, топката попадна във Вилфред Ндиди, но той уцели напречната греда от десетина метра. Арсенал отвърна с удар от дистанция на Ектор Бейерин. В 55-тата минута попадение на Пиер-Емерик Обамеянг бе отменено заради засада. В 68-мата минута все пак логичното се случи. След кратко разиграване пред наказателното поле на Арсенал топката достигна до Юри Тилеманс, който намери непокрития Джейми Варди и нападателят реализира 11-тият си гол от началото на шампионата и 9-ти срещу Арсенал в 9 мача срещу „топчиите“ в своята кариера – 1:0! „Лисиците“ продължиха да натискат в търсене на втори гол. В 75-тата минута „артилеристите“ тотално капитулираха, след като Джейми Варди бе оставен сам в наказателното поле на Арсенал и върна топката на непокрития Джеймс Мадисън, който направи 2:0. Това бе 3-ти негов гол извън наказателното поле през този сезон, като той е на първо място по този показател във Висшата лига. До края на мача Лестър продължи да атакува, но до трети гол не се стигна.</p>
      <p>Така <a href="https://www.sportlive.bg/tags/17016">Лестър</a> се изкачи на второ място във временното класиране в Премиър лийг. Тимът на Брендън Роджърс събира 26 точки, като изпреварва Челси, който спечели по-рано днес, по по-добра голова разлика. Загубата означава, че Арсенал се смъква до 6-тото място в класирането, като отборът на Унай Емери изостава вече на 8 точки от 4-тия Манчестър Сити.</p>
      <related>
        <h4>Още по темата</h4>
        <a href="https://www.sportlive.bg/worldfootball/england/Shesta-poredna-pobeda-kachi-Chelsi-vremenno-na-vtoroto-mqsto-v-Premiyr-lijg-1404647.html"/>
        <a href="https://www.sportlive.bg/worldfootball/england/Klyuchov-uikend-v-Premiyr-lijg-%E2%80%93-mozhe-li-top-4-da-byde-reshen-oshte-tazi-sedmica-1404631.html"/>
        <a href="https://www.sportlive.bg/worldfootball/england/Emeri-Mnogo-e-vazhno-za-nas-da-pobedim-Lestyr-1404475.html"/>
        <a href="https://www.sportlive.bg/worldfootball/england/Arsenal-maha-Dzhaka-prez-qnuari-1404438.html"/>
      </related>
    </article>
  </body>
</html>