<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/kosarkarji-na-vozickih-napadajo-medaljo-245439"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T21:23:00+00:00"/>
    <meta property="og:title" content="Košarkarji na vozičkih napadajo medaljo"/>
    <meta property="og:description" content="LJUBLJANA – Košarka je zagotovo tisti šport, ki mu je uspelo na svojevrsten način združiti nekdanjo skupno državo Jugoslavijo. Hodeči košarkarji so pri jubilejni sezoni, slovenske barve bran..."/>
  </head>
  <body>
    <article>
      <h1>Košarkarji na vozičkih napadajo medaljo</h1>
      <h2>Invalidi začeli 12. sezono v regionalni ligi. Premagali Zadar, izgubili proti Gradačcu.</h2>
      <address><time datetime="2019-11-09T21:23:00+00:00">09 Nov 2019, 21:23</time> by <a rel="author">Drago Perko</a></address>
      <slideshow>
        <figure>
          <img src="https://www.slovenskenovice.si/images/slike/2019/11/03/1558622.jpg"/>
          <figcaption>OSEBNI ARHIV Ž,K.Slovenija v lovu na mesto pri vrhu</figcaption>
        </figure>
        <figure>
          <img src="https://www.slovenskenovice.si/images/slike/2019/11/03/1558623.jpg"/>
          <figcaption>OSEBNI ARHIV Ž,K.V Gradačcu za prve točke v regiji</figcaption>
        </figure>
        <figure>
          <img src="https://www.slovenskenovice.si/images/slike/2019/11/03/1558624.jpg"/>
          <figcaption>DRAGO PERKORado Trifunović (v družbi predsednika ZŠIS-PK Damijana Lazarja) je velik podpornik košarkarjev na vozičkih.</figcaption>
        </figure>
        <figure>
          <img src="https://www.slovenskenovice.si/images/slike/2019/11/03/1558654.jpg"/>
          <figcaption>OSEBNI ARHIV Ž.K.Polovičen izplen slovenske ekipe FOTO: Osebni Arhiv</figcaption>
        </figure>
      </slideshow>
      <p>LJUBLJANA – Košarka je zagotovo tisti šport, ki mu je uspelo na svojevrsten način združiti nekdanjo skupno državo Jugoslavijo. Hodeči košarkarji so pri jubilejni sezoni, slovenske barve branijo Cedevita Olimpija, Koper Primorska in Krka, košarkarji na vozičkih pa so minuli vikend odigrali uvodne tekme že 12. sezone lige NLB Wheel.</p>
      <figure>
        <img src="https://www.slovenskenovice.si/images/slike/2019/11/03/1558654.jpg"/>
        <figcaption>Polovičen izplen slovenske ekipe FOTO: Osebni Arhiv<cite>OSEBNI ARHIV Ž.K.</cite></figcaption>
      </figure>
      <p>Tekmovanje se je začelo s turnirjema v Gradačcu in Banjaluki. V novi sezoni je v njem sedem ekip, iz Slovenije (Zveza za šport invalidov Slovenije - Paralimpijski komite), Hrvaške (KKI Zagreb, KKOI Zadar) ter Bosne in Hercegovine (Zmaj Gradačac, KIK Una Sana, KKI Vrbas, KIK Sana Sarajevo). Organizira ga Zveza paraplegikov Slovenije, ligo vodi<b> Gregor Gračner</b>.</p>
      <figure>
        <img src="https://www.slovenskenovice.si/images/slike/2019/11/03/1558624.jpg"/>
        <figcaption>Rado Trifunović (v družbi predsednika ZŠIS-PK Damijana Lazarja) je velik podpornik košarkarjev na vozičkih.<cite>DRAGO PERKO</cite></figcaption>
      </figure>
      <p>Naslov prvaka brani KKI Vrbas Banjaluka (Slovenija je bila bronasta), ki ga v tej sezoni čaka nastop v evroligaški konkurenci. Bolje rečeno: v vseh dosedanjih 11 sezonah regionalne lige je naslov pripadel klubu z območja Bosne in Hercegovine, zadnjih šest Vrbasu.<br/> </p>
      <h3>Do Dalmacije</h3>
      <p>»Veseli smo, ker se je nam pridružila ekipa iz Zadra in tako se nam po dolgih letih znova pridružuje ekipa iz hrvaške Dalmacije. Seveda bi si želeli še več ekip, a zaradi objektivnih razlogov tokrat nekatere ne morejo sodelovati. Ker pa je skozi celotno obdobje lige prisotno nihanje sodelovanja, lahko rečem, da je to normalen pojav. Vsem ekipam želim veliko športnih uspehov in naj 5. aprila 2020 v Sloveniji dvigne zmagovalni pokal najboljša ekipa sezone,« je povedal vodja tekmovanja Gračner, ki še vedno uspešno igra za slovensko ekipo in brani barve Zveze za šport invalidov Slovenije - Paralimpijskega komiteja.<br/> </p>
      <h3>Polovičen izkupiček</h3>
      <p>Slovenci so v Gradačcu odigrali dve tekmi: ugnali so Zadrčane, potem pa priznali premoč domačinov. Hrvaškega novinca so porazili s 43:38, gostitelj jih je premagal s 46:40. Laiku je jasno, slovenski napad ni stekel.</p>
      <figure>
        <img src="https://www.slovenskenovice.si/images/slike/2019/11/03/1558623.jpg"/>
        <figcaption>V Gradačcu za prve točke v regiji<cite>OSEBNI ARHIV Ž,K.</cite></figcaption>
      </figure>
      <p>»Še enkrat se je pokazalo, da je odličja lažje napasti kot jih braniti, saj smo prvo kolo odigrali v velikem krču. V obrambnem smislu smo se na oba nasprotnika dobro pripravili, fantje so to na igrišču dobro izvedli. Glede igre v napadu smo bili v zaključkih akcij preveč nervozni, tako rekoč nismo imeli nobenega razpoloženega igralca, ki bi potegnil voz naprej. Kljub nizki zmagi smo v tekmi proti Zadru vodili skozi celotnih 40 minut, priložnost za dokazovanje so dobili vsi igralci. Proti Zmaju smo tekmo dokaj dobro odprli in imeli dvakrat lepo priložnost, da se odlepimo za 6 točk, vendar ju nismo izkoristili, sledil je padec v igri. V drugem polčasu smo se trikrat vrnili na minus 4, ampak so zopet sledile neizkoriščene priložnosti, in zmaga je šla po zlu. Zdaj prostora za napake ni več, igralci in štab se tega dobro zavedamo, čez en mesec v Zadru sledi nova priložnost za dokazovanje,« se slabosti v napadu zaveda trener in vodja ekipe <b>Žiga Kobaševič</b>.</p>
      <blockquote>7<br/>ekip se meri v tekmovanju.</blockquote>
      <p>V slovenski vrsti je bil najbolj učinkovit<b> Milan Slapničar</b>, ki je na prvi tekmi dosegel 13, na drugi pa 10 točk. Za Slovenijo si igrali še Gregor Gračner, <b>Haris Koduzović</b>, <b>Klemen Lokar</b>, <b>Boštjan Ceglar</b>, <b>Janez Učakar</b>, <b>Enis Musič</b>,<b> Matej Arh</b>, <b>Danilo Kamenik</b>,<b> Robert Radič</b> in <b>Simon Gračnar</b>. Na tekmah sodi <b>Mitja Dečman</b>, delegat je <b>Milan Lukan</b>, nad sodniki pa bdi <b>Žarko Tomšič.</b><br/> </p>
      <h3>Sodelovanje s košarko hodečih</h3>
      <p>Liga NLB Wheel je v minulih letih razvila zgledno sodelovanje z regionalno ligo ABA, kjer sta bila košarkarjem izredno naklonjena dosedanja direktorja tekmovanja<b> Krešimir Novosel</b> in <b>Žarko Čabarkapa</b>. Čeprav sta se oba poslovila, prvi je prišel za direktorja v Cedevito Olimpijo, pa se sodelovanje nadaljuje. Tako je včeraj popoldne zbrane košarkarje na vozičkih v Banjaluki pozdravil nekdanji košarkarski as<b> Vuk Radivojević</b>, ki je poleti sklenil kariero in se preselil na položaj izvršnega direktorja Igokee, ki se meri v ligi ABA.<br/><b>Brez dvojnega vodenja</b><br/>Košarka na vozičkih velja za enega najpopularnejših paralimpijskih športov. Pravila so zelo podobna pravilom hodeče košarke, le da pri košarki na vozičkih ne poznamo dvojnega vodenja, koraki pa se dosodijo, ko igralec požene voziček več kot dvakrat, ne da bi vmes žogo odbil od igralne podlage.<br/><br/><br/>Za nameček je Igokea zbrane ekipe na vozičkih povabila na sinočnjo tekmo proti Zadru. Podobno naklonjenost košarki na vozičkih izkazujejo v klubi v Sloveniji, Cedevita Olimpija, Helios Suns in Krka, velik podpornik in navijač slovenske ekipe pa je selektor <b>Radovan Trifunović</b>. </p>
    </article>
  </body>
</html>