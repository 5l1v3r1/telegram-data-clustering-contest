<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119120-djordjevic-svako-ko-negira-holokaust-cini-isti-zlocin?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T21:15:04+00:00"/>
    <meta property="og:title" content="Djordjević: Svako ko negira holokaust čini isti zločin"/>
    <meta property="og:description" content="Ministar za rad, zapošljavanje, socijalna i boračka pitanja Srbije Zoran Djordjević rekao je večeras u Beogradu da &quot;svako ko danas negira, umanjuje ili relativizuje holokaust čini isti zločin i ponovo simbolički ubija svakog ubijenih&quot;.Na svečanosti u Narodnom pozorištu povodom Medjunarodnog dana borbe protiv fašizma i antisemitizma, ministar je rekao da se to &quot;odnosi i na one koji umanjuju genocid nad Srbima&quot;.Djordjević je kazao da se to odnosi i na &quot;one koji glorifikuju fašističke pozdrave, predstavljaju ustaški pokret kao antifašistički, kao i one koji proganjaju Srpsku pravoslavnu crkvu, uništavaju srpska groblja, pokuašavaju da prigrabe srpsku baštinu&quot;.&quot;Za njih nema razumevanja&quot;, rekao je Djordjević i dodao da su &quot;uzori takvim ljudima fašisti i nacisti&quot;.On je rekao da je Srbija kroz burnu istoriju upoznala užase rata i preživela genocid, da su Srbi narod koji je bio na &quot;udaru mračnih ideologija&quot;, a &quot;Srbija je bila i ostala slobodarska zemlja&quot;.Djordjević je istakao da je u Srbiji svaki njen gradjanin uvažen…"/>
  </head>
  <body>
    <article>
      <h1>Djordjević: Svako ko negira holokaust čini isti zločin</h1>
      <address>
        <time datetime="2019-11-09T21:15:04+00:00">09 Nov 2019, 21:15</time>
      </address>
      <p>Ministar za rad, zapošljavanje, socijalna i boračka pitanja Srbije Zoran Djordjević rekao je večeras u Beogradu da "svako ko danas negira, umanjuje ili relativizuje holokaust čini isti zločin i ponovo simbolički ubija svakog ubijenih".<br/><br/>Na svečanosti u Narodnom pozorištu povodom Medjunarodnog dana borbe protiv fašizma i antisemitizma, ministar je rekao da se to "odnosi i na one koji umanjuju genocid nad Srbima".Djordjević je kazao da se to odnosi i na "one koji glorifikuju fašističke pozdrave, predstavljaju ustaški pokret kao antifašistički, kao i one koji proganjaju Srpsku pravoslavnu crkvu, uništavaju srpska groblja, pokuašavaju da prigrabe srpsku baštinu".<br/><br/>"Za njih nema razumevanja", rekao je Djordjević i dodao da su "uzori takvim ljudima fašisti i nacisti".<br/><br/>On je rekao da je Srbija kroz burnu istoriju upoznala užase rata i preživela genocid, da su Srbi narod koji je bio na "udaru mračnih ideologija", a "Srbija je bila i ostala slobodarska zemlja".<br/><br/>Djordjević je istakao da je u Srbiji svaki njen gradjanin uvažen bez obzira na nacionalnu pripadnost.<br/><br/>Djordjević je rekao da je "Kristalnom noći" 9. novembra 1938. počelo ono što je poznato kao "konačno rešavanje jevrejskog pitanja u Nemačkoj, a to je zapravo bio genocid nad Jevrejima u Trećem rajhu koji je bio planski i sistematski planirano i od strane države podržavan".<br/><br/>On je podsetio da je pre 81 godinu tokom "Kristalne noći" širom Nemačke ubijen 91 pripadnik jevrejske zajednice, dok je oko 30.000 muških Jevreja internirano u koncentracione logore, gde su im se kasnije pridružili i žene i deca.<br/><br/>Dodao je da je šest miliona Jevreja u Drugom svetskom ratu bilo osudjeno na ponižavanja, torturu, mučenje, užasnu smrt u gasnim komorama samo zato što su pripadali, kako je istakao, drugačijoj kulturi ili naciji.<br/><br/>Djordjević je ocenio da je holokaust "učinio da brojne generacije Nemaca bude osudjeno na sramotu zbog nečega što su činili njihovi prethodnici".<br/><br/>Skupu u Narodnom pozorištu prisustvovali su predstavnici Vlade Srbije, Vojske Srbije, jevrejske i romske zajednice i diplomatskog kora.</p>
    </article>
  </body>
</html>