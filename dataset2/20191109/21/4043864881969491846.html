<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231511/"/>
    <meta property="og:site_name" content="Українська правда"/>
    <meta property="article:published_time" content="2019-11-09T21:50:19+00:00"/>
    <meta property="og:title" content="Жителі ОРДЛО хочуть місцевих виборів без українських партій"/>
    <meta property="og:description" content="Жителі ОРДЛО проти участі українських політичний партій у місцевих виборах."/>
  </head>
  <body>
    <article>
      <h1>Жителі ОРДЛО хочуть місцевих виборів без українських партій</h1>
      <address>
        <time datetime="2019-11-09T21:50:19+00:00">09 Nov 2019, 21:50</time>
      </address>
      <p>Жителі ОРДЛО проти участі українських політичний партій у місцевих виборах.</p>
      <p><b>Джерело</b>: <a href="https://dt.ua/internal/test-na-sumisnist-329032_.html">спільне дослідження</a> Українського інституту майбутнього та "Дзеркала тижня. Україна", проведене за допомогою компанії "Нью Імідж Маркетинг Груп".</p>
      <p><b>Деталі</b>: <b>Не бажають допускати до участі в місцевих виборах українські політичні</b> <b>партії</b> 73,4% жителів: 33,6% відповіли на запитання "скоріше ні", а 39,8% — "однозначно, ні".</p>
      <p>Більш демократично налаштовані лише 22,7% респондентів: однозначно хочуть бачити у виборчих бюлетенях назви українських політсил всього 8,5% опитаних; "скоріше так" відповіли ще 14,2%.</p>
      <p>При цьому мешканці ОРДЛО допускають, що на місцевих виборах <b>кандидатами в органи влади можуть бути громадяни інших країн.</b></p>
      <figure>
        <img src="https://img.pravda.com/images/doc/3/f/3f2290c-1.jpg"/>
      </figure>
      <p>На питання "Чи згодні ви з тим, що на місцевих виборах кандидатами повинні бути тільки громадяни України?", "однозначно так" відповіли лише 11,6% респондентів. Ще 15,4% вагаються, але все ж вибрали графу "скоріше так".</p>
      <p>У той же час однозначно не згодні обмежувати виборчий спектр кандидатів тільки власниками паспортів із тризубом 25,5% учасників опитування; ще 45,4% відповіли "скоріше ні". Таким чином, 70,9% жителів ОРДЛО проти того, щоб на місцевих виборах кандидатами були тільки громадяни України, як це передбачено українським законодавством.</p>
      <figure>
        <img src="https://img.pravda.com/images/doc/4/9/4906506-2.jpg"/>
      </figure>
      <p>"Враховуючи результати опитування щодо зовнішньополітичних преференцій жителів ОРДЛО, неважко здогадатися, володарів паспортів яких саме держав вони готові бачити в своїх органах влади...", - відзначають автори дослідження.</p>
      <p>Мешканці окупованих територій Донбасу в більшості <b>проти залучення Центральної виборчої комісії України до місцевих виборів.</b></p>
      <p>Згідно з опитуванням, Центральна виборча комісія займає друге місце в антирейтингу довіри на території так званих "ДНР/ЛНР" після українських політичних партій.</p>
      <p>Так, лише 38,4% жителів ОРДЛО згодні з участю ЦВК України у виборах у Донбасі — "однозначно так" сказали 11,1% опитаних, "скоріше так" — 27,3%.</p>
      <p>При цьому 57,8% респондентів — проти її присутності на місцевих виборах: "однозначно ні" відповіли 32,6% опитаних, "скоріше ні" — 25,2%.</p>
      <p>Дослідження проводилося Українським інститутом майбутнього і "Дзеркалом тижня. Україна" за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей.</p>
      <p>Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <related>
        <a href="https://www.pravda.com.ua/news/2019/11/9/7231475/"/>
        <a href="https://www.pravda.com.ua/news/2019/11/9/7231472/"/>
        <a href="https://www.pravda.com.ua/news/2019/11/9/7231467/"/>
      </related>
    </article>
  </body>
</html>