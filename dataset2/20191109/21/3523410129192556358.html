<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639080/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D9%86%D8%B1%D8%AE%E2%80%8C%D9%87%D8%A7%DB%8C-%D8%AE%D8%B1%DB%8C%D8%AF-%D8%AA%D8%B6%D9%85%DB%8C%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:30:00+00:00"/>
    <meta property="og:title" content="احتمال تغییر نرخ‌های خرید تضمینی"/>
    <meta property="og:description" content="مجری طرح چغندر قند گفت: امیدواریم قیمت تضمینی چغندرقند نیز، افزایش یابد."/>
  </head>
  <body>
    <article>
      <h1>
        <a href="https://www.bultannews.com/fa/news/639080/%D8%A7%D8%AD%D8%AA%D9%85%D8%A7%D9%84-%D8%AA%D8%BA%DB%8C%DB%8C%D8%B1-%D9%86%D8%B1%D8%AE%E2%80%8C%D9%87%D8%A7%DB%8C-%D8%AE%D8%B1%DB%8C%D8%AF-%D8%AA%D8%B6%D9%85%DB%8C%D9%86%DB%8C">احتمال تغییر نرخ‌های خرید تضمینی</a>
      </h1>
      <h2>مجری طرح چغندر قند گفت: امیدواریم قیمت تضمینی چغندرقند نیز، افزایش یابد.</h2>
      <address><time datetime="2019-11-09T21:30:00+00:00">09 Nov 2019, 21:30</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرضا یزدانی گفت: نمی توان گفت که طرح<b> خوداتکایی</b> شکر شکست خورده، این یک واقعیت است که ممکن است در اجرا، هر طرحی در مقاطعی با چالش‌هایی مواجه شود.</p>
      <p>وی ادامه داد: فاکتورهای زیادی بر رفتار کشاورزان در کشت تاثیر گذار هستند؛ به نحوی که نرخ خرید تضمینی یکی از این فاکتورها است که در سال گذشته، به دلیل مشکلات ارزی ناشی از تحریم، قیمت محصولات صیفی که رقیب چغندر قند بهاره هستند، افزایش چشمگیری داشته باشند، ضمن اینکه از طرف دیگر، قیمت پایین خرید تضمینی هم باعث شد که تمایل کشاورزان به کشت محصولات صیفی به جای چغندر قند افزایش یابد، به همین دلیل در سال زراعی گذشته، سطح زیرکشت چغندر قند بهاره حدود ۳۵ درصد کاهش یافت.</p>
      <p>تولید چغندر بهاره حدود ۲ میلیون تن کاهش یافت</p>
      <p>مجری طرح چغندرقند اضافه کرد: در حال حاضر عملیات برداشت چغندر قند بهاره در حال انجام است و پیش بینی می‌شود تولید چغندرقند هم به همین نسبت کاهش یابد.</p>
      <p>یزدانی با بیان اینکه سال ۹۷ حدود ۷.۴ میلیون تن چغندر قند در کشور تولید شده است، گفت: از این میزان ۶.۳ میلیون تن چغندر بهاره و ۱.۱ میلیون تن نیز چغندر پاییزه بود.</p>
      <p>وی با اشاره به اینکه در سال ۹۸ حدود ۷۰۰ هزارتن چغندر پاییزه تولید شده است، ادامه داد: پیش بینی می شود حدود ۴.۵ میلیون تن نیز چغندر بهاره در سال جاری تولید شود که مجموع تولید، به حدود ۵.۲ میلیون تن خواهد رسید.</p>
      <p>مجری طرح چغندر قند با اشاره به خسارات سیل به مزارع نیشکر در خوزستان،، ادامه داد: در سال ۹۷ به دلیل مشکلات ناشی از خشکسالی در نیمه اول سال و بارندگی های مستمر در استان خوزستان، عملا عملیات برداشت نیشکر به تاخیرافتاد و این امر به بهار ۹۸ منتقل شد که بعد هم با وقوع سیل، کشور با کاهش تولید شکر نیشکری مواجه شده است؛ به همین دلیل، پیش بینی می شود امسال حدود ۶ تا ۶.۵ میلیون تن نیشکر در کشور تولید شود که از این میزان، حدود ۷۰۰ هزارتن شکر تولید خواهد شد؛ بنابراین پیش بینی می‌شود در مجموع تولید شکر از محل چغندرقند و نیشکر، حدود ۱.۴ میلیون تن باشد.</p>
      <p>امیدواریم با توجه به پیگیری هایی که در حال انجام است، با تجدید نظر در قیمت خرید تضمینی محصولات زراعی، قیمت تضمینی چغندرقند نیز افزایش یابد<br/>یزدانی ادامه داد: نیاز کشور به شکر حدودا ۲.۲ میلیون تن است که به طور قطع باید این میزان کمبود با واردات جبران شود.</p>
      <p>مجری طرح چغندر قند با بیان اینکه پیشنهاد ما برای قیمت خرید تضمینی این محصول در سال جاری، بالاتر از نرخ اعلام شده از سوی دولت بوده است، ادامه داد: البته در کنار قیمت خرید تضمینی، کرایه حمل نیز برای این محصول در نظر گرفته شده که قیمت را به نرخ مورد نظر کشاورزان، نزدیک می کند.</p>
      <p>این مقام مسئول در وزارت جهاد کشاورزی تصریح کرد: البته امیدواریم با توجه به پیگیری هایی که در حال انجام است، با تجدید نظر در قیمت خرید تضمینی محصولات زراعی، قیمت تضمینی چغندرقند نیز افزایش یابد.</p>
      <p>سیاست کشت نشایی به منظور کاهش مصرف آب اجرایی می شود</p>
      <p>یزدانی درباره اینکه امسال نگرانی در زمینه تغییر الگوی کشت به سمت سایر محصولات وجود ندارد؟ گفت: باتوجه به وضعیت قیمت محصولات صیفی از قبیل گوجه فرنگی، امیدواریم که کشاورزان از این تجربه پند بگیرند و با کمک آنها بتوانیم در راستای پایداری تولید و امنیت غذایی کشور، مسیر خوداتکایی شکر را کوتاهتر کنیم.</p>
      <p>مجری طرح چغندرقند با اشاره به اینکه کشت چغندر قند پاییزه در کشور آغاز شده است، گفت: براساس برنامه اقتصاد مقاومتی، حدود ۲۳ هزارهکتار کشت پاییزه چغندر قند برای سال ۹۸ درنظر گرفته شده است که تاکنون، حدود ١٦ هزار هکتار عملیات کشت انجام شده است که نسبت به سال قبل تاکنون، حدود ۱۲ تا ۱۳ درصد افزایش داشته است.</p>
      <p>وی در بخش دیگری از سخنان خود تصریح کرد: در سال جاری کارخانجات قند تعامل بیشتری با کشاورزان در پرداخت به موقع مطالباتشان دارند و امیدوار هستیم که این روند ادامه یابد؛ چرا که در ترغیب کشاورزان به کشت آینده، تاثیر زیادی دارد.</p>
      <p>یزدانی گفت: کشت چغندرقند علاوه بر تاثیر مهم آن در تناوب زراعی، باعث ایجاد اشتغال در بخش کشاورزی، صنعت و خدمات خواهد شد.</p>
      <p>وی در واکنش به مباحث مطرح شده مبنی بر آب بر بودن چغندر قند، ادامه داد: یکی از سیاست های جدی وزارت جهاد کشاورزی، توسعه کشت نشایی چغندر قند است که در سه سال اخیر، با تلاش هایی که انجام گرفته، توفیقات خوبی نیز حاصل شده است؛ ضمن اینکه با این شیوه کشت، حداقل ۴۰ درصد در مصرف آب صرفه جویی می کنیم که بر این اساس، کاهش مصرف بذر و سموم نیز با این نوع کشت اتفاق خواهد افتاد.</p>
    </article>
  </body>
</html>