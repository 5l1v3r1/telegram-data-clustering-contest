<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639081/%D8%A8%DB%8C%D9%84%D8%A7%D9%86-%D9%85%D9%86%D8%A7%D8%A8%D8%B9-%D8%A2%D8%A8%DB%8C-%D8%B3%D8%AF%D9%87%D8%A7%DB%8C-%D8%AE%D9%88%D8%B2%D8%B3%D8%AA%D8%A7%D9%86-%D9%85%D9%86%D9%81%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:45:00+00:00"/>
    <meta property="og:title" content="بیلان منابع آبی سدهای خوزستان منفی است"/>
    <meta property="og:description" content="مدیر دفتر برنامه‌ریزی منابع آب سازمان آب و برق خوزستان گفت: از ابتدای سال آبی تا کنون بارش موثری که موجب تغییر ورودی آب به سدهای استان ...."/>
  </head>
  <body>
    <article>
      <h1>
        <a href="https://www.bultannews.com/fa/news/639081/%D8%A8%DB%8C%D9%84%D8%A7%D9%86-%D9%85%D9%86%D8%A7%D8%A8%D8%B9-%D8%A2%D8%A8%DB%8C-%D8%B3%D8%AF%D9%87%D8%A7%DB%8C-%D8%AE%D9%88%D8%B2%D8%B3%D8%AA%D8%A7%D9%86-%D9%85%D9%86%D9%81%DB%8C-%D8%A7%D8%B3%D8%AA">بیلان منابع آبی سدهای خوزستان منفی است</a>
      </h1>
      <h2>مدیر دفتر برنامه‌ریزی منابع آب سازمان آب و برق خوزستان گفت: از ابتدای سال آبی تا کنون بارش موثری که موجب تغییر ورودی آب به سدهای استان ....</h2>
      <address><time datetime="2019-11-09T21:45:00+00:00">09 Nov 2019, 21:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، داریوش بهارلویی، با بیان اینکه از ابتدای<b> سال آبی جدید</b> تاکنون یک میلیارد و ۳۶۰ میلیون مترمکعب آب وارد <b>سدهای</b> استان خوزستان شده است، اظهار داشت: در همین مدت میزان آب مصرفی سه میلیارد و ۷۱۲ میلیون مترمکعب بوده که بیانگر کاهش حجم استراتژیک سدهاست.</p>
      <p>وی اظهار کرد: حجم خالی سدهای خوزستان بیش از ۹ میلیارد مترمکعب گزارش شده که برای مهار سیلاب‌های پاییزه مناسب ارزیابی می‌شود، در همین حال سیاست‌های کشاورزی تدوین شده در سال آبی جاری حدود ۹۰۰ هزار هکتار کشت در خوزستان را دنبال می‌کند که تامین آب این سطح از کشت نیازمند برنامه‌ریزی دقیق منابع آبی و حداکثر بهره‌وری از آب است.</p>
      <p>وی گفت: با توجه به اینکه از یک سال بسیار مرطوب وارد سال آبی جاری شده‌ایم، به‌طور طبیعی دبی پایه رودخانه‌ها در مقایسه با سال گذشته بیشتر است، بنابراین نمی‌توان بر این اساس درباره شرایط آینده قضاوت کرد.</p>
      <p>مدیر دفتر برنامه‌ریزی منابع آب سازمان آب و برق خوزستان گفت: متوسط بارش حوضه‌های آبریز خوزستان از ابتدای سال آبی تا کنون ۳۰ میلی‌متر بوده که در مقایسه با سال گذشته ۶۷ درصد و نسبت به آمار بلند مدت ۵۰ ساله ۱۰ درصد کاهش نشان می‌دهد.</p>
      <p>بهارلویی افزود: اگرچه نگرانی‌هایی در خصوص وقوع سیلاب وجود دارد، اما در حال حاضر شواهد و آمار ثبت شده نشان می‌دهد که شرایط بارشی مانند سال گذشته نیست. همچنین آخرین پیش‌یابی‌های بلندمدت مرکز اقلیم شناسی کشور از کاهش بارندگی در زمستان خبر می‌دهد که این موضوع قابل توجه بوده و باید احتیاط در مصارف آب را نیز در دستور کار داشت.</p>
      <p>وی ادامه داد: در سال آبی جدید اصول برنامه‌ریزی بر مبنای مدیریت ریسک بوده و سعی شده در بازه خشکسالی‌های متوسط تا تر سالی‌های متوسط با اعمال مدیریت آب، تنش‌های محتمل کنترل شود. بدیهی است نمی‌توان بر اساس وقایع نادر سیاست و مدیریت برنامه‌ریزی مخازن سدها را تدوین و اعمال کرد. بدین منظور در این امر از مشورت اساتید دانشگاهی و شرکت‌های مهندسین مشاور نیز در قالب شورای مشورتی برای رسیدن به بهترین سیاست ممکن، بهره برده شده است.</p>
      <p>مدیر دفتر برنامه‌ریزی منابع آب سازمان آب و برق خوزستان، حجم کنونی قابل برنامه‌ریزی سدهای خوزستان را چهار میلیارد و ۵۵ میلیون متر مکعب عنوان و خاطرنشان کرد: ایمنی کامل در خصوص بخش مخرب سیلاب‌ها زمانی حاصل می‌شود که تمامی بهره‌برداران و ذینفعان آب به وظایف و تکالیف قانونی خویش عمل کنند.</p>
    </article>
  </body>
</html>