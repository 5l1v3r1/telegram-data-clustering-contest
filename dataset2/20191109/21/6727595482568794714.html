<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/sonia-gandhi-writes-to-spg-chief-says-thanks.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T21:42:00+00:00"/>
    <meta property="og:title" content="'നന്ദി..എന്നെയും കുടുംബത്തെയും ഇത്രനാളും സംരക്ഷിച്ചതിന്'; എസ്.പി.ജി സുരക്ഷ എടുത്തുമാറ്റിയതില്‍ രാഹുലിന് പിന്നാലെ സോണിയയും"/>
    <meta property="og:description" content="National News Priyanka Gandhi Rahul Gandhi Sonia Gandhi SPG Security India ന്യൂദല്‍ഹി: നെഹ്‌റു കുടുംബത്തിന് നല്‍കിയിരുന്ന എസ്.പി.ജി സുരക്ഷ കേന്ദ്രം എടുത്തുമാറ്റിയത് വലിയ"/>
  </head>
  <body>
    <article>
      <h1>'നന്ദി..എന്നെയും കുടുംബത്തെയും ഇത്രനാളും സംരക്ഷിച്ചതിന്'; എസ്.പി.ജി സുരക്ഷ എടുത്തുമാറ്റിയതില്‍ രാഹുലിന് പിന്നാലെ സോണിയയും</h1>
      <address><time datetime="2019-11-09T21:42:00+00:00">09 Nov 2019, 21:42</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: നെഹ്‌റു കുടുംബത്തിന് നല്‍കിയിരുന്ന എസ്.പി.ജി സുരക്ഷ കേന്ദ്രം എടുത്തുമാറ്റിയത് വലിയ പ്രതിഷേധത്തിന് വഴിവെച്ചിരുന്നു. കേന്ദ്ര തീരുമാനത്തിന് പിന്നാലെ തന്റെ കുടുംബത്തിന് ഇതുവരെ നല്‍കിയ സുരക്ഷയ്ക്ക് നന്ദി പറഞ്ഞ് കോണ്‍ഗ്രസ് അധ്യക്ഷ സോണിയാ ഗാന്ധി രംഗത്തെത്തി.</p>
      <p>എസ്.പി.ജി അധ്യക്ഷന്‍ അരുണ്‍ സിന്‍ഹയോടാണ് സോണിയ നന്ദി പറഞ്ഞത്. കുടുംബത്തിന് സുരക്ഷ നല്‍കാന്‍ എസ്.പി.ജി കാണിച്ച സമര്‍പ്പണത്തിനും ഔചിത്യത്തിനും നന്ദിയെന്നായിരുന്നു സോണിയ പറഞ്ഞത്.</p>
      <p>സുരക്ഷയില്‍ കുടുംബത്തിന് വലിയ ധൈര്യവും ആത്മവിശ്വാസവുമായിരുന്നെന്നും സോണിയ പറഞ്ഞു. എസ്.പി.ജിയെ കരുത്തുറ്റ സൈന്യമെന്നാണ് സോണിയ വിശേഷിപ്പിച്ചത്.</p>
      <p>സോണിയക്കും രാഹുലിനും പ്രിയങ്കക്കും ഇനി സെഡ് കാറ്റഗറി സുരക്ഷ മാത്രം നല്‍കാനാണ് കേന്ദ്രത്തിന്റെ തീരുമാനം.</p>
      <related>
        <a href="https://www.doolnews.com/rahul-gandhi-thanks-spg-for-working-tirelessly-to-protect-him-his-family-for-years345.html?utm_source=doolnews&amp;utm_medium=related"/>
      </related>
      <p>‘ഞങ്ങളുടെ സുരക്ഷ എസ്.പി.ജി ഏറ്റെടുത്തതുമുതല്‍ എനിക്കും കുടുംബത്തിനുമ വലിയ ധൈര്യവും ആത്മവിശ്വാസവുമാണ് അനുഭവപ്പെട്ടത്. ഞങ്ങള്‍ ഏറ്റവും മികച്ച കൈകളിലായിരുന്നു. ഈ 28 വര്‍ഷത്തിലെ എല്ലാ ദിവസവും എസ്.പി.ജിയുടെ മികച്ച പ്രൊഫഷണലിസവും ജോലിയോടുള്ള സമര്‍പ്പണവും സത്യസന്ധതയുമാണ് ഞങ്ങള്‍ കണ്ടത്’, സോണിയ എസ്.പി.ജിക്കെഴുതിയ കത്തില്‍ വ്യക്തമാക്കുന്നു.</p>
      <p>‘എസ്.പി.ജി ഒരു മികച്ച സൈന്യമാണ്. അതിലെ ഓരോ വ്യക്തിയും ധൈര്യംകൊണ്ടും ദേശസ്‌നേഹംകൊണ്ടും നിറഞ്ഞവരാണ്. എന്റെ കുടുംബത്തിലെ എല്ലാവര്‍ക്കും വേണ്ടി, ഞാന്‍ നിങ്ങളെ അതീവ നന്ദിയും സ്‌നേഹവും അറിയിക്കുന്നു. നിങ്ങളുടെ സമര്‍പ്പണത്തിനും<br/>ഔചിത്യത്തിനും സഹകരണത്തിനും നന്ദി’, സോണിയ എഴുതി.</p>
      <p>തനിക്കും കുടുംബാംഗങ്ങള്‍ക്കും ഇത്രനാള്‍ സുരക്ഷ നല്‍കിയ എസ്.പി.ജി അംഗങ്ങള്‍ക്കു കോണ്‍ഗ്രസ് നേതാവ് രാഹുല്‍ ഗാന്ധിയും നന്ദി പറഞ്ഞിരുന്നു. ട്വിറ്ററിലൂടെയും ഫേസ്ബുക്കിലൂടെയുമായിരുന്നു അദ്ദേഹം പ്രതികരിച്ചത്.</p>
      <related>
        <a href="https://www.doolnews.com/gandhi-family-to-lose-spg-cover-crpf-to-take-over-security-sonia-rahul-priyanka132.html?utm_source=doolnews&amp;utm_medium=related"/>
      </related>
      <p>വര്‍ഷങ്ങളായി തന്നെയും കുടുംബങ്ങളാംഗങ്ങളെയും സംരക്ഷിക്കാന്‍ അക്ഷീണം പ്രയത്നിച്ച എസ്.പി.ജിയിലെ എല്ലാ സഹോദരീ സഹോദരന്മാര്‍ക്കും വലിയ നന്ദി. നിങ്ങളുടെ സമര്‍പ്പണത്തിനും നിരന്തര പിന്തുണയ്ക്കും നന്ദിയെന്നും രാഹുല്‍ കുറിച്ചു. എസ്.പി.ജി അംഗങ്ങള്‍ക്കു മഹത്തായ ഭാവി ആശംസിക്കുകയും ചെയ്തു.</p>
      <p>കോണ്‍ഗ്രസ് അധ്യക്ഷ സോണിയാ ഗാന്ധിയുടെയും രാഹുലിന്റെയും കോണ്‍ഗ്രസ് ജനറല്‍ സെക്രട്ടറി പ്രിയങ്കാ ഗാന്ധിയുടെയും സുരക്ഷ വെട്ടിച്ചുരുക്കാന്‍ കേന്ദ്രം തീരുമാനിച്ചത് ഏറെ വിവാദമായിരിക്കുകയാണ്.</p>
      <p>ഇനിമുതല്‍ നെഹ്റു കുടുംബത്തിനു പ്രത്യേക പരിശീലനം ലഭിച്ച സി.ആര്‍.പി.എഫ് ഉദ്യോഗസ്ഥരുടെ സുരക്ഷയായിരിക്കും നല്‍കുക. മൂവരുടേയും ജീവന് നിലവില്‍ നേരിട്ട് ഭീഷണിയില്ലെന്ന റിപ്പോര്‍ട്ടിന്റെ അടിസ്ഥാനത്തിലാണ് തീരുമാനം.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മൂവരുടേയും സെഡ് പ്ലസ് കാറ്റഗറി സുരക്ഷ തുടരും. രാജ്യത്ത് വി.വി.ഐ.പികള്‍ക്ക് നല്‍കുന്ന ഏറ്റവും വലിയ സുരക്ഷയാണ് എസ്.പി.ജി സുരക്ഷ.</p>
      <p>നേരത്തെ മുന്‍ പ്രധാനമന്ത്രി മന്‍മോഹന്‍ സിങ്ങിന്റെ സുരക്ഷയും മോദിസര്‍ക്കാര്‍ വെട്ടിച്ചുരുക്കിയിരുന്നു. എസ്.പി.ജിയില്‍നിന്ന് സെഡ് പ്ലസ് കാറ്റഗറി സുരക്ഷയായിരുന്നു മന്‍മോഹന്‍ സിങ്ങിനു പിന്നീട് നല്‍കിയത്.</p>
      <p>മുന്‍ പ്രധാനമന്ത്രി ഇന്ദിരാ ഗാന്ധി അംഗരക്ഷകരുടെ വെടിയേറ്റ് കൊല്ലപ്പെട്ടതിന് ശേഷം 1985 ലാണ് എസ്.പി.ജി രൂപീകരിക്കുന്നത്. നിലവില്‍ സോണിയയ്ക്കും രാഹുലിനും പ്രിയങ്കയ്ക്കും പുറമെ പ്രധാനമന്ത്രി നരേന്ദ്രമോദിയ്ക്കും മാത്രമാണ് എസ്.പി.ജി സുരക്ഷയുള്ളത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>