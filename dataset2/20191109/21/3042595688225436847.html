<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/messi-med-to-frisparkperler-og-hat-trick/71802008"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T21:59:25+00:00"/>
    <meta property="og:title" content="Messi med to frisparkperler og hat trick"/>
    <meta property="og:description" content="Lionel Messi scoret på to frispark og fra straffemerket da Barcelona slo Celta Vigo 4-1 i spansk fotball lørdag. Med seieren er katalanerne igjen serieleder."/>
  </head>
  <body>
    <article>
      <h1>Messi med to frisparkperler og hat trick</h1>
      <h2>Lionel Messi scoret på to frispark og fra straffemerket da Barcelona slo Celta Vigo 4-1 i spansk fotball lørdag. Med seieren er katalanerne igjen serieleder.</h2>
      <address><time datetime="2019-11-09T21:59:25+00:00">09 Nov 2019, 21:59</time> by <a rel="author">NTB I</a></address>
      <p>Karim Benzema og Real Madrid holdt tidligere på dagen lekestue med Eibar og klatret til topps på tabellen med 4-0-seier. Serieleder forble imidlertid ikke hovedstadsklubben lenge.</p>
      <p>
        <b>Barcelona svarte med tre poeng og topper nå La Liga på bedre målforskjell enn tittelrivalen.</b>
      </p>
      <p>Ikke uventet ble Lionel Messi toneangivende for hjemmelaget. Argentineren satte inn 1-0 fra straffemerket midtveis i første omgang. Deretter ble det frisparkshow på Camp Nou.</p>
      <h3>Frispark-trippel</h3>
      <p>Først utliknet Lucas Olaza på et strålende treff fra distanse, før Messi svarte med et minst like godt skudd til 2-1-ledelse for Barcelona.</p>
      <p>
        <b>Superstjernen var imidlertid ikke ferdig med det. To minutter ut i annen omgang fikk han sjansen på frispark på ny. Distansen var omtrent den samme som på 2-1-scoringen, og igjen svingte Messi ballen vakkert over muren og inn i hjørnet.</b>
      </p>
      <p>Scoringen var argentinerens tredje i kampen og åttende i ligaen denne sesongen. Dermed er han kun ett mål bak Real Madrids Karim Benzema i kampen om toppscorertittelen i La Liga.</p>
      <p>Villarreals Gerard Moreno har i likhet med Messi åtte fulltreffere.</p>
      <p>Innbytter Sergio Busquets viste også fram skuddfoten da han satte inn 4-1 i sluttminuttene.</p>
      <h3>Enkelt for Real</h3>
      <p>Real Madrid brukte kun 17 minutter på å ta ledelsen i sitt møte med Eibar. Federico Valverde gjorde forarbeidet da Karim Benzema satte inn 1-0. Litt tidligere hadde franskmannen tvunget fram en kjemperedning av Eibar-keeper Marko Dmitrović da han fikk foten på et innlegg fra Eden Hazard.</p>
      <p>
        <b>Vanskelighetene Eibar hadde med å stoppe Real-stjernene ble understreket ved at både 2-0 og 3-0 kom på straffespark. Sergio Ramos og Benzema gjorde begge jobben fra krittmerket.</b>
      </p>
      <p>Real Madrid var imidlertid ikke ferdig med det. Drøyt kvarteret ut i annen omgang prikkskjøt Valverde inn 4-0 nede ved stolpen etter å ha fått ballen servert av Luka Modric.</p>
    </article>
  </body>
</html>