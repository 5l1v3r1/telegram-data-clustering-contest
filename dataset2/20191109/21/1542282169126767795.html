<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/09/ellada-pethane-h-sothria-leonardou"/>
    <meta property="og:site_name" content="euronews"/>
    <meta property="article:published_time" content="2019-11-09T21:07:31+00:00"/>
    <meta property="og:title" content="Πέθανε η Σωτηρία Λεονάρδου"/>
    <meta property="og:description" content="Έγινε ευρέως γνωστή από τη συμμετοχή της στην ταινία «Ρεμπέτικο», ενώ το 1996 τιμήθηκε με το 2ο Κρατικό Βραβείο Γυναικείου Ρόλου για την ερμηνεία της στην ταινία «Ακροπόλ» του Παντελή Βούλγαρη."/>
  </head>
  <body>
    <article>
      <h1>Πέθανε η Σωτηρία Λεονάρδου</h1>
      <address><time datetime="2019-11-09T21:07:31+00:00">09 Nov 2019, 21:07</time> by <a rel="author">euronews </a></address>
      <p>Έφυγε από τη ζωή η τραγουδίστρια και ηθοποιός Σωτηρία Λεονάρδου. Τα τελευταία χρόνια πάλευε με σπάνια ασθένεια, η οποία την είχε καθηλώσει στο κρεβάτι.</p>
      <p>Η Σωτηρία Λεονάρδου έγινε ευρέως γνωστή με την εμβληματική ερμηνεία της στην ταινία «Ρεμπέτικο» του Κώστα Φέρρη, η οποία βραβεύτηκε το 1984 με το βραβείο α' γυναικείου ρόλου στο Φεστιβάλ Θεσσαλονίκης. Στην ταινία ερμήνευσε επίσης μοναδικά το τραγούδι «Καίγομαι - Καίγομαι» σε μουσική Σταύρου Ξαρχάκου και στίχους Νίκου Γκάτσου.</p>
      <p>Συμμετείχε και σε άλλες ταινίες, ενώ το 1996 τιμήθηκε με το 2ο κρατικό βραβείο γυναικείου ρόλου για την ερμηνεία της στην ταινία του Παντελή Βούλγαρη «Ακροπόλ».</p>
      <p>Είχε προσφέρει αρκετές αξιόλογες δουλειές στην ελληνική δισκογραφία, όπως τα προσωπικά άλμπουμ της «Δεν έχω χρόνο μάτια μου», «Γυναίκες» και «MIS», ενώ συμμετείχε και σε δίσκους του Σταύρου Ξαρχάκου, των Πυξ Λαξ κι άλλων, καθώς και σε πολλές συναυλίες της Λαϊκής Ορχήστρας Μίκης Θεοδωράκη. Παράλληλα πήρε μέρος σε αρκετές κινηματογραφικές ταινίες και θεατρικές παραστάσεις.</p>
      <p>Η Σωτηρία Λεονάρδου γεννήθηκε στην Αθήνα και σπούδασε μουσική, θέατρο, χορό.</p>
    </article>
  </body>
</html>