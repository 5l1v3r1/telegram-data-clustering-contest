<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kriza-li-bajern-razbi-borusija-dortmund-s-4-gola.html"/>
    <meta property="og:site_name" content="bTV Новините"/>
    <meta property="article:published_time" content="2019-11-09T21:33:00+00:00"/>
    <meta property="og:title" content="Криза ли? &quot;Байерн&quot; разби &quot;Борусия&quot; Дортмунд с 4 гола"/>
    <meta property="og:description" content="Левандовски се отличи с 2 попадения"/>
  </head>
  <body>
    <article>
      <h1>Криза ли? "Байерн" разби "Борусия" Дортмунд с 4 гола</h1>
      <h2>Левандовски се отличи с 2 попадения</h2>
      <address>
        <time datetime="2019-11-09T21:33:00+00:00">09 Nov 2019, 21:33</time>
      </address>
      <p>Седмица след като Нико Ковач беше освободен като треньор на "Байерн" Мюнхен, баварците постигнаха мечтана разгромна победа с 4:0 над "Борусия" Дортмунд в 11-ия кръг на Бундеслигата.</p>
      <p>На "Алианц Арена" домакините всъщност вкараха 3 гола - 2 на Левандовски и 1 на Гнабри, а в края Хумелс прати топката в собствената си врата.</p>
      <p>Двата отбора започнаха мача предпазливо, но още първата атака се превърна в гол. Роберт Левандовски беше точен с глава за 1:0 в 17-ата минута.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019039.jpg"/>
        <figcaption>Снимка: Reuters</figcaption>
      </figure>
      <p>Това "събуди" и двата тима, които станаха по-активни в изграждането на атаки. Голмайсторът и Кимих пропуснаха добри шансове за "Байерн", а в края на полувремето Аксел Вицел не успя да отбележи за гостите.</p>
      <p>Втората част на мача премина изцяло под диктовката на баварците. Минута след подновяването на играта Томас Мюлер центрира към Левандовски и Серж Гнабри. Германският национал се оказа по-съобразителен и направи резултата 2:0. Съдиите преразгледаха ситуацията със системата ВАР, но отсъдиха, че той не е бил в засада и признаха попадението.</p>
      <p>В средата на второто полувреме футболистите на "Борусия" направиха пропуск пред вратата на съперника. Торган Азар намери с пас Пако Алкасер, който обаче не успя да вкара.</p>
      <figure>
        <img src="https://img.bg.sof.cmestatic.com/media/images/640x/Nov2019/2112019040.jpg"/>
        <figcaption>Снимка: Reuters</figcaption>
      </figure>
      <p>В 76-ата минута резултатът стана класически. Левандовски отново попадна в прегръдките на своите съотборници след втори гол с глава.</p>
      <p>10 минути преди края Матс Хумелс от "Борусия" вкара, но... в собствените си врата.</p>
      <p>Успехът на "Байерн" изкачва тима на трето място в първенството с 21 точки. Лидер е "Борусия" Мьонхенгладбах с 22 точки и мач по-малко. "Дортмунд" остана едва пети с 19 точки.</p>
    </article>
  </body>
</html>