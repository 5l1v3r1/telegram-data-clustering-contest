<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/683298/olympionikes-yper-ton-diataxeon-tou-athlitikou-nomoschediou-pos-t"/>
    <meta property="og:site_name" content="enikos.gr"/>
    <meta property="article:published_time" content="2019-11-09T21:19:00+00:00"/>
    <meta property="og:title" content="Ολυμπιονίκες υπέρ του αθλητικού νομοσχεδίου - Τι έγραψαν στα social media - ΦΩΤΟ"/>
    <meta property="og:description" content="Υπέρ του νομοσχεδίου που κατατέθηκε από το Υπουργείο Πολιτισμού και Αθλητισμού δηλώνουν μεγάλες προσωπικότητες του ελληνικού αθλητισμού..."/>
  </head>
  <body>
    <article>
      <h1>Ολυμπιονίκες υπέρ του αθλητικού νομοσχεδίου - Τι έγραψαν στα social media - ΦΩΤΟ</h1>
      <address>
        <time datetime="2019-11-09T21:19:00+00:00">09 Nov 2019, 21:19</time>
      </address>
      <p><a href="http://www.enikos.gr/politics/682484/afto-einai-to-neo-athlitiko-nomoschedio-ti-provlepei-gia-ta-stime">Υπέρ του νομοσχεδίου που κατατέθηκε από το Υπουργείο Πολιτισμού και Αθλητισμού </a>δηλώνουν μεγάλες προσωπικότητες του ελληνικού αθλητισμού. Ο Πύρρος Δήμας, ο Νίκος Κακλαμανάκης, η Βούλα Κοζομπόλη και άλλοι, άνθρωποι που έχουν σηκώσει ψηλά την ελληνική σημαία με τις τεράστιες επιτυχίες τους, τοποθετήθηκαν δημόσια για το νέο αθλητικό νομοσχέδιο, που καταρτίστηκε για την αντιμετώπιση των στημένων, της βίας, την εποπτεία των ΠΑΕ και περιλαμβάνει μεταξύ άλλων διατάξεις για τις θητείες των μελών των διοικητικών συμβουλίων των αθλητικών ομοσπονδιών.</p>
      <p><b>Ο Πύρρος Δήμας σε ανάρτηση που έκανε στο Facebook έγραψε:</b> «Με μεγάλο ενδιαφέρον παρακολούθησα τις εξελίξεις, σχετικά με το νομοσχέδιο που κατατέθηκε από το Υπουργείο Πολιτισμού και Αθλητισμού, το οποίο καλύπτει επίκαιρα ζητήματα που απασχολούν τον εγχώριο αθλητισμό.</p>
      <p>Λόγω της ενασχόλησής μου με τον αθλητισμό σε ολυμπιακό επίπεδο, από την ανάγνωση του προς ψήφιση νομοσχεδίου, διέκρινα τα μέρη που αφορούν, αφενός μεν τα θέματα της Γενικής Γραμματείας Αθλητισμού και των Ομοσπονδιών και αφετέρου δε την δυνατότητα απόσπασης στη ΓΓΑ και τους εποπτευόμενους φορείς της, των Ολυμπιονικών που είναι διορισμένοι στο δηµόσιο τοµέα λόγω συναφούς αντικειμένου, ζητήματα, τα οποία ήταν αναγκαίο να ρυθμιστούν.</p>
      <p>Αρχικά, σε ό,τι αφορά τις θητείες των μελών των διοικητικών συμβουλίων των αθλητικών ομοσπονδιών, το πνεύμα των διατάξεων που πρόκειται να ψηφιστούν, με βρίσκει σύμφωνο, τόσο ως προς τον ποσοτικό περιορισμό των τριών θητειών στη θέση του Προέδρου, με την αύξηση των δύο θητειών σε οποιαδήποτε άλλη εκτελεστική θέση, όσο και στον ηλικιακό περιορισμό των εβδομήντα ετών για ένα πρόσωπο. Πιστεύω, ότι επιβάλλεται να υπάρχει ανανέωση στις διοικήσεις των Ομοσπονδιών με ανθρώπους που θα προσφέρουν καινοτόμες ιδέες και θα συμβάλουν ενεργά στην ανάπτυξη του αθλητισμού, με προοδευτικές απόψεις.</p>
      <p>Οφείλω να επικροτήσω τις ρυθμίσεις που αφορούν το καθεστώς των Ολυμπιονικών. Όντας Ολυμπιονίκης και έχοντας εργαστεί σκληρά προς όφελος του ελληνικού αθλητισμού, είμαι βέβαιος ότι πολλοί συνάδελφοί μου Ολυμπιονίκες, που είναι ήδη διορισμένοι στον Δημόσιο τομέα, με την απόσπασή τους στη Γενική Γραμματεία Αθλητισμού και στους εποπτευόμενούς της φορείς, θα βοηθήσουν ουσιαστικά. Διαβεβαιώνω ότι η καταλληλότερη στελέχωση θα επιτευχθεί με την αξιοποίηση των Ολυμπιονικών, των πρεσβευτών του ελληνικού αθλητισμού, οι οποίοι διακατέχονται από γνώσεις και πάθος για την ανάπτυξή του.</p>
      <p>Ξεχώρισα ακόμη, τις διατάξεις που αναφέρονται στην αθλητική βία.. Επικροτώ ιδιαίτερα τη διάταξη που αναφέρεται στην επέκταση των τοπικών και χρονικών ορίων της αθλητικής βίας, τα οποία πλέον δεν θα συνδέονται με ένα αθλητικό γεγονός, αλλά θα διακατέχονται πάντα από αθλητικά κίνητρα. Η αντιμετώπιση της βίας, είναι επιθυμία κάθε Έλληνα πολίτη, ο οποίος θέλει να επισκέπτεται με το παιδί του μια αθλητική εκδήλωση και να απολαμβάνει το θέαμα, χωρίς να φοβάται για τον κίνδυνο της σωματικής του ακεραιότητας.</p>
      <p>Συμπερασματικά, οφείλω να αναγνωρίσω ότι το σύνολο των διατάξεων του νομοσχεδίου κινείται προς τη σωστή κατεύθυνση και θεωρώ ότι πολλά προβλήματα που αντιμετωπίζει ο σημερινός αθλητισμός σε πρακτικό και θεσμικό επίπεδο, θα βρουν γόνιμη λύση. Για το λόγο αυτό προτρέπω το σύνολο των Βουλευτών να προχωρήσουν στην ψήφισή του».</p>
      <figure>
        <img src="http://media.enikos.gr/data/photos/683298_39523e25e8-b84d2f96cdb6d7e6.jpg"/>
      </figure>
      <p><b>Ο Νίκος Κακλαμανάκης με ανάρτησή του στον προσωπικό του λογαριασμό στο Facebook σημείωσε: «</b>Η κάθαρση στον Ελληνικό αθλητισμό είναι επιλογή.</p>
      <p>Είναι "κοινό μυστικό" ότι η υγεία της Ε.Ι.Ο (αλλά και άλλων ομοσπονδιών) αντανακλά την ηθική των εποπτευόντων φορέων του Υφυπ, του Γ.Γ.Α και της Ε.Ο.Ε.</p>
      <p>Πόσο αντιπροσωπευτικές των αθλητών είναι οι σημερινές διοικήσεις των ομοσπονδιών;</p>
      <p>Ενέχονται μήπως σε κατάχρηση εξουσίας με αθέμιτες και παράνομες πρακτικές ενάντια στο δημόσιο συμφέρον διαχρονικά;</p>
      <p>Ο Υφυπ Λευτέρης Αυγενάκης βρίσκεται στη σωστή κατεύθυνση με το νέο (υπό ψήφιση) αθλητικό νομοσχέδιο.</p>
      <p>Το πρόβλημα δεν είναι μόνο το σημερινό ελλιπές νομικό πλαίσιο αλλά η μη εφαρμογή του υφιστάμενου νόμου.</p>
      <p>Για να καταφέρει στη Βουλή ο υφυπουργός, ό,τι κανείς δεν μπόρεσε ποτέ, οφείλουμε να τον στηρίξουμε προκειμένου να υλοποιήσει την κάθαρση στον Ελληνικό αθλητισμό, που δεν θέλησε κανείς προκαθήμενος του».</p>
      <figure>
        <img src="http://media.enikos.gr/data/photos/683298_e440ff43cf-94aa85e9a8492a74.jpg"/>
      </figure>
      <p><b>Η πρόεδρος του Συλλόγου Ελλήνων Ολυμπιονικών και μέλος της «αργυρής» Ελληνικής ομάδας των Ολυμπιακών αγώνων του 2004 Βούλα Κοζομπόλη </b>έκανε λόγο για ένα νομοσχέδιο με πολλές θετικές προοπτικές και σημείωσε στο Facebook: «Στο προς ψήφιση Αθλητικό Νομοσχέδιο υπάρχει διάταξη που αναφέρεται σε ρυθμίσεις και διευκρινίσεις που αφορούν την αξιοποίηση Ολυμπιονικών, Παραολυμπιονικών και Ολυμπιονικών Κωφών προς όφελος της νεολαίας της χώρας μας και την προώθηση του αθλητισμού και του Ολυμπιακού πνεύματος. Σίγουρα οι άνθρωποι που έχουν προσφέρει τόσα πολλά στον αθλητισμό θα είναι πιο χρήσιμοι σε θέσεις αθλητικού ενδιαφέροντος με γνώμονα πάντα την κοινωνική προσφορά και ώθηση των παιδιών στον αθλητισμό.</p>
      <p>Σε σχέση με τα θέματα της βίας την φετινή χρονιά έγινα και εγώ μάρτυρας επεισοδίων σκληρής βίας ακόμη και σε γυναικείο αγώνα υδατοσφαίρισης. Οπότε εφόσον ψηφιστεί το νέο νομοσχέδιο , θα μπορέσω επιτέλους να πάω με τα παιδιά μου να παρακολουθήσω, χωρίς κίνδυνο, έναν αγώνα.</p>
      <p>Σχετικά με το καταστατικό της ΕΟΕ, το οποίο κρίθηκε αναχρονιστικό από τη ΔΟΕ, πιστεύω ότι μετά την ψήφιση του νομοσχεδίου ο αθλητισμός της χώρας μας θα μπει σε σωστή βάση πάντα με επίκεντρο τους αθλητές και τη στήριξη τους ώστε να μπορούμε μελλοντικά να είμαστε υπερήφανοι και να χειροκροτήσουμε όλοι μαζί πολλές ακόμη επιτυχίες».</p>
      <figure>
        <img src="http://media.enikos.gr/data/photos/683298_9e66be6925-87857f7bac69ec98.jpg"/>
      </figure>
      <p><b>Ο παλιός πολίστας Μιχάλης Κουρέτας ανέφερε σχετικά:</b> «Πολύ σημαντικές οι ημέρες που έρχονται. Και ο λόγος είναι το Αθλητικό Νομοσχέδιο που συζητείται στην ολομέλεια της Βουλής. Και βέβαια πολύ υπερήφανος για όλο αυτό που γίνεται. Γιατί είναι κάτι που δεν τόλμησε κανένας να ακουμπήσει όλα αυτά τα χρόνια. Και είναι ένα νομοσχέδιο που θα δημιουργήσει όλες τις προϋποθέσεις για μια απίστευτη αλλαγή στο αθλητικό γίγνεσθαι της χώρας, που τόσο πολύ έχουμε ανάγκη. Και τοποθετούμαι τόσο για τις θητείες των προέδρων και των μελών στις ομοσπονδίες, όσο και για το όριο των 70 ετών για τους προέδρους και τα μέλη των ομοσπονδιών.</p>
      <p>Είναι κάτι που θα δώσει την ευκαιρία και τη δυνατότητα πλέον να μπουν νέοι άνθρωποι και καινούργιες ιδέες στη διαχείριση και στην υλοποίηση όλων αυτών των στόχων και οραμάτων για την ανάπτυξη και βελτίωση των αθλητικών δρωμένων στη χώρα μας. Με καινοτομίες και όρεξη για δουλειά.</p>
      <p>Είμαι ευτυχής που κάποιοι αποφάσισαν να σπάσουν αυγά, και να πάρουν την πρωτοβουλία να αλλάξει ο χάρτης του Ελληνικού Αθλητισμού. Και βέβαια όλα στη ζωή μας έχουν ονοματεπώνυμο. Έτσι και στην περίπτωση του Αθλητικού Νομοσχεδίου υπάρχουν ονοματεπώνυμα. Πρωθυπουργός Κυριάκος Μητσοτάκης. Υφυπουργός Αθλητισμού Λευτέρης Αυγενάκης».</p>
      <p><b>Η ασημένια Ολυμπιονίκης στο πόλο το 2004 Αγγελική Καραπατάκη σημείωσε: </b>«Κάτι καλό πάει να ξεκινήσει. Για να δούμε! Πολλές διατάξεις, πολλά θέματα, που παλιά ήταν ταμπού, ή ακόμα και διατάξεις που θεωρώ ότι θα βοηθήσουν τα παιδιά μας σ’ ένα καλύτερο αύριο στον χώρο του αθλητισμού».</p>
      <p><b>Η Μαρία Χριστοφορίδη, η παλιά αθλήτρια της άρσης βαρών, η οποία μετρά 46 μετάλλια σε διεθνείς διοργανώσεις έγραψε χαρακτηριστικά:</b> «Βρίσκομαι στον αθλητισμό από παιδί . Έχω δει κ έχω βιώσει πολλά . Στη Βουλή αυτές τις μέρες βρίσκεται σε διαβούλευση το νέο αθλητικό νομοσχέδιο όπου για πρώτη φορά μας δίνει ελπίδες για ένα καλύτερο μέλλον .Υπάρχουν διατάξεις για τη βία,τα χειραγωγούμενο παιχνίδια ,την επαγγελματική αποκατάσταση των αθλητών,τον παραγοντισμό κ τις ομοσπονδίες .Πιστεύω ότι πρέπει ο ελληνικός αθλητισμός να προχωρήσει μπροστά με νέους ανθρώπους κ σύγχρονες ιδέες που θα μας οδηγήσουν σ ένα λαμπρότερο αθλητικό μέλλον. Γι αυτό θεωρώ ότι το νέο αθλητικό νομοσχέδιο πρέπει να στηριχθεί απ το κοινοβουλευτικό σώμα προς το συμφέρον όλου του Ελληνικού Αθλητισμού».</p>
      <figure>
        <img src="http://media.enikos.gr/data/photos/683298_194d5133cf-81855c449c13956a.jpg"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/sports/683277/i-cherta-timise-tin-30i-epeteio-apo-tin-ptosi-tou-teichous-tou-ve%0A%20%20%20%20%0A"/>
        <a href="http://www.enikos.gr/sports/683254/salos-me-tin-anartisi-tou-alekou-alexandri-gia-tous-prosfyges-pho%0A%20%20%20%20%0A"/>
        <a href="http://www.enikos.gr/sports/683241/stin-teliki-eftheia-o-agonas-tis-omada-prosforas-katevazoume-eos-%0A%20%20%20%20%0A"/>
        <a href="http://www.enikos.gr/sports/683240/to-tropaio-noemvriou-despozei-aftin-tin-kyriaki-sto-markopoulo-pa%0A%20%20%20%20%0A"/>
        <a href="http://www.enikos.gr/sports/683232/itta-gia-ton-30ari-gianni-me-buzzer-beater-tou-bogkntanovits-vide%0A%20%20%20%20%0A"/>
        <a href="http://www.enikos.gr/sports/683192/pedoulakis-tragikoi-sto-diastima-20-23-parasyrthikame-apo-ton-ent%0A%20%20%20%20%0A"/>
        <a href="http://www.enikos.gr/sports/683191/ta-apotelesmata-tis-7is-agonistikis-tis-euroleague%0A%20%20%20%20%0A"/>
        <a href="http://www.enikos.gr/sports/683189/epemvasi-tis-astynomias-apetrepse-rantevou-fanatikon-opadon-tora%0A%20%20%20%20%0A"/>
        <a href="http://www.enikos.gr/sports/683174/sok-stous-ouoriors-me-kari-photo%0A%20%20%20%20%0A"/>
      </related>
    </article>
  </body>
</html>