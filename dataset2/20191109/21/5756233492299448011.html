<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620675/%D8%B1%DB%8C%DB%8C%D8%B3-%D8%A2%D8%A8%DB%8C%E2%80%8C%D8%A7%D9%86%D8%A7%D8%B1%DB%8C%E2%80%8C%D9%87%D8%A7-%D9%88%D8%A7%D9%84%D9%88%D8%B1%D8%AF%D9%87-%D8%A7%DB%8C%D8%AF%D9%87%E2%80%8C%D8%A2%D9%84%E2%80%8C%D8%AA%D8%B1%DB%8C%D9%86-%DA%AF%D8%B2%DB%8C%D9%86%D9%87-%D8%A8%D8%B1%D8%A7%DB%8C-%D9%87%D8%AF%D8%A7%DB%8C%D8%AA-%D8%A8%D8%A7%D8%B1%D8%B3%D8%A7-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T21:47:00+00:00"/>
    <meta property="og:title" content="رییس آبی‌اناری‌ها: «والورده» ایده‌آل‌ترین گزینه برای هدایت بارسا است"/>
    <meta property="og:description" content="رییس باشگاه بارسلونا با وجود شکست تحقیرآمیز اخیر این تیم مقابل لوانته و تساوی در برابر اسلاویا پراگ در لیگ قهرمانان بار دیگر با حمایت از «ارنستو والورده»، مرد اسپانیایی را ایده‌آل‌ترین گزینه برای هدایت آبی اناری‌ها خواند."/>
  </head>
  <body>
    <article>
      <h1>رییس آبی‌اناری‌ها: «والورده» ایده‌آل‌ترین گزینه برای هدایت بارسا است</h1>
      <address>
        <time datetime="2019-11-09T21:47:00+00:00">09 Nov 2019, 21:47</time>
      </address>
      <p>
        <i>رییس باشگاه بارسلونا با وجود شکست تحقیرآمیز اخیر این تیم مقابل لوانته و تساوی در برابر اسلاویا پراگ در لیگ قهرمانان بار دیگر با حمایت از «ارنستو والورده»، مرد اسپانیایی را ایده‌آل‌ترین گزینه برای هدایت آبی اناری‌ها خواند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«جوزپ ماریا بارتومئو» بر این باور است که نقش والورده در پروژه بلند مدت بارسا فراتر از نتایج ضعیف فعلی این تیم است.</p>
      <p>بارتومئو در مصاحبه با آسوشیتدپرس اظهار داشت: در این فصل بازیکنان جوانی به باشگاه آورده‌ایم؛ بازیکنانی که باید برای گذر از این دوره به ما کمک کنند؛ به اعتقاد ما والورده ایده‌آل‌ترین گزینه برای هدایت تیمی متشکل از نسلی با سنی خاص و پرافتخار و جوانانی آینده‌دار است.</p>
      <figure>
        <img src="https://aftabnews.ir/files/fa/news/1398/8/18/357142_582.jpg"/>
      </figure>
      <p>در زمین بازی بارسایی‌ها اهرم قدرت و نفوذ دیگری به نام «لیونل مسی» دارند اما بارتومئو مشتاق است تا فکر کردن به زندگی بعد از مسی را شروع کند.</p>
      <p>وی ادامه داد: در ۲ یا سه فصل آتی، رهبر ما همچنان لئو مسی است اما حقیقت این است که بازیکنان دیگری آمده‌اند؛ ستاره‌هایی جوان از خارج و همچنین استعدادهایی از لاماسیا؛ خوشحال هستیم زیرا برنامه خود را برای روزهای بعد از مسی آغاز کرده‌ایم.</p>
      <p>در حال حاضر چیزی کمتر از ۲ سال از قرارداد فعلی مسی باقی مانده اما بارتومئو خوش‌بینانه معقتد است این قرارداد پایان کار شماره ۱۰ آرژانتینی در نیوکمپ نخواهد بود.</p>
      <p>بارتومئو در این باره تاکید کرد: قرارداد مسی در سال ۲۰۲۱ تمام می شود اما بی‌شک اگر طرفین درگیر در قرارداد، بلندپرواز و قدرتمند باشند، علاقه مشترکی برای تمدید نامحدود قرارداد وجود دارد. من همیشه او را با پله مقایسه می‌کنم؛ پله مردی بود که در برزیل به یک باشگاه وفادار ماند و شک ندارم مسی بعد از پایان دوران فوتبالی تا پایان عمر با این باشگاه ارتباط خواهد داشت.</p>
      <p>گفته می‌شد مسی در پیگیری پرونده بازگشت نیمار تاثیرگذار و پرنفوذ بوده است؛ انتقالی که البته محقق نشد اما بارتومئو از صحبت کردن در این خصوص طفره رفت.</p>
      <p>زمانی که نیمار در تابستان سال ۲۰۱۷ نیوکمپ را ترک کرد، باشگاه برای جانشینی وی به «عثمان دمبله» و بعدها به «فیلیپه کوتینیو» روی آورد اما بارتومئو اذعان داشت که در حال حاضر هیچکدام از این ۲ نفر خوب از کار در نیامده‌اند.</p>
      <p>وی در این خصوص افزود: آمدن به بارسلونا و افتخارآفرینی آسان نیست؛ عثمان با بدشانسی روبرو شد و مصدومیت‌های زیادی گریبان او را گرفت اما ما به استعداد وی ایمان داریم؛ وفق‌پذیری کوتینیو آسان نبود و تصمیم گرفتیم این فصل به طور قرضی راهی بایرن شود اما کوتینیو یک ستاره کلاس جهانی است.</p>
    </article>
  </body>
</html>