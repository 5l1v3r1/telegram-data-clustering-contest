<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/us-president-trump-says-will-probably-release-second-ukraine-transcript-on-tuesday"/>
    <meta property="og:site_name" content="euronews"/>
    <meta property="article:published_time" content="2019-11-09T21:22:55+00:00"/>
    <meta property="og:title" content="ترامپ: متن مکالمه دوم با رئیس جمهوری اوکراین را منتشر می‌کنم"/>
    <meta property="og:description" content="جلسات علنی استماع شاهدان در کمیته مجلس نمایندگان قرار است از روز چهارشنبه آغاز شود."/>
  </head>
  <body>
    <article>
      <h1>ترامپ: متن مکالمه دوم با رئیس جمهوری اوکراین را منتشر می‌کنم</h1>
      <address><time datetime="2019-11-09T21:22:55+00:00">09 Nov 2019, 21:22</time> by <a rel="author">یورونیوز فارسی </a></address>
      <p>دونالد ترامپ، رئیس جمهوری آمریکا می گوید کاخ سفید احتمالا روز سه شنبه آینده متن مکالمه دوم او با ولودیمیر زلنسکی، رئیس جمهوری اوکراین را منتشر خواهد کرد.</p>
      <p>رئیس جمهوری آمریکا روز شنبه پیش از ترک واشنگتن به مقصد ایالت آلاباما در گفتگو با خبرنگاران گفت: «ما یک متن مکالمه دیگر را در اختیار داریم که منتشر خواهد شد و خیلی مهم است.»</p>
      <p>وی افزود: « متن دوم را منتشر می کنم زیرا من دو بار با رئیس جمهوری اوکراین گفتگو کردم.»</p>
      <p>سخنان رئیس جمهوری ایالات متحده در حالی بیان شد که مجلس نمایندگان این کشور در حال انجام تحقیقات مقدماتی برای استیضاح او به دلیل سوء استفاده از قدرت است. دونالد ترامپ در جریان اولین مکالمه تلفنی خود با ولودیمیر زلنسکی در روز ۲۵ ژوئیه (سوم مرداد) از او خواسته بود تا در مورد جو بایدن و پسرش تحقیق کند.</p>
      <p>جو بایدن از نامزدهای پیشتاز حزب دموکرات برای رقابت با دونالد ترامپ در انتخابات ریاست جمهوری سال ۲۰۲۰ است.</p>
      <p>اعضای دموکرات مجلس نمایندگان بر این باور هستند که رئیس جمهوری آمریکا کمک نظامی این کشور به اوکراین را منوط به تحقیق کی یف در مورد جو بایدن کرده بود.</p>
      <p>جلسات علنی استماع شاهدان در کمیته تحقیق مجلس نمایندگان قرار است از روز چهارشنبه آغاز شود. دونالد ترامپ روز شنبه خواستار دعوت از نانسی پلوسی، رئیس مجلس نمایندگان، آدام شیف، رئیس کمیته اطلاعات این مجلس و جو بایدن به عنوان شاهد در تحقیقات استیضاح شد.</p>
      <p>گوردون ساندلند، سفیر آمریکا در اتحادیه اروپا روز چهارشنبه گذشته موضع خود در مورد تعلیق کمک نظامی آمریکا به اوکراین را تغییر داد و اعلام کرد که از این موضوع که همزمان با اعمال فشار دونالد ترامپ بر کی یف برای تحقیق در مورد جو بایدن روی داد اطلاع داشته است.</p>
      <p>استیضاح رئیس جمهوری آمریکا با توجه به اکثریت دموکرات ها در مجلس نمایندگان احتمالا در این نهاد به تصویب خواهد رسید. با این حال تصمیم گیر نهایی در مورد برکناری دونالد ترامپ از سمت ریاست جمهوری مجلس سنا خواهد بود. جمهوریخواهان ۵۳ کرسی از ۱۰۰ کرسی این مجلس را در اختیار دارند.</p>
    </article>
  </body>
</html>