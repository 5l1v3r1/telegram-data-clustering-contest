<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231512/"/>
    <meta property="og:site_name" content="Українська правда"/>
    <meta property="article:published_time" content="2019-11-09T21:59:25+00:00"/>
    <meta property="og:title" content="Лідером довіри мешканців ОРДЛО є Путін – опитування"/>
    <meta property="og:description" content="Найбільшою довірою в мешканців ОРДЛО користується президент РФ Володимир Путін."/>
  </head>
  <body>
    <article>
      <h1>Лідером довіри мешканців ОРДЛО є Путін – опитування</h1>
      <address>
        <time datetime="2019-11-09T21:59:25+00:00">09 Nov 2019, 21:59</time>
      </address>
      <p>Найбільшою довірою в мешканців ОРДЛО користується президент РФ Володимир Путін.</p>
      <p><b>Джерело</b>: спільне <a href="https://dt.ua/internal/test-na-sumisnist-329032_.html">дослідження </a>Українського інституту майбутнього та "Дзеркала тижня. Україна", проведене за допомогою компанії "Нью Імідж Маркетинг Груп".</p>
      <p><b>Деталі</b>: Соціологи запропонували респондентам ОРДЛО самостійно вписати ім'я того, хто особисто для нього є лідером довіри.</p>
      <p>11,2% опитаних назвали Володимира Путіна. На другому місці (9,1%) – російський пропагандист Володимир Соловйов.</p>
      <p>6,7% назвали російську журналістку-пропагандистку Ольгу Скабєєву, 4,1% - вбитого екслідера донецьких бойовиків Олександра Захарченка, 2,9% - нинішнього ватажка бойовиків ОРДО Дениса Пушиліна.</p>
      <figure>
        <img src="https://img.pravda.com/images/doc/6/0/603e8b1-3.jpg"/>
      </figure>
      <p>2,5% довіряють міністру закордонних справ Росії Сергію Лаврову, 2,4% - українському олігарху Ринату Ахметову.</p>
      <p>Чинний президент України Володимир Зеленський за цим рейтингом ледве потрапив до двадцятки, розділивши 18-19 місця з показником 1,3%.</p>
      <p>Дослідження проводилося Українським інститутом майбутнього і "Дзеркалом тижня. Україна" за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей.</p>
      <p>Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <footer>Українська правда</footer>
    </article>
  </body>
</html>