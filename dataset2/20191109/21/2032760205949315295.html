<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89131"/>
    <meta property="og:site_name" content="Denník politika"/>
    <meta property="article:published_time" content="2019-11-09T21:35:33+00:00"/>
    <meta property="og:title" content="Viac ako 70 krajín sa zaviazalo k obmedzeniu potravinového odpadu"/>
    <meta property="og:description" content="9.11.2019 (Webnoviny.sk) – Viac ako 70 štátov sveta sa zaviazalo, že posilnia úsilie o zmenšenie množstva vyhodených potravín v dôsledku nedostatočného chladenia. Krajiny podpísali záväzok na výročnom stretnutí zmluvných strán Montrealského protokolu, počas ktorého ministri, vládni predstavitelia a odborníci pracujú na regulácii chemických látok používaných v chladiacich a klimatizačných systémoch, ktoré sú škodlivé pre ozónovú vrstvu."/>
  </head>
  <body>
    <article>
      <h1>Viac ako 70 krajín sa zaviazalo k obmedzeniu potravinového odpadu</h1>
      <address><time datetime="2019-11-09T21:35:33+00:00">09 Nov 2019, 21:35</time> by <a rel="author">Webnoviny</a></address>
      <p>9.11.2019 (Webnoviny.sk) – Viac ako 70 štátov sveta sa zaviazalo, že posilnia úsilie o zmenšenie množstva vyhodených potravín v dôsledku nedostatočného chladenia. Krajiny podpísali záväzok na výročnom stretnutí zmluvných strán Montrealského protokolu, počas ktorého ministri, vládni predstavitelia a odborníci pracujú na regulácii chemických látok používaných v chladiacich a klimatizačných systémoch, ktoré sú škodlivé pre ozónovú vrstvu.</p>
      <p>Stretnutie sa uskutočnilo v Ríme v sídle Organizácie pre výživu a poľnohospodárstvo, ktorá spadá pod Organizáciu Spojených národov. K zníženiu potravinového odpadu sa zaviazali Spojené štáty, Čína, členské štáty Európskej únie, viacero krajín v Afrike, Ázii i Severnej a Južnej Amerike.</p>
      <p>Približne jedna tretina potravín na svete sa nevyužije a vyhodí. Vyvíjanie lepších metód uchovávania potravín chladných pri skladovaní a prevoze by však mohlo znížiť množstvo potravinového odpadu. Nedostatočné chladenie vedie v rozvinutých krajinách k strate asi deviatich percent potravín podliehajúcich skaze, pričom v rozvojových krajinách, kde milióny ľudí trpia podvýživou, je to až približne 23 percent. Lepšie chladenie by podľa odborníkov mohlo pomôcť znížiť emisie skleníkových plynov i množstvo škodlivých plynov používaných v chladiacich a klimatizačných systémoch.</p>
      <p>Viac k témam: <a href="https://www.webnoviny.sk/tag/montrealsky-protokol/"><u>Montrealský protokol</u></a>, <a href="https://www.webnoviny.sk/tag/potravinovy-odpad/"><u>potravinový odpad</u></a>, <a href="https://www.webnoviny.sk/tag/potraviny/"><u>potraviny</u></a><br/>Zdroj: Webnoviny.sk – <a href="https://www.webnoviny.sk/viac-ako-70-krajin-sa-zaviazalo-k-obmedzeniu-potravinoveho-odpadu/"><u>Viac ako 70 krajín sa zaviazalo k obmedzeniu potravinového odpadu</u></a> © SITA Všetky práva vyhradené.</p>
    </article>
  </body>
</html>