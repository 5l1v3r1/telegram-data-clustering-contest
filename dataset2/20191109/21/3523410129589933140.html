<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639082/%DA%A9%D8%A7%D8%B1%D9%86%D8%A7%D9%85%D9%87-%D9%85%D9%88%D9%81%D9%82-%D9%88%D8%B2%DB%8C%D8%B1-%D8%AC%D9%88%D8%A7%D9%86-%D8%A7%D8%B1%D8%AA%D8%A8%D8%A7%D8%B7%D8%A7%D8%AA%D8%AA%D8%B9%D8%A7%D9%85%D9%84-%D8%AE%D9%88%D8%A8-%D8%A8%D8%A7-%D9%85%D8%AC%D9%84%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T21:40:00+00:00"/>
    <meta property="og:title" content="کارنامه موفق وزیر جوان ارتباطات/تعامل خوب با مجلس"/>
    <meta property="og:description" content="سخنگوی کمیسیون قضائی و حقوقی مجلس با بیان اینکه محمد جواد آذری جهرمی تعامل خوب و مثبتی با نمایندگان مجلس دارد، گفت: کارنامه ایشان در وزارت ارتباطات خوب بوده و ما از عملکرد ایشان رضایت داریم."/>
  </head>
  <body>
    <article>
      <h1>
        <a href="https://www.bultannews.com/fa/news/639082/%DA%A9%D8%A7%D8%B1%D9%86%D8%A7%D9%85%D9%87-%D9%85%D9%88%D9%81%D9%82-%D9%88%D8%B2%DB%8C%D8%B1-%D8%AC%D9%88%D8%A7%D9%86-%D8%A7%D8%B1%D8%AA%D8%A8%D8%A7%D8%B7%D8%A7%D8%AA%D8%AA%D8%B9%D8%A7%D9%85%D9%84-%D8%AE%D9%88%D8%A8-%D8%A8%D8%A7-%D9%85%D8%AC%D9%84%D8%B3">کارنامه موفق وزیر جوان ارتباطات/تعامل خوب با مجلس</a>
      </h1>
      <h2>سخنگوی کمیسیون قضائی و حقوقی مجلس با بیان اینکه محمد جواد آذری جهرمی تعامل خوب و مثبتی با نمایندگان مجلس دارد، گفت: کارنامه ایشان در وزارت ارتباطات خوب بوده و ما از عملکرد ایشان رضایت داریم.</h2>
      <address><time datetime="2019-11-09T21:40:00+00:00">09 Nov 2019, 21:40</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> سخنگوی کمیسیون قضائی و حقوقی مجلس با بیان اینکه محمد جواد آذری جهرمی تعامل خوب و مثبتی با نمایندگان مجلس دارد، گفت: کارنامه ایشان در وزارت ارتباطات خوب بوده و ما از عملکرد ایشان رضایت داریم.</p>
      <p>حجت الاسلام و المسلمین حسنعلی نوروزی نماینده رباط کریم و بهارستان در مجلس شورای اسلامی در گفتگو با خبرنگار بولتن نیوز با بیان اینکه وزارت ارتباطات در دوره مدیریت محمد جواد آذری جهرمی تحولات خوبی را شاهد بوده، گفت: آقای آذری جهرمی وزیر جوان و سخت کوش است و برای رفع مشکلات مردم تلاش شبانه روزی دارد.</p>
      <p>وی در همین راستا به پیگیری مشکلات مردم بخصوص در آنتن دهی تلفن های همراه اول، ایرانسل و ... اشاره کرد و افزود: وزیر جوان بطور جدی پیگیر این مشکلات بوده و امروز بسیاری از مشکلات وزارتخانه و زیر مجموعه هایش رفع شده است.</p>
      <p>سخنگوی کمیسیون قضائی و حقوقی مجلس با اشاره به ارتباط وزیر ارتباطات با نمایندگان مجلس تصریح کرد: ایشان تعامل خوب و مثبتی با نمایندگان مجلس دارد و حضور وی در مجلس و پیگیری مشکلاتی که نمایندگان مطرح می کنند، نیز خوب بوده است.</p>
      <p>حجت الاسلام و المسلمین نوروزی با اشاره به اقدامات وزیر در بحث ارزش افزوده، گفت: برخی افراد در خصوص ارزش افزوده و مالیات به دفتر اینجانب مراجعه کردند و ما بنا داریم ملاقاتی با وزیر داشته باشیم تا مشکلات کار آفرینان فضای مجازی را حل کنیم چرا که معتقدیم این مشکلات قابل حل است.</p>
      <p>وی اضافه کرد: در مجموع عملکرد آقای آذری جهرمی مثبت ارزیابی می شود و کارنامه ایشان در وزارت ارتباطات خوب بوده و ما از عملکرد ایشان رضایت داریم.</p>
    </article>
  </body>
</html>