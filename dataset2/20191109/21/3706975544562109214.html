<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981852?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-09T21:58:00+00:00"/>
    <meta property="og:title" content="Zápas storočia: Végh knokautoval Vémolu už v prvom kole"/>
    <meta property="og:description" content="Český šampión vydržal iba dve minúty."/>
  </head>
  <body>
    <article>
      <h1>Zápas storočia: Végh knokautoval Vémolu už v prvom kole</h1>
      <h2>Český šampión vydržal iba dve minúty.</h2>
      <address><time datetime="2019-11-09T21:58:00+00:00">09 Nov 2019, 21:58</time> by <a rel="author">PRAHA/TASR</a></address>
      <p>Slovák Attila Végh triumfoval na sobotňajšom galavečere miešaných bojových umení Oktagon 15. Vo vypredanej pražskej O2 aréne knokautoval už v prvom kole Čecha Karlosa Vémolu a uštedril mu prvú prehru od augusta 2015.</p>
      <p>Organizátori označili netrpezlivo očakávaný súboj poloťažkej váhy za "Zápas storočia", stretli sa v ňom zrejme najpopulárnejší bojovníci svojich krajín. Favoritom stávkových kancelárií medzi 34-ročnými rovesníkmi bol Vémola, ktorý ťahal jedenásťzápasovú víťaznú šnúru. Végh prekvapujúco prehral v predchádzajúcom vystúpení, no tentoraz slávili úspech jeho silné stránky.</p>
      <p>Čechovi sa nepodarilo súpera strhnúť na zem, naopak, Slovák triafal údery a veľmi rýchlo zasadil aj rozhodujúci pravý hák. Pripísal si 33. víťazstvo, na konte má tiež deväť prehier a dve remízy. Vémola utrpel šiestu prehru pri 27 víťazstvách, knokautom podľahol prvýkrát v kariére.</p>
      <figure>
        <iframe src="https://www.youtube.com/embed/GY5mtYoP0HY" width="640" height="360" data-service="Youtube" scrolling="no"/>
      </figure>
      <p>zdroj: Youtube/ Andrea Bikarova</p>
    </article>
  </body>
</html>