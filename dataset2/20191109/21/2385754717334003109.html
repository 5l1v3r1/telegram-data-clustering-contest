<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596583/venezouela-mia-nekri-kai-19-travmaties-se-synavlia-rapvideo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T21:24:00+00:00"/>
    <meta property="og:title" content="Βενεζουέλα: Μία νεκρή και 19 τραυματίες σε συναυλία ραπ(VIDEO)"/>
    <meta property="og:description" content="Μια νεαρή κοπέλα έχασε την ζωή της σήμερα και 19 άνθρωποι τραυματίστηκαν, όταν το πλήθος που είχε συγκεντρωθεί για να παρακολουθήσουν δωρεάν μια συναυλία..."/>
  </head>
  <body>
    <article>
      <h1>Βενεζουέλα: Μία νεκρή και 19 τραυματίες σε συναυλία ραπ(VIDEO)</h1>
      <address><time datetime="2019-11-09T21:24:00+00:00">09 Nov 2019, 21:24</time> by <a rel="author">sigmalive</a></address>
      <p>Μια νεαρή κοπέλα έχασε την ζωή της σήμερα και 19 άνθρωποι τραυματίστηκαν, όταν το πλήθος που είχε συγκεντρωθεί για να παρακολουθήσουν δωρεάν μια συναυλία ραπ, σε πάρκο του Καράκας, άρχισαν να σπρώχνονται, μετέδωσε το Γαλλικό Πρακτορείο, επικαλούμενο τις υπηρεσίες πρώτων βοηθειών της Βενεζουέλας.</p>
      <p>Από τις πρώτες πρωινές ώρες, εκατοντάδες θεατές συγκεντρώθηκαν μπροστά από τις πύλες του Πάρκου ντελ Έστε, ενός τεράστιου χώρου με πράσινο στο κέντρο της πρωτεύουσας της Βενεζουέλας, προκειμένου να παρακολουθήσουν δωρεάν την συναυλία του ράπερ Νέουτρο Σόρτι.</p>
      <figure>
        <iframe data-src="https://twitter.com/RCR750/status/1193211064256733190?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ξαφνικά, όμως, το πλήθος επιχείρησε να εισέλθει με την βία, ορισμένοι άνθρωποι «σκαρφάλωναν από τα κάγκελα που περιβάλλουν τον χώρο», στον οποίο επρόκειτο να πραγματοποιηθεί η συναυλία, είπε στο Γαλλικό Πρακτορείο ο Μιγκέλ Μπάλσα, ο συντονιστής της υπηρεσίας Πολιτικής Προστασίας για την μητροπολιτική ζώνη του Καράκας. Η περίφραξη «κατέρρευσε, προκαλώντας το ποδοπάτημα» εξήγησε ο ίδιος.</p>
      <p>Ενώ το πλήθος σπρωχνόταν, μια νεαρή κοπέλα εγκλωβίστηκε κάτω από τα κάγκελα, «ο κόσμος περνούσε από πάνω της» και εκείνη υπέκυψε στα τραύματά της, διευκρίνισε ο Μπάλσα, σύμφωνα με τον οποίο το θύμα δεν είχε πάνω του ταυτότητα.<br/>Δέκα εννέα άνθρωποι τραυματίστηκαν στο ποδοπάτημα, οι 14 νοσηλεύονται, έκανε γνωστό στο AFP ένας εκπρόσωπος των πυροσβεστών του Καράκας, που δεν θέλησε να κατονομαστεί.</p>
      <p>Η συναυλία ακυρώθηκε.</p>
    </article>
  </body>
</html>