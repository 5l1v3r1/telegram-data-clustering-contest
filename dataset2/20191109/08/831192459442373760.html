<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-stin-kypseli-exarthrothike-speira-kykloma-diakinisis-metanaston-vrikan-27-psyches-se-kleidamparomenes-se-safe-house-me-kagkela-mesa-exo-foto/"/>
    <meta property="og:site_name" content="europost.gr"/>
    <meta property="article:published_time" content="2019-11-09T08:15:28+00:00"/>
    <meta property="og:title" content="Θρίλερ στην Κυψέλη! Εξαρθρώθηκε σπείρα κύκλωμα διακίνησης μεταναστών! Βρήκαν 27 ψυχές σε κλειδαμπαρωμένες σε «safe house» με κάγκελα… μέσα – έξω! (Φωτο)"/>
    <meta property="og:description" content="Κύκλωμα που διακινούσε μετανάστες σε χώρες της Ευρώπης εξάρθρωσε το λιμενικό. Σε σπίτι στην Κυψέλη εντοπίστηκαν 27 αλλοδαποί. Συνελήφθησαν συνολικά 29 άτομα μετά από οργανωμένη επιχείρηση. Βρέθηκαν σωρεία πλαστών εγγράφων και διάφορα σύνεργα. Τεράστια επιχείρηση"/>
  </head>
  <body>
    <article>
      <h1>Θρίλερ στην Κυψέλη! Εξαρθρώθηκε σπείρα κύκλωμα διακίνησης μεταναστών! Βρήκαν 27 ψυχές σε κλειδαμπαρωμένες σε «safe house» με κάγκελα… μέσα – έξω! (Φωτο)</h1>
      <address>
        <time datetime="2019-11-09T08:15:28+00:00">09 Nov 2019, 08:15</time>
      </address>
      <p>Κύκλωμα που διακινούσε μετανάστες σε χώρες της Ευρώπης εξάρθρωσε το λιμενικό. Σε σπίτι στην Κυψέλη εντοπίστηκαν 27 αλλοδαποί. Συνελήφθησαν συνολικά 29 άτομα μετά από οργανωμένη επιχείρηση. Βρέθηκαν σωρεία πλαστών εγγράφων και διάφορα σύνεργα.</p>
      <p>Τεράστια επιχείρηση πραγματοποιήθηκε στην Κυψέλη Αττικής. Κύκλωμα που διακινούσε μετανάστες σε χώρες της Ευρώπης και τους οποίους προμήθευε με πλαστά ταξιδιωτικά έγγραφα, εξάρθρωσε το γραφείο Ασφαλείας του κεντρικού λιμεναρχείου Πειραιά, με τη συνδρομή κλιμακίου ειδικών αποστολών, καθώς και στελεχών της διεύθυνσης Ασφάλειας και Προστασίας Θαλασσίων Συνόρων. Και όλα αυτά μία εβδομάδα μετά την έφοδο της Ομάδας Ειδικών Αποστολών του Λιμενικού για εξάρθρωση κυκλώματος πλαστών διαβατηρίων.</p>
      <p>Συνελήφθησαν 29 άτομα ασιατικής καταγωγής για παράβαση του νόμου Ν. 3386/05, που αφορά την είσοδο διαμονή και ένταξη υπηκόων τρίτων χωρών στην ελληνική επικράτεια, ενώ δύο από αυτούς ηλικίας 36 και 32 ετών αντίστοιχα, συνελήφθησαν για σύσταση εγκληματικής οργάνωσης και πλαστογραφία. Επίσης, εντός ειδικά διαμορφωμένης οικίας (safe-house) με κάγκελα τοποθετημένα εντός και εκτός παράθυρων στην περιοχή της Κυψέλης, εντοπίστηκαν και συνελήφθησαν είκοσι επτά αλλοδαποί, οι οποίοι διέμεναν προσωρινά μέχρι να μεταφερθούν σε χώρες της Ευρώπης.</p>
      <p>Σε έρευνα που ακολούθησε στην οικία των συλληφθέντων, βρέθηκαν 17 παραποιημένα-πλαστά διαβατήρια, 3 ταυτότητες, πλήθος σφραγίδων-αριθμοσφραγίδων, καθώς και άλλα σύνεργα παραποίησης διαβατηρίων και χαρτονομίσματα διαφόρων χωρών.</p>
      <p>Πέραν αυτών, ανευρέθησαν έξι κάρτες κινητών τηλεφώνων, ένας φορητός υπολογιστής, ένα i-Pad καθώς και πέντε συσκευές κινητών τηλεφώνων τα οποία και κατασχέθηκαν.</p>
      <figure>
        <img src="https://europost.gr/wp-content/uploads/2019/11/plasta2-1200x900-300x225.jpg"/>
      </figure>
      <figure>
        <img src="https://europost.gr/wp-content/uploads/2019/11/plasta3-300x146.jpg"/>
      </figure>
      <figure>
        <img src="https://europost.gr/wp-content/uploads/2019/11/plasta4-300x146.jpg"/>
      </figure>
      <figure>
        <img src="https://europost.gr/wp-content/uploads/2019/11/plasta5-900x1200-225x300.jpg"/>
      </figure>
      <figure>
        <img src="https://europost.gr/wp-content/uploads/2019/11/plasta1-900x1200-225x300.jpg"/>
      </figure>
      <p>Προανάκριση διενεργείται από το κεντρικό λιμεναρχείο Πειραιά, ενώ σε συνεργασία με τη διεύθυνση Ασφάλειας και Προστασίας Θαλασσίων Συνόρων, αξιολογούνται όλα τα μέχρι στιγμής διατιθέμενα στοιχεία, καθώς διερευνάται σε βάθος η εμπλοκή των ανωτέρω δύο συλληφθέντων αλλοδαπών, ως μελών διεθνούς εγκληματικής οργάνωσης που δραστηριοποιείται σε διάφορες χώρες της Ευρώπης και της Ασίας.</p>
      <h3>Σχετικά</h3>
    </article>
  </body>
</html>