<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/polytechneio-kai-grigoropoylos-mparoyti-i-athina-liges-meres-prin-tis-epeteioys-se-kokkino-synagermo-i-el-as/"/>
    <meta property="og:site_name" content="europost.gr"/>
    <meta property="article:published_time" content="2019-11-09T08:00:44+00:00"/>
    <meta property="og:title" content="Πολυτεχνείο και Γρηγορόπουλος: «Μπαρούτι» η Αθήνα λίγες μέρες πριν τις επετείους! Σε «κόκκινο» συναγερμό ή ΕΛ.ΑΣ"/>
    <meta property="og:description" content="Μόλις 10 μέρες πριν την επέτειο της εξέγερσης στο Πολυτεχνείο, είχαμε... απ' όλα. Επιθέσεις εναντίον αστυνομικών, &quot;ντου&quot; των Αρχών σε καφενεία, ξυλοδαρμούς και προσαγωγές. Το &quot;ηρεμιστικό&quot; που τελικά απεδείχθη... ρουκέτα και η σαφής εντολή των"/>
  </head>
  <body>
    <article>
      <h1>Πολυτεχνείο και Γρηγορόπουλος: «Μπαρούτι» η Αθήνα λίγες μέρες πριν τις επετείους! Σε «κόκκινο» συναγερμό ή ΕΛ.ΑΣ</h1>
      <address>
        <time datetime="2019-11-09T08:00:44+00:00">09 Nov 2019, 08:00</time>
      </address>
      <p>Μόλις 10 μέρες πριν την επέτειο της εξέγερσης στο Πολυτεχνείο, είχαμε… απ’ όλα. Επιθέσεις εναντίον αστυνομικών, “ντου” των Αρχών σε καφενεία, ξυλοδαρμούς και προσαγωγές. Το “ηρεμιστικό” που τελικά απεδείχθη… ρουκέτα και η σαφής εντολή των αστυνομικών Αρχών. Όλο το παρασκήνιο για το πώς θα πορευτούμε μέχρι την επέτειο…</p>
      <p>“Εκρηκτικό” το μείγμα που δημιουργείται εν όψει της επετείου της εξέγερσης στο Πολυτεχνείο, αλλά και αυτής της δολοφονίας του 15χρονου Αλέξανδρου Γρηγορόπουλου, από τον ειδικό φρουρό Ε. Κορκονέα στα Εξάρχεια, τον Δεκέμβρη του 2008.</p>
      <p>Τα χθεσινά (σ.σ. Πέμπτη 07.11.2019) επεισόδια στην πλατεία Εξαρχείων και η άμεση αντίδραση της ΕΛ.ΑΣ στην επίθεση που δέχθηκαν μοτοσυκλετιστές της ΔΙΑΣ από αγνώστους με βόμβες μολότοφ, έδειξαν το νέο δόγμα της Αστυνομίας. Μηδενική ανοχή σε επιθέσεις και προκλήσεις.</p>
      <p>Ωστόσο η κατά τ’ άλλα άτσαλη επέμβαση των ΜΑΤ και τις ΟΠΚΕ που θύμισε κάποιες στιγμές ταινία Βρετανικής κωμωδίας, με το περιστατικό στο καφενείο και τους Αστυνομικούς να σπρώχνουν την πόρτα για να μπουν στο εσωτερικό, σίγουρα δεν προκάλεσε και τις καλύτερες εντυπώσεις, όπως βέβαια και ο ξυλοδαρμός δημοσιογράφου τηλεοπτικού συνεργείου που κάλυπτε εκείνη την ώρα τα επεισόδια μια βδομάδα πριν την επέτειο της εξέγερσης στο Πολυτεχνείο.</p>
      <p>Πάντως η άμεση απάντηση της ΕΛ.ΑΣ στην καταδρομική επίθεση που δεχθήκανε οι μοτοσυκλετιστές της ΔΙΑΣ, σηματοδότησε και τις αντιδράσεις της στο άμεσο μέλλον σε παρόμοια περιστατικά.</p>
      <p>Με το βλέμμα στο… Πολυτεχνείο<br/>Πάντως φαίνεται πως η εκκένωση της κατάληψης “Βανκούβερ” στην οδό Δεριγνί, μάλλον θα λειτουργήσει ως θρυαλλίδα και όχι σαν “ηρεμιστικό”, όπως πίστευαν στελέχη, τόσο της φυσικής όσο και της πολιτικής ηγεσίας της ΕΛ.ΑΣ εν όψει της επετείου για το Πολυτεχνείο και της επετείου της δολοφονίας Γρηγορόπουλου.</p>
      <p>Ωστόσο υπήρξαν απόψεις στην ΕΛ.ΑΣ, όταν τέθηκε το ζήτημα εκκένωσης της συγκεκριμένης κατάληψης, που ζητούσαν πιο προσεκτικά βήματα εν όψει του Πολυτεχνείου, πλην όμως δεν εισακούστηκαν με αποτέλεσμα σήμερα να έχουμε βρεθεί μπροστά στην νέα κατάσταση που διαμορφώνεται.</p>
      <p>Έπειτα και από το χθεσινό περιστατικό, έχουν δοθεί εντολές σε Αστυνομικούς που υπηρετούν σε Υπηρεσίες αιχμής και εκτελούν περιπολίες ή φρουρές κυρίως στο κέντρο της Αθήνας, να έχουν τεταμένη την προσοχή τους και κυρίως να παίρνουν μέτρα αυτοπροστασίας και να βρίσκονται σε διαρκή ετοιμότητα προκειμένου να αντιμετωπίσουν ενδεχόμενες καταδρομικές επιθέσεις.</p>
      <p>Στο μεταξύ στο τελευταίο στάδιο βρίσκεται η προετοιμασία της ΕΛ.ΑΣ εν όψει του Πολυτεχνείου, ενώ από την ερχόμενη Δευτέρα δοκιμαστικές περιπολίες θα αρχίσει να πραγματοποιεί στο κέντρο της Αθήνας η νέα μηχανοκίνητη ομάδα της ΕΛ.ΑΣ, η πρώην “Δέλτα” δηλαδή, προκειμένου οι νέοι αστυνομικοί να προετοιμαστούν για το ντεμπούτο της νέας υπηρεσίας την ερχόμενη Κυριακή, κατά την διάρκεια της μεγάλης πορείας για την επέτειο της εξέγερσης στο Πολυτεχνείο.</p>
      <h3>Σχετικά</h3>
    </article>
  </body>
</html>