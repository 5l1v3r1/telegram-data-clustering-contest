<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/atgondolja-es-atalakitja-tevekenyseget-a-magyar-posta"/>
    <meta property="og:site_name" content="infostart"/>
    <meta property="article:published_time" content="2019-11-09T08:41:39+00:00"/>
    <meta property="og:title" content="Átgondolja és átalakítja tevékenységét a Magyar Posta"/>
    <meta property="og:description" content="Átgondolja és átalakítja tevékenységét a Magyar Posta, már vizsgálják egyes szolgáltatásaik jövőbeni folytatásának lehetőségét."/>
  </head>
  <body>
    <article>
      <h1>Átgondolja és átalakítja tevékenységét a Magyar Posta</h1>
      <address><time datetime="2019-11-09T08:41:39+00:00">09 Nov 2019, 08:41</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/gazdasag/2019/11/04/jon-a-kezbe-veheto-szuperallampapir"/>
        <a href="https://infostart.hu/belfold/2019/10/19/fontos-informaciok-a-karacsonyi-online-ajandekbeszerzes-elott"/>
        <a href="https://infostart.hu/gazdasag/2019/10/06/karcsusitasra-keszul-a-magyar-posta"/>
        <a href="https://infostart.hu/belfold/2019/09/27/uj-idoszamitas-a-magyar-postanal"/>
      </related>
      <h3>Már vizsgálják egyes szolgáltatásaik jövőbeni folytatásának lehetőségét.</h3>
      <p>A logisztikai infrastruktúra megújítását tűzte ki célul a Magyar Posta, a vállalat emellett vizsgálja, hogy mely szolgáltatásokat érdemes megtartania, ezek közé tartozik például a hírlapterjesztés, valamint a piros postaládák és a postahivatalok számának és kihasználtságának újragondolása is - erről a posta vezérigazgatója beszélt a Magyar Nemzetnek.</p>
      <p>Schamschula György a lap szombati számában kifejtette: a posta fő bevételi forrása, a levél- és a csekkmennyiség folyamatosan csökken, míg a csomagok száma nő. Erre reagálva indították el idén a logisztikai infrastruktúra átalakításának hároméves programját. A fejlesztés részeként ingatlanokat, gépeket vásárolnak, automatizálják a folyamatokat és olyan informatikai megoldásokat vezetnek be, amelyek rugalmassá teszik a csomagfeldolgozást és -kézbesítést. A cél az, hogy a szezonálisan kiugró mennyiségeket is kezelni tudják.</p>
      <p>A termék- és szolgáltatási portfólió újragondolásánál a fő szempont az, hogy e szolgáltatások fenntartása gazdaságos legyen - mondta a vezérigazgató. Példaként említette, hogy</p>
      <ul>
        <li>az utóbbi években a nyomtatott lapok iránti igény drasztikusan csökkent, így vizsgálják, hogy hogyan érdemes a hírlapterjesztést megtartani.</li>
        <li>A piros levélgyűjtő szekrényeket is alig használják az emberek, a leveleknek csupán egy százalékát adják fel ezeken keresztül.</li>
        <li>Felmérik azt is, hogy mit tehetnek a postahivatali hálózat gazdaságos üzemeltetéséért.</li>
      </ul>
      <p>A postánál nemrégiben bevezetett elektronikus küldeménykövető rendszer a vezérigazgató szerint jól működik, ügyfélpanasz nem jellemző.</p>
      <p>A munkaerőhiánnyal kapcsolatos kérdésre válaszolva Schamschula György elmondta: a vállalatnál csaknem harmincezren dolgoznak, átlagosan az állások körülbelül egy százaléka betöltetlen.</p>
      <p>
        <i>Nyitókép: MTVA/Bizományosi/Jászai Csaba</i>
      </p>
    </article>
  </body>
</html>