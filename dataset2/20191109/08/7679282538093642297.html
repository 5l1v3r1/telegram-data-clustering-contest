<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-gurugram-and-faridabad-people-shows-positive-attitude-ayodhya-verdict-2839921.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T08:09:27+00:00"/>
    <meta property="og:title" content="अयोध्या मामले में 'सुप्रीम' फैसले का हुआ सम्मान, लोगों ने दिखाया सकारात्मक रुख"/>
    <meta property="og:description" content="अयोध्या में राम जन्मभूमि-बाबरी मस्जिद भूमि विवाद में फैसला सुनाते हुए सुप्रीम कोर्ट की 5 जजों की संविधान पीठ ने शनिवार को विवादित पूरी 2.77 एकड़ जमीन रामलला को दे दी। इस मामले पर फैसला..."/>
  </head>
  <body>
    <article>
      <h1>अयोध्या मामले में 'सुप्रीम' फैसले का हुआ सम्मान, लोगों ने दिखाया सकारात्मक रुख</h1>
      <address><time datetime="2019-11-09T08:09:27+00:00">09 Nov 2019, 08:09</time> by <a rel="author">गुरुग्राम-फरीदाबाद। लाइव हिन्दुस्तान टीम</a></address>
      <p>अयोध्या में राम जन्मभूमि-बाबरी मस्जिद भूमि विवाद में फैसला सुनाते हुए सुप्रीम कोर्ट की 5 जजों की संविधान पीठ ने शनिवार को विवादित पूरी 2.77 एकड़ जमीन रामलला को दे दी। इस मामले पर फैसला सुनाने वाली 5 जजों की संविधान पीठ के अन्य सदस्यों में जस्टिस एस.ए. बोबडे, जस्टिस डी.वाई. चंद्रचूड, जस्टिस अशोक भूषण और जस्टिस एस अब्दुल नजीर शामिल हैं।</p>
      <p>
        <b>लोगों ने कोर्ट के फैसले का किया सम्मान</b>
      </p>
      <p>वर्षों से चले आ रहे इस मामले पर सुप्रीम कोर्ट के निर्णय का समाज के सभी वर्गों ने सम्मान करते हुए बेहद सकारात्मक रुख दिखाया। शनिवार को अयोध्या पर आए फैसले के बाद दिल्ली से सटे गुरुग्राम, फरीदाबाद और पलवल जिलों में शांतिपूर्ण माहौल रहा। हालांकि, सुरक्षा की दृष्टि से पलवल में इंटरनेट पर रोक जरूर लगा दी गई है। वहीं गुरुग्राम और फरीदाबाद में रेलवे स्टेशन, मेट्रो स्टेशन, नेशनल हाइवे के साथ ही तमाम चौक-चौराहों पर पर पुलिस तैनात रही। सभी जगह सामान्य रूप से कामकाज होते रहे। लोग रोजमर्रा की तरह अपने काम पर लगे हैं। हालांकि, सुरक्षा व्यवस्था के चलते सरकार ने नूंह जिले में इंटरनेट सेवा को बंद कर दिया है। इससे जिले के आसपास के इलाके में भी इंटरनेट नहीं चल रहा है।</p>
      <p>
        <b>एएसआई की रिपोर्ट को सही माना</b>
      </p>
      <p>अयोध्या मामले पर फैसला सुनाते हुए चीफ जस्टिस ऑफ इंडिया रंजन गोगोई ने शनिवार को कहा कि इस बात के स्पष्ट सबूत हैं कि हिंदू मानते हैं कि भगवान राम विवादित स्थान पर पैदा हुए थे। कोर्ट ने भारतीय पुरातत्व सर्वेक्षण विभाग (एएसआई) की रिपोर्ट में कही बात को मानते हुए कहा कि बाबरी मस्जिद का निर्माण खाली जमीन पर नहीं हुआ था। विवादित जमीन के नीचे एक ढांचा था और यह इस्लामिक ढांचा नहीं था।</p>
      <p>कोर्ट ने कहा कि निर्मोही अखाड़े का दावा केवल प्रबंधन का है। सरकार ने अखाड़े की याचिका को खारिज कर दिया। उन्होंने कहा कि संवैधानिक योजना के तहत स्थापित न्यायालय को चाहिए कि वह उपासकों की आस्था और विश्वास में हस्तक्षेप करने से बचे। </p>
      <p>चीफ जस्टिस ने कहा कि धर्मनिरपेक्षता संविधान की मूल विशेषता है और अदालत को संतुलन बनाए रखना चाहिए। अदालत ने माना कि मीर बाकी द्वारा निर्मित मस्जिद बाबर के आदेश से बनी थी और मस्जिद के अंदर 1949 में मूर्तियों को रखा गया था। उन्होंने यह बात खचाखच भरे अदालत कक्ष में अयोध्या भूमि विवाद का एकमत फैसला पढ़ते हुए कही। इससे पहले चीफ जस्टिस रंजन गोगोई ने कहा था कि फैसला सर्वसम्मति से लिया जाएगा। </p>
    </article>
  </body>
</html>