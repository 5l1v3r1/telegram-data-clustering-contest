<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818008.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:24:00+00:00"/>
    <meta property="og:title" content="ظریف: راه مذاکره درباره حفظ برجام، باز است/ به مذاکرات نه نگفتیم"/>
    <meta property="og:description" content="به گزارش ایرنا، محمدجواد ظریف در خصوص گام چهارم کاهش تعهدات برجامی جمهوری اسلامی ایران در بدو ورود به ترکیه اظهار کرد: گام چهارم کاهش تعهدات هسته‌ای را برداشتیم؛ پیشتر اعلام کرده بودیم اگر اقدامات طرف‌های مقابل به نتیجه نرسد، گام های بعدی کاهش تعهدات برجامی را برمی‌داریم."/>
  </head>
  <body>
    <article>
      <h1>ظریف: راه مذاکره درباره حفظ برجام، باز است/ به مذاکرات نه نگفتیم</h1>
      <address>
        <time datetime="2019-11-09T08:24:00+00:00">09 Nov 2019, 08:24</time>
      </address>
      <p>وزیر امور خارجه جمهوری اسلامی ایران، گفت: راه مذاکره درباره حفظ برجام، باز است و ایران بر اساس نقض حقوق خود بر اساس برجام، گام چهارم کاهش تعهدات خود را برداشته است.</p>
      <p>به گزارش ایرنا، محمدجواد ظریف در خصوص گام چهارم کاهش تعهدات برجامی جمهوری اسلامی ایران در بدو ورود به ترکیه اظهار کرد: گام چهارم کاهش تعهدات هسته‌ای را برداشتیم؛ پیشتر اعلام کرده بودیم اگر اقدامات طرف‌های مقابل به نتیجه نرسد، گام های بعدی کاهش تعهدات برجامی را برمی‌داریم.</p>
      <p>وی که برای حضور در نشست بیست و چهارم شورای وزیران خارجه سازمان همکاریهای اقتصادی «اکو» در ترکیه حضور یافته، عنوان کرد: روز نخست کاهش تعهدات برجامی، توسط رییس جمهوری اعلام شد ضمن برداشتن گام های خود در چارچوب برجام و در پاسخ به موارد نقض تعهدات از سوی ایالت متحده و کاستی ها و موارد نقض اروپایی ها درباره برجام، مذاکرات را ادامه می دهیم.</p>
      <p>وزیر امور خارجه جمهوری اسلامی ایران تأکید کرد: از روز نخست، مذاکرات را شروع کردیم و به مذاکرات نه نگفتیم.</p>
      <p>ظریف تصریح کرد: با طرف هایی که مایل هستند برجام حفظ بشود، گفت وگو می کنیم؛ فرانسوی ها گفت وگوهایشان را در این باره ادمه می دهند و در را روی مذاکره و تفاهم باز می گذاریم.</p>
      <p>وی ادامه داد: فردا (شنبه) اجلاس سالانه وزارت خارجه اکو را داریم و اجلاس وزیران اکو تشکیل می شود؛ در این اجلاس درباره اصلاحات سازمان و چشم انداز ۲۰۲۵ که در تهران تصویب شد، بحث می شود و بررسی می کنیم چقدر در این زمینه پیشرفت داریم.</p>
      <p>به گفته ظریف، گفت وگو با همکاران (وزرای امور خارجه کشورهای عضو اکو) از دیگر برنامه های وی در این سفر خواهد بود.</p>
      <p>بیست و چهارمین نشست وزرای امور خارجه سازمان همکاری اقتصادی «اکو» روز شنبه ۱۸ آبان در آنتالیای ترکیه برگزار می شود. سازمان همکاری اقتصادی (Eco) سازمان اقتصادی منطقه‌ای متشکل از ۱۰ کشور است که توسط سه کشور ایران، پاکستان و ترکیه در سال ۱۳۴۳ خورشیدی تأسیس شد.</p>
    </article>
  </body>
</html>