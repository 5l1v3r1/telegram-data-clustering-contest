<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638909/%D8%A7%D8%B9%D9%84%D8%A7%D9%85-%D8%B4%D8%B1%D8%A7%DB%8C%D8%B7-%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%A7%D8%B2-%D8%A7%D9%85%D8%B1%D9%88%D8%B2"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T08:05:00+00:00"/>
    <meta property="og:title" content="اعلام شرایط ثبت نام مسکن ملی از امروز"/>
    <meta property="og:description" content="شرایط ثبت نام طرح ملی مسکن از امروز اعلام و ثبت نام اینترنتی در 10 استان از اواسط این هفته آغاز خواهد شد."/>
  </head>
  <body>
    <article>
      <h1>
        <a href="https://www.bultannews.com/fa/news/638909/%D8%A7%D8%B9%D9%84%D8%A7%D9%85-%D8%B4%D8%B1%D8%A7%DB%8C%D8%B7-%D8%AB%D8%A8%D8%AA-%D9%86%D8%A7%D9%85-%D9%85%D8%B3%DA%A9%D9%86-%D9%85%D9%84%DB%8C-%D8%A7%D8%B2-%D8%A7%D9%85%D8%B1%D9%88%D8%B2">اعلام شرایط ثبت نام مسکن ملی از امروز</a>
      </h1>
      <h2>شرایط ثبت نام طرح ملی مسکن از امروز اعلام و ثبت نام اینترنتی در 10 استان از اواسط این هفته آغاز خواهد شد.</h2>
      <address><time datetime="2019-11-09T08:05:00+00:00">09 Nov 2019, 08:05</time> by <a rel="author">بولتن نیوز | bultannews.com</a></address>
      <p>به گزارش<b> بولتن نیوز</b> به نقل از خراسان، محمود محمودزاده معاون وزیر راه و شهرسازی گفت: متقاضیان ثبت نام طرح اقدام ملی تولید و عرضه مسکن می توانند از روز شنبه با مراجعه به سایت<b> www.tem.mrud.ir</b> شروط نام نویسی را مطالعه کنند. وی افزود: روزهای شنبه، یک شنبه و دوشنبه را به مشاهده شرایط ثبت نام اختصاص داده‌ایم تا متقاضیانی که واجد شرایط هستند مدارک مورد نیاز را برای بارگذاری در سایت آماده کنند و کسی جا نماند. با توجه به محدودیت ثبت نام، زمان سه روزه برای آماده کردن مدارک را اختصاص دادیم تا متقاضیان برای ثبت نام الکترونیکی فرصت برابر داشته باشند.</p>
      <p>به گفته وی، هر سه روز یک بار فرایند ثبت نام در سه تا چهار استان آغاز می شود. <b>در اولین گام</b> در سیستان و بلوچستان، قم، خراسان شمالی و خراسان جنوبی نام نویسی شروع می‌شود.<br/>محمودزاده درباره نوع قراردادها گفت: در طرح اقدام ملی، سبد متنوعی را طراحی کردیم که پروژه های مشارکتی، بخش کوچکی از آن است. اغلب پروژه‌ها یا بر اساس واگذاری زمین رایگان ۹۹ ساله (برای گروه های کم درآمد) یا بر اساس قیمت تمام شده فروش اقساطی است. وی ادامه داد: عمده بحث روی فروش اقساطی زمین است؛ یعنی ساختمان با قیمت تمام شده با سازنده توافق می‌شود. با توجه به طول دوره ساخت که حدود دو سال ممکن است زمان ببرد، بخشی از هزینه اجرا از طریق تسهیلات تامین می‌شود و بخشی هم خود شخص باید آورده واریز کند. درخصوص قیمت زمین، حداقل دو سال تنفس می دهیم و بعد به صورت اقساطی از متقاضیان دریافت می‌کنیم که با یک رقم خیلی جزئی، مالک زمین می شوند.<br/>به گزارش تسنیم، پیشتر و در خصوص شرایط مالی طرح ملی مسکن گفته شده بود که 75 تا 100 میلیون تومان با سود 18 درصد تسهیلات به متقاضیان واجد شرایط این واحدها تعلق می گیرد و خریداران، 100 تا 160 میلیون تومان سود را در یک بازه زمانی 12 ساله پرداخت خواهند کرد. گذشته از این شرایط، متقاضیان طرح اقدام ملی باید برای دریافت وام 75 تا 100 میلیونی، 30 تا 50 میلیون تومان در بانک مسکن سپرده گذاری کنند.</p>
    </article>
  </body>
</html>