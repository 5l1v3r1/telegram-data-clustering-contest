<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/video-navijaci-nezadovoljni-luka-spregovoril-svojo-ekipo-sem-pustil-na-cedilu-247251"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T08:16:00+00:00"/>
    <meta property="og:title" content="VIDEO: Navijači nezadovoljni, Luka spregovoril: Svojo ekipo sem pustil na cedilu"/>
    <meta property="og:description" content="DALLAS – Luka Dončić je dosegel nov trojni dvojček in prišel do strelskega rekorda v severnoameriški košarkarski ligi NBA, a to vseeno ni preprečilo tretjega domačega poraza Dallasa v letoš..."/>
  </head>
  <body>
    <article>
      <h1>VIDEO: Navijači nezadovoljni, Luka spregovoril: Svojo ekipo sem pustil na cedilu</h1>
      <h2>Dončić z novim trojnim dvojčkom, Dallas pa izgubil .</h2>
      <address><time datetime="2019-11-09T08:16:00+00:00">09 Nov 2019, 08:16</time> by <a rel="author">STA, S. U.</a></address>
      <p>DALLAS – <b>Luka Dončić</b> je dosegel nov trojni dvojček in prišel do strelskega rekorda v severnoameriški košarkarski ligi NBA, a to vseeno ni preprečilo tretjega domačega poraza Dallasa v letošnji sezoni. Ekipa New York Knicks je bila boljša s 106 : 102, Dončić pa je tekmo končal z 38 točkami, temu dodal še 14 skokov in 10 podaj, vendar je izgubil kar 8 žog. To je bil sicer njegov četrti trojni dvojček v tej sezoni.</p>
      <figure>
        <iframe src="https://www.youtube.com/embed/pOPhAk4NJYc" width="640" height="360" data-service="Youtube" scrolling="no"/>
      </figure>
      <p>Dallas je imel štiriminutni strelski mrk, v zadnji minuti je sicer <b>Tim Hardaway </b>zadel dve trojki in slabe pol minute pred koncem znižal na 102:105. Dončić je imel 18 sekund pred koncem tekme z metom za tri točke priložnost izenačiti izid na 105 : 105, potem ko je <b>Taj Gibson</b> zgrešil oba prosta meta, a je z 10 metrov zadel le zadnji del obroča. Dobrih 10 sekund pred koncem pa je <b>Julius Randle</b> z prostima metoma postavil končni izid.<br/><br/>»Slabo sem se odločil. To ni bil met, ki sem si ga želel. Svojo ekipo sem pustil na cedilu. Bolje se moram odločati,« je o zgrešenem metu za izenačenje po koncu tekme dejal Dončić. Zdaj ga čakajo tri zaporedna gostovanja (v Memphisu, Bostonu in New York), prvo že v noči na nedeljo.</p>
      <figure>
        <iframe data-src="https://twitter.com/GoatWorldSport1/status/1193017183388913664" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Goran Dragić v 34 minutah 19 točk</h3>
      <p>Odlične predstave pa v letošnji sezoni nadaljuje moštvo Los Angeles Lakers. Tokrat so doma 95 : 80 premagali Miami, za katerega je <b>Goran Dragić</b> v 34 minutah dosegel 19 točk, 7 podaj in 6 skokov. Najboljši strelec Miamija je bil sicer z 22 točkami Jimmy Butler. Na drugi strani sta bila pri Lakersih, ki so izgubili le uvodno tekmo sezone, najuspešnejša Anthony Davis (26 točk in devet skokov) ter <b>LeBron James</b>, ki je 12 od svojih 25 točk dosegel v zadnji četrtini.<br/> </p>
    </article>
  </body>
</html>