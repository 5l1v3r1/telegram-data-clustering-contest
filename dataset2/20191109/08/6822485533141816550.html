<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818015.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:48:00+00:00"/>
    <meta property="og:title" content="این ایمیل مخرب را نادیده بگیرید"/>
    <meta property="og:description" content="به گزارش ایسنا، با روند روبه‌رشد اینترنت، فعالیت‌های مخرب نیز افزایش یافته و بیراه نیست اگر بگوییم در حال استفاده از اینترنت ایمن نیستیم، زیرا روزانه با خبرهای تکان‌دهنده‌ای روبه‌رو می‌شویم از اینکه چطور یک برنامه باعث نقض حریم خصوصی کاربر شده است. از طرفی شرکت‌های نرم‌افزاری بزرگ به لطف قراردادها و دسترسی‌های به‌دست‌آمده می‌توانند به‌طور ۲۴ساعته عملکرد کاربران را رصد کنند، یا دردسر هکرهایی که تلاش می‌کنند تا مهارت هکری خود را روی کاربران عادی آزمایش کنند."/>
  </head>
  <body>
    <article>
      <h1>این ایمیل مخرب را نادیده بگیرید</h1>
      <address>
        <time datetime="2019-11-09T08:48:00+00:00">09 Nov 2019, 08:48</time>
      </address>
      <p>به تازگی ایمیلی برای کاربران ارسال می‌شود و ادعای هک شدن حساب و برای بازیابی آن درخواست پول می‌کند که نباید به آن توجه کنید.</p>
      <p>به گزارش ایسنا، با روند روبه‌رشد اینترنت، فعالیت‌های مخرب نیز افزایش یافته و بیراه نیست اگر بگوییم در حال استفاده از اینترنت ایمن نیستیم، زیرا روزانه با خبرهای تکان‌دهنده‌ای روبه‌رو می‌شویم از اینکه چطور یک برنامه باعث نقض حریم خصوصی کاربر شده است. از طرفی شرکت‌های نرم‌افزاری بزرگ به لطف قراردادها و دسترسی‌های به‌دست‌آمده می‌توانند به‌طور ۲۴ساعته عملکرد کاربران را رصد کنند، یا دردسر هکرهایی که تلاش می‌کنند تا مهارت هکری خود را روی کاربران عادی آزمایش کنند.</p>
      <p>معمولاً یک هکر به دو دلیل اقدام به هک حساب کاربری یا سیستم می‌کند. با اینکه بخواهد اطلاعاتی را از حساب کاربران استخراج کند و یا اینکه قصد اخاذی از کاربرانی که حساب کاربریشان هک شده است را داشته باشد. امروزه هک یک تجارت است و فرد مهاجم با انگیزه‌های مالی به این ورطه ورود می‌کند. همان‌طور که در گزارش پلیس فتا آمده است، اخیرا ایمیلی به کاربران ارسال می‌شود که در آن عنوان شده حساب وی هک شده است و از وی درخواست مبلغ ۹۰۳ دلار در قالب بیت‌کوین برای بازیابی حساب را کرده و مدت زمان ۴۸ ساعته را به عنوان ضرب‌الاجل پرداخت هزینه پس از مشاهده این ایمیل اعلام می‌کند.</p>
      <p>البته نیازی به نگرانی برای کاربرانی که ایمیلی با متن مشابه فوق را دریافت کرده‌اند، نیست. این ایمیل تنها یک ایمیل ارسال‌شده توسط ربات بوده تا با ایجاد ترس از اینکه حساب کاربر هک شده، پول وی را به سرقت ببرد. این مثال تنها یک الگوی ساده است که در آن ایمیل به صورت عمده ارسال شده تا از افراد ناآگاه که در دام آن گرفتار می‌شوند سرقت کند؛ بنابراین فقط آن را نادیده بگیرید.</p>
      <p>از طرفی گاهی اتفاق می‌افتد که ویروس‌های رایانه‌ای در قالب ارسال ایمیل از جانب افراد ناشناس جابه‌جا شده و گاهی دارای عناوین جذابی است که کاربران را برای باز کردن آن‌ها، ترغیب می‌کند. در برخی موارد نیز درخواستی مبنی بر کلیک کردن روی لینک اینگونه ایمیل‌ها در قالب ایمیل‌های تبلیغاتی فرستاده می‌شود و گیرنده را برای باز کردن ایمیل‌ها تشویق می‌کند. به همین دلیل کارشناسان هشدار می‌دهند کاربران نباید هر ایمیلی که برایشان ارسال می‌شود را باز کنند، مخصوصاً اگر این ایمیل از فرستنده‌ی ناشناس ارسال شده باشد و اگر موضوع و متن ایمیل جذاب بود، باید با شک و تردید بیش‌تری به آن نگاه کنند.</p>
      <p>اما در مواردی که کاربران خیلی ترغیب شدند یا حتماً باید آن ایمیل را باز کنند، لازم است یک‌سری موارد را بررسی و تحت شرایط خاص آن را باز کنند. اینکه سیستم حفاظت‌شده باشد و مواردی از جمله آپدیت سیستم عامل، آپدیت مرورگر اینترنتی و داشتن آنتی‌ویروس اصلی و معتبر و ترجیحاً با کیفیت، روال‌هایی است که همه باید رعایت کنند؛ بنابراین در صورتی که باید یک ایمیل ناشناس و مشکوک را باز کنید، می‌توانید فایل ضمیمه را دانلود کرده، تا آنتی‌ویروس فایل ضمیمه را اسکن کند.</p>
    </article>
  </body>
</html>