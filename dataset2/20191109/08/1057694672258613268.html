<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2027747/foniki-enedra-kata-astinomikon-stin-oachaka-tou-mexiko.html"/>
    <meta property="og:site_name" content="News.gr"/>
    <meta property="article:published_time" content="2019-11-09T08:45:22+00:00"/>
    <meta property="og:title" content="Φονική ενέδρα κατά αστυνομικών στην Οαχάκα του Μεξικό"/>
    <meta property="og:description" content="Πέντε νεκροί και δύο τραυματίες από την επίθεση"/>
  </head>
  <body>
    <article>
      <h1>Φονική ενέδρα κατά αστυνομικών στην Οαχάκα του Μεξικό</h1>
      <address>
        <time datetime="2019-11-09T08:45:22+00:00">09 Nov 2019, 08:45</time>
      </address>
      <h3>Πέντε νεκροί και δύο τραυματίες από την επίθεση</h3>
      <p>Πέντε αστυνομικοί σκοτώθηκαν και άλλοι δύο τραυματίστηκαν όταν έπεσαν σε ενέδρα στην Πολιτεία Οαχάκα, στο νότιο <a href="https://www.news.gr/tag/mexiko"><b>Μεξικό</b></a>, ανακοίνωσαν οι τοπικές αρχές.</p>
      <p>Η επίθεση διαπράχθηκε ενώ οι αστυνομικοί έκαναν περιπολία κοντά στη Σαν Βισέντε Κοατλάν, πόλη 4.000 κατοίκων περίπου 80 χιλιόμετρα από την Οαχάκα, πρωτεύουσα της ομώνυμης Πολιτείας.</p>
      <p>«Κατόπιν ένοπλης επίθεσης, πέντε στελέχη της αστυνομίας της Πολιτείας έχασαν τη ζωή τους και δύο άλλοι τραυματίστηκαν ενώ εκτελούσαν την αποστολή τους στα όρια του Σαν Βισέντε Κοατλάν», ανέφερε η γραμματεία δημόσιας ασφάλειας σε ανακοίνωσή της.</p>
      <p>Οι δύο αστυνομικοί οι οποίοι τραυματίστηκαν εισήχθησαν σε νοσοκομείο.</p>
      <p>Ο κυβερνήτης της Πολιτείας, ο Αλεχάντρο Μουράτ, καταδίκασε την επίθεση και αξίωσε οι εισαγγελικές αρχές να διενεργήσουν διεξοδική έρευνα.</p>
      <p>Τα βίαια επεισόδια, που γενικά συνδέονται με το οργανωμένο έγκλημα, έχουν πολλαπλασιαστεί τα τελευταία χρόνια στην Οαχάκα.</p>
      <p>Πάνω από 250.000 άνθρωποι έχουν δολοφονηθεί στο Μεξικό, σύμφωνα με τα επίσημα στοιχεία, αφότου η ομοσπονδιακή κυβέρνηση εξαπέλυσε τον Δεκέμβριο του 2006 ευρείας κλίμακας επιχείρηση για την πάταξη των καρτέλ των ναρκωτικών.</p>
      <p>Ο αριθμός των ανθρωποκτονιών στο Μεξικό οδεύει να καταρρίψει νέο ιστορικό υψηλό το 2019 και η βία συνέβαλε καθοριστικά να υποχωρήσει η δημοτικότητα του προέδρου Αντρές Μανουέλ Λόπες Ομπραδόρ, η οποία έχει φθάσει στο 59,8%, στο χαμηλότερο επίπεδο της θητείας του, σύμφωνα με δημοσκόπηση της Consulta Mitofsky.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/kosmos/article/2026205/sokaristiko-vinteo-gazosan-me-150-sferes-ton-astinomiko-pou-sinelave-ton-gio-tou-el-tsapo.html"/>
        <a href="https://www.news.gr/kosmos/article/2026130/ta-mexikanika-kartel-ine-chirotera-apo-to-islamiko-kratos.html"/>
        <a href="https://www.news.gr/kosmos/article/2020853/strato-sto-mexiko-gia-polemo-kata-ton-kartel-narkotikon-theli-na-stili-o-trab.html"/>
      </related>
    </article>
  </body>
</html>