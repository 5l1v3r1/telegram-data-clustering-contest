<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/reyting-naynadiynishih-bankiv-ukrajini-shcho-chekaye-na-bankivsku-sistemu-novini-ukrajini-50052428.html"/>
    <meta property="og:site_name" content="НВ"/>
    <meta property="article:published_time" content="2019-11-09T08:00:00+00:00"/>
    <meta property="og:title" content="Привіт з майбутнього. До чого готуватися найнадійнішим банкам України"/>
    <meta property="og:description" content="Твердиня надійності української фінансової системи — банки з іноземним капіталом і державні фінустанови. Спільно вони отримали найбільший у своїй новітній історії прибуток"/>
  </head>
  <body>
    <article>
      <h1>Привіт з майбутнього. До чого готуватися найнадійнішим банкам України</h1>
      <h2>Твердиня надійності української фінансової системи — банки з іноземним капіталом і державні фінустанови. Спільно вони отримали найбільший у своїй новітній історії прибуток</h2>
      <address><time datetime="2019-11-09T08:00:00+00:00">09 Nov 2019, 08:00</time> by <a rel="author">Олександр Пасховер</a></address>
      <p>Ч орна смуга в житті українських банків стає сірою і продовжує світлішати. Замість чистих збитків на 26,5 млрд грн у 2017 році в 2018-му чистий прибуток становив 21,7 млрд грн. Хоча тепер і це досягнення здається сміховинно малим. 10 місяців цього року принесли банкірам 48,4 млрд грн чистого прибутку.</p>
      <p>«Якщо порівняти 2015-й із нинішнім, то прибуток банку збільшено приблизно у сто разів [із $11 млн до $1,1 млрд]», — підсилює враження Анна Самаріна, фіндиректорка ПриватБанку. Але ж тоді найбільший банк країни стояв біля останньої межі, за якою настає банкрутство. Саме тому й довелося рятувати його націоналізацією.</p>
      <p>І якими б крилатими не були фінансові гойдалки України, місткість ринку все ще відверто мала, а обсяг проблемних кредитів критично великий, підкреслюють фахівці. Зважаючи на це, не втрачає своєї актуальності <a href="https://nv.ua/biz/finance/top-20-samyh-nadezhnyh-bankov-ukrainy-reyting-nv-novosti-ukrainy-50052089.html">регулярний індекс Топ-20 найнадійніших банків України, який підготували аналітики інвестиційної компанії Dragon Capital</a>.</p>
      <aside>ПриватБанк із таким [проблемним] портфелем колишніх акціонерів ніхто не купить, — Анна Самаріна, фінансова директорка ПриватБанку</aside>
      <p>Отже, традиційно для останніх років найнадійнішими виглядають банки з іноземним капіталом. У відповідному рейтингу їх 15. Ще чотири банки представляють держсектор. Також тут лише один комерційний банк із українським паспортом. Це ПУМБ, і його мажоритарний акціонер — єдиний мультимільярдер України Рінат Ахметов.</p>
      <p>Диспропорцію між вітчизняними й іноземними банками легко пояснити самою системою: 55% активів усіх 76 банків країни перебувають під контролем держбанків. Така ж пропорція в депозитах.</p>
      <p>«Ситуація, коли держава контролює більшу частину банківської системи, нетипова», — визнає Андрій Пишний, голова правління Ощадбанку.</p>
      <p>Так було не завжди. І головне — так буде не завжди. До 2022 року, за урядовою стратегією, державні банки мають приватизувати, хто повністю, хто частково.</p>
      <p>«Ощадбанк, звісно, істотно просунувся на шляху комерціалізації, — визнає Самаріна. — Вони зробили неймовірний прорив. Проте у Привата є конкурентна перевага. Він найбільше пристосований до ринку».</p>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/170/original/8882b4453cb3473b2736480a1ad7730b.png?stamp=20191108163506&amp;q=85&amp;output=jpg&amp;bg=white"/>
      </figure>
      <figure>
        <img src="https://images.weserv.nl/?url=https://nv.ua/system/MediaInfographic/images/000/001/171/original/ee6e7f23a44f832e7f5058d703dc146a.png?stamp=20191108163522&amp;q=85&amp;output=jpg&amp;bg=white"/>
      </figure>
      <p>
        <b>Іноземний легіон</b>
      </p>
      <p>П 'ять років тому в бесіді з НВ тоді ще перший заступник голови правління Національного банку України (НБУ) Олександр Писарук гірко казав: «Ми — країна, де, ймовірно, найменша в Європі кількість іноземних банків».</p>
      <p>Причина цього, за його словами, — старезна судова система, тотальна корупція, застаріла експортно-сировинна модель.</p>
      <p>Що змінилося за останню п’ятирічку? Не так вже й багато. Іноземних банків дотепер мізерна кількість — 21, зокрема із двома з російським держкапіталом. За останні роки в країну зважився увійти лише один іноземець: у 2017-му китайська товарна біржа Bohai Commodity Exchange викупила за 83 млн грн фінансового ліліпута Український банк реконструкції та розвитку (УБРР), який посідає 75-у сходинку за розміром капіталу із 76 банків України. І китайська участь поки ніяк не вплинула на вагу УБРР.</p>
      <p>У своєму свіжому інтерв'ю НВ Писарук, тепер уже як голова правління найнадійнішого в Україні банку — Райффайзен Банку Аваль, із колишнім сумом у голосі зазначив: «Закон має бути законом. Він існує, щоб його дотримувалися, а не, щоб його обходили. Ми поки до цього не дійшли». Ми до цього не дійшли, але ми в дорозі, про що свідчить оздоровлення банківської системи України, додають фінансові оглядачі.</p>
      <p>Доходи банків за перші три квартали цьогоріч зросли на 28% — до 184 млрд грн. Тоді як витрати збільшилися всього на 2%, дотягнувшись до 135,6 млрд грн. Зростання доходів сталося передусім за рахунок розвитку споживчого кредитування і зростання безготівкових операцій, а банкіри у відповідний період заробили на зростанні процентного і комісійного доходів 91,8 млрд грн. Ще 14,8 млрд грн вони заробили на валютній переоцінці й торгівлі валютою. Аналогічний період торік приніс у цьому сегменті лише збитки на 2,2 млрд грн.</p>
      <aside>ПриватБанк за останній рік — безперечний лідер із прибутковості, — Анастасія Туюкова, старша аналітикиня Dragon Capital</aside>
      <p>Анастасія Туюкова, старша аналітикиня Dragon Capital, пояснює: це стало можливим завдяки зміцненню гривні на 15% від початку року, зниження процентних ставок і переоцінці державних боргових паперів. До того ж обсяг відрахувань банками в резерви скоротився з майже 20 млрд грн (дев’ять місяців 2018-го) до 8,3 млрд грн (дев’ять місяців 2019-го), що свідчить про оздоровлення ринку кредитування і, отже, скорочення до мінімуму відрахувань у резерви.</p>
      <p>Облікова ставка НБУ — базовий індикатор для оцінювання вартості грошових коштів — за пів року знизилася на 2,5%, хоча до цього вона майже два роки або зростала, або стояла.</p>
      <p>Тепер облікова ставка НБУ перебуває на рівні 15,5%. Заявлена мета Центробанку — довести її в 2020 році до 9%. Востаннє приблизно на такій глибині вона була навесні 2014-го. А через рік злетіла до рекордних 30%, паралізувавши кредитування у країні.</p>
      <p>Тепер на ринку нові часи й нові очікування. У вересні й жовтні НБУ провів своє регулярне опитування серед кредитних менеджерів 50 банків, частка яких у банківських активах сягає 99%. Три чверті респондентів прогнозують зростання ринку корпоративного та роздрібного запозичення.</p>
      <p>«Кредитні карти після націоналізації збільшилися, напевно, десь удвічі», — зазначає Самаріна, фіндиректорка ПриватБанку.</p>
      <p>Чи достатньо всього перерахованого вище, аби Україну нарешті помітили творці фінансового світу та відкрили тут свої офіси, повні зайвих грошей?</p>
      <p>«На мене регулярно, ну раз на місяць, виходять люди, які на Заході займаються питаннями проблемних боргів, — продовжує Самаріна. — Їх цікавить тема Привату». Тема ПриватБанку цікавить весь світ. І ось чому.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/468/big/accdc841e5892170b54344b4c385d9a0.png?stamp=20191108163656&amp;q=85&amp;output=jpg&amp;bg=white"/>
        <figcaption>ВИКЛИК ПРИЙНЯТО: Олександр Писарук зовсім нещодавно очолив правління лідера рейтингу надійності в Україні — Райффайзен Банку Аваль / Фото: НВ</figcaption>
      </figure>
      <p>
        <b>Приватна історія</b>
      </p>
      <p>Я кщо Топ-20 найнадійніших банків ранжувати за номінацією «найприбутковіші», то ПриватБанк, за суттю, не матиме конкуренції. У банківському секторі України він виглядає як Гулівер, який опинився у Країні ліліпутів.</p>
      <p>За даними НБУ, прибуток ПриватБанку за останні три квартали цьогоріч більш ніж удвічі перевищує прибуток усіх інших 75 українських банків разом узятих. Навіть по осі Приват проти українських банків з іноземним капіталом він демонструє розгромний рахунок: 27,4 млрд грн у першого і 12,8 млрд грн у всіх інших.</p>
      <p>Звідси й рекордна рентабельність капіталу — співвідношення чистого прибутку до власного капіталу у Привату — 101%. За цим показником найближче до нього американська дочка — Сітібанк (90%), у лідера рейтингу надійності — Райффайзен Банку Аваль — 41%.</p>
      <p>Однак лайнер на ім'я Приват тягне на дно накопичений вантаж часів, старі борги попередніх акціонерів мільярдерів Ігоря Коломойського і Геннадія Боголюбова. Це 81% проблемних непрацюючих кредитів. За суттю, як підтвердив незалежний аудит EY, — це всі позики, видані компаніям Коломойського або пов’язаним із ним особам.</p>
      <p>ПриватБанк — найбільший ризик України. Його борг перед державою, яка закрила власним ресурсом приватівську дірку великого сорому, розрісся до майже 213 млрд грн.</p>
      <p>«Банк із таким портфелем колишніх акціонерів ніхто не купить, і навіть продавати такий банк ніхто не піде», — пояснює Самаріна одну з причин гальма приватизації.</p>
      <p>Коломойський борг визнає. Але з одним застереженням: мовляв, не він винен своєму колишньому банку, а нинішній ПриватБанк винен йому. Таким чином сторони занурилися у хаос юридичних війн як в Україні, так і за кордоном. Проти націоналізації ПриватБанку подали понад 400 позовів.</p>
      <p>«Проблеми з колишніми акціонерами і невизначена позиція нинішньої влади щодо стягнення збитків із попередніх власників відсувають перспективи приватизації», — каже Туюкова із Dragon Capital.</p>
      <aside>Серед усього обсягу кредитів, виданих [Ощадбанком] малому і середньому бізнесу, а це сьогодні понад 6,5 млрд грн, 53%, — кредитування агропромислових підприємств, — Андрій Пишний, голова Ощадбанку</aside>
      <p>І ось чому. ПриватБанк, з огляду на свій розмір і політичну вагу, — більше ніж банк. У ньому змішалася макро- і мікроекономіка, зовнішня і внутрішня політика, українське та міжнародне судочинство. Гра слів та імітація боротьби.</p>
      <p>«ПриватБанк не повертатимуть колишнім власникам», — заявив президент України Володимир Зеленський під час свого виступу в Маріуполі на інвестиційному форумі RE: think. Invest in Ukraine. Ніхто від сказаного не здригнувся, не розплакався, оскільки Коломойський не претендує на банк, а хоче ухилитися від виплати свого багатомільярдного боргу та ще й отримати пристойний дохід із непристойних збитків. Навряд чи Зеленський цього не розуміє, але чомусь продовжує переконувати всіх у тому, в чому ніхто не сумнівається.</p>
      <p>«Змішані сигнали з ПриватБанком повинні припинитися, — заявив у Маріуполі віцепрезидент Європейського банку реконструкції та розвитку Ален Піллу. — Ми хочемо бачити, що Україна докладає всіх зусиль для повернення активів у розмірі $5,5 млрд, які випарувалися з банку».</p>
      <p>І ось уже в перші дні листопада The Wall Street Journal публікує матеріал, в якому повідомляє, що МВФ відкладає своє рішення щодо надання Україні фінансової допомоги, оскільки не впевнений, що український уряд доб'ється повернення боргів олігарха в бюджет країни. Втім, мова не тільки про гроші Привату, але і про всіх інших непорядних банкірів із недавнього минулого. Йдеться про $15 млрд, виведених за останнє десятиліття з понад сотні банків України.</p>
      <p>«ПриватБанк має, мабуть, найскладнішу ситуацію з приватизацією, — зауважує Туюкова. — Хоча банк за останній рік — безперечний лідер за прибутковістю».</p>
      <p>«А чи так необхідна приватизація Привату? — запитує НВ у Самаріної. — Банк зростає, розвивається, навіщо ж його продавати?»</p>
      <p>«Є таке поняття, як монополія, — відповідає вона. — Акціонер не може роздувати свій портфель безмежно, не може тримати половину або навіть третину ринку».</p>
      <p>Це справедливе зауваження насамперед стосується Привату, який генерує під 60% прибутку всієї галузі, ну а потім — і трьох інших держбанків. Вони також представлені в нинішньому рейтингу. Загальновизнаний факт: держава — поганий менеджер на вільному ринку.</p>
      <p>«Я не поділяю цієї думки, — парирує Самаріна. — Я не вважаю державу поганим керівником». Приват, можливо, якийсь виняток, але реальність свідчить про зворотне.</p>
      <p>Із 2008 року на підтримку держбанків українці витратили приблизно $9 млрд. І це не рахуючи втрат від затикання дірок ПриватБанку.</p>
      <p>Крім того, як зазначає Пишний, комерційні банки вільніші в ухваленні рішень і гнучкіші, коли від них вимагають швидкість.</p>
      <p>«Так, вони вільні у виборі інструментарію [в роботі з проблемними кредитами], — пояснює 45-річний банкір. — У нас же всі ці проблемні активи містяться всередині нашого балансу, і ми, на жаль, продовжуємо витрачати на них свої ресурси».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/469/big/42d3d328703b8c022aae08462bb34c99.png?stamp=20191108163830&amp;q=85&amp;output=jpg&amp;bg=white"/>
        <figcaption>РОЗРАХУНОК ЗАВЕРШЕНО: Анастасія Туюкова, старша аналітикиня інвесткомпанії Dragon Capital, — авторка дослідження діяльності українських банків, в основу якого і ліг рейтинг Топ-20 найнадійніших банків / Фото: НВ</figcaption>
      </figure>
      <p>
        <b>Світло в кінці тунелю</b>
      </p>
      <p>3 жовтня на своїй сторінці у Facebook Андрій Пишний, голова Ощадбанку, написав: «Вчора парламент затвердив історичне рішення. Рішення, яке, сподіваюся, стане початком нового і важливого етапу в розвитку Ощаду». Таким чином Пишний повідомив своїм підписникам і друзям, що український парламент вилучив Ощадбанк із переліку об'єктів, що не підлягають приватизації.</p>
      <p>«Цього рішення недостатньо, щоб завтра отримати пропозицію від міжнародних фінансових інституцій», — визнає Пишний, і тепер його погляд спрямований не на завтра, а післязавтра.</p>
      <p>Тому в бесіді з НВ він пояснює, що до 2020 року частку держбанку мінімум у 20% виставлять на продаж, і не пізніше 2022 року продадуть міжнародним фінансовим організаціям. Держава як мажоритарний акціонер не припинить контролювати банк, у кінцевому підсумку довівши свою частку до 51%.</p>
      <p>«Приватизація має забезпечити синергію держави і міжнародних фінансових організацій», — пояснює Пишний.</p>
      <p>Аби мати товарний вигляд і товарний зміст, Ощад входить у нові для себе ніші, наприклад, будує свою мережу інтернетбанкінгу Ощад 24/7. Тепер тут майже 4 млн користувачів. Більше їх тільки у ПриватБанку, і набагато менше у всіх інших. Також Ощадбанк усе активніше кредитує малий і середній бізнес, чого раніше за держбанками не спостерігали.</p>
      <p>«Ось цікава інформація, — розповідає Пишний. — Серед усього обсягу кредитів, виданих малому і середньому бізнесу, а це сьогодні понад 6,5 млрд грн, 53% — кредитування агропромислових підприємств».</p>
      <p>Сільськогосподарський сектор стає найпотужнішим потенціалом для всіх банкірів. Це з’ясував портал Бізнес НВ, провівши опитування фінсектора. Оскільки внаслідок запуску ринку землі, який відбудеться у жовтні 2020 року, і дрібні фермери, і великі агрокомпанії неодмінно зіткнуться з дефіцитом як обігових коштів, так і коштів для придбання ріллі.</p>
      <p>У цьому ж опитуванні директор департаменту корпоративного банкінгу Укргазбанку Олександр Існюк ділиться своїми розрахунками. Отже, якщо 1 га землі коштуватиме не менше $2 тис., то за 10 тис. га вже заплатять $20 млн.</p>
      <p>«Як мінімум спершу вистачить усім», — бадьорить сам себе банкір.</p>
      <p>До речі, Укргазбанку, ще одній держустанові країни, найяскравіше світить перспектива незабаром бути приватизованим і капіталізованим. І хоч серед держбанків він найменший, зате і найчистіший від проблемних позик. У його портфелі всього 20% таких кредитів. В українській дійсності це все одно що стерильність.</p>
      <p>«Ми зацікавлені в його приватизації, щоб розвивати зелене фінансування, для зменшення викидів у навколишнє середовище і програм енергоефективності», — каже Джеорджина Бейкер, віцепрезидентка Міжнародної фінансової корпорації (IFC).</p>
      <p>Факт взаємних симпатій іноземного інвестора та найменшого держбанку з нинішнього Топ-20 підтверджує і Туюкова. Вона каже, що Укргазбанк стоїть першим у черзі за закордонними інвестиціями.</p>
      <p>«Нещодавно представники IFC підтвердили, що робота ведеться, — розповідає вона. — У Мінфіні раніше казали, що вже до кінця 2019 року в Укргазбанку з’явиться новий акціонер».</p>
      <p>Аби отримати підтвердження цих слів, достатньо почекати кілька місяців. Але НБУ чекати не хоче, він хоче знати, як складеться найближчий рік для галузі, і тому провів опитування серед керівників 690 підприємств із 22 регіонів країни щодо їхніх ділових планів на найближчий рік.</p>
      <p>Результат опитування такий: третина компаній очікують, що національна валюта не девальвує далі 27 грн/$1, і це їх заспокоює. 39 зі 100 прогнозують зростання свого виробництва, і тільки 10 зі 100 знають напевно, що буде тільки гірше. 29 із цієї ж сотні планують збільшити інвестиції у виробництво, а 43 — взяти кредит у банку.</p>
      <p>У НБУ вважають таку картину цілком позитивною: якщо навіть третина цих оптимістів реалізують хоча б чверть своїх планів, банківський сектор продовжить встановлювати нові рекорди українського капіталізму.</p>
      <p>Першою ознакою того, що все вдається, має стати зростання іноземних інвестицій, до того ж саме у фінансовий сектор України.</p>
      <p>«Напевно, основна проблема, що стримуватиме прихід іноземних інвесторів, — недосконала система верховенства права, — підбиває підсумок Туюкова. — Економічне зростання на тлі стабільної політичної ситуації, безумовно, приверне інвесторів у банківську систему».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/470/big/e2f94b790e34155127442f7589af422e.png?stamp=20191108163951&amp;q=85&amp;output=jpg&amp;bg=white"/>
        <figcaption>ДЕРЖАВНА ПОЗИЦІЯ: Андрій Пишний, голова правління найстарішого гравця галузі Ощадбанку, готує його до майбутньої приватизації / Фото: НВ</figcaption>
      </figure>
    </article>
  </body>
</html>