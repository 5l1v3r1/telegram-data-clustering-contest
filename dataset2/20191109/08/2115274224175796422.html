<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/arcelormittal_conte_ilva-6516552/news/2019-11-09/"/>
    <meta property="og:site_name" content="Agi"/>
    <meta property="article:published_time" content="2019-11-09T08:26:00+00:00"/>
    <meta property="og:title" content="Nuovo incontro lunedì tra ArcelorMittal e Conte"/>
    <meta property="og:description" content="Lo hanno confermato fonti industriali ad Agi. &quot;Sul tavolo è stato messo di tutto, ma il passo indietro è già fatto e appare difficilmente reversibile&quot;"/>
  </head>
  <body>
    <article>
      <h1>Nuovo incontro lunedì tra ArcelorMittal e Conte</h1>
      <h2>Lo hanno confermato fonti industriali ad Agi. "Sul tavolo è stato messo di tutto, ma il passo indietro è già fatto e appare difficilmente reversibile"</h2>
      <address><time datetime="2019-11-09T08:26:00+00:00">09 Nov 2019, 08:26</time> by <a rel="author">AGI - Agenzia Giornalistica Italia</a></address>
      <p>Fonti industriali, che hanno partecipato all'incontro di venerdì sera in Prefettura a Taranto col presidente del Consiglio Giuseppe Conte, confermano ad AGI l'<b>incontro</b> che il <b>premier</b> avrà <b>lunedì</b> prossimo a Roma con i <b>Mittal</b>, a capo dell'omonima multinazionale dell'acciaio che controlla l'ex <b>Ilva</b> di Taranto, Genova, Novi Ligure e altri siti italiani.</p>
      <p>"Sì, ci ha detto del nuovo incontro di lunedì e peraltro la richiesta di rivedersi, per continuare a discutere, l'ha avanzata lo stesso presidente del Consiglio" spiegano le suddette fonti che pero' ribadiscono che il premier è anche dubbioso che Mittal accetti poi lo schema negoziale che gli proporrà il Governo. "Lo schema non ci è stato rivelato" dicono le stesse fonti ad Agi, che pero' rammentano come nel vertice di giovedì sera a Palazzo Chigi il premier abbia detto che ad ArcelorMittal "sul tavolo è stato messo di tutto, ma il passo indietro è già fatto e appare difficilmente reversibile".</p>
      <p>Le stesse fonti industriali giudicano poi "positivo" il fatto che Conte, nelle sue ore a Taranto, "abbia parlato con tutti, dai cittadini che vogliono la chiusura della fabbrica ai lavoratori con i delegati sindacali per finire alle associazioni e ai sindaci dei comuni del territorio. La capacità di ascolto, l'attenzione al dialogo, sono indubbiamente fondamentali, pero' - osservano - poi deve anche essere seguita da una proposta di merito, dalla soluzione dei problemi che ci sono e sono di grandissima rilevanza". </p>
    </article>
  </body>
</html>