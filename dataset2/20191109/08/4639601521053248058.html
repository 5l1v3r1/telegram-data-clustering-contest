<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/society/dikastes-eisaggeleis-kataggeloun-paremvasi-apo-en-energeia-vouleyti-sti-dikaiosyni/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T08:40:11+00:00"/>
    <meta property="og:title" content="Δικαστές-Εισαγγελείς καταγγέλουν παρέμβαση από εν ενεργεία βουλευτή στη Δικαιοσύνη"/>
    <meta property="og:description" content="Τι αναφέρει η Ένωση Δικαστών και Εισαγγελέων"/>
  </head>
  <body>
    <article>
      <h1>Δικαστές-Εισαγγελείς καταγγέλουν παρέμβαση από εν ενεργεία βουλευτή στη Δικαιοσύνη</h1>
      <h2>Τι αναφέρει η Ένωση Δικαστών και Εισαγγελέων</h2>
      <address><time datetime="2019-11-09T08:40:11+00:00">09 Nov 2019, 08:40</time> by <a rel="author">Μουστάκα Μίνα</a></address>
      <p>Παρέμβαση από εν ενεργεία βουλευτή της Νέας Δημοκρατίας σε εκκρεμή δικαστική υπόθεση καταγγέλλει με επίσημη ανακοίνωσή της η <a href="https://www.tovima.gr/tag/enosi-dikaston-kai-eisaggeleon/">Ένωση Δικαστών και Εισαγγελέων</a>.</p>
      <p>Σύμφωνα με την ανακοίνωση ο βουλευτής της Ν.Δ Μάριος Σαλμάς είναι το πολιτικό πρόσωπο που επικοινώνησε με τον πρόεδρο δικαστικού συμβουλίου του Πρωτοδικείου Αθηνών ζητώντας του την επίσπευση σε εκκρεμή δική του υπόθεση.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>Η επίμαχη κλήση έγινε στο υπηρεσιακό τηλέφωνο του προέδρου του τμήματος Χ. Σεβαστίδη εν ώρα διάσκεψης, και φέρεται ο βουλευτής να μίλησε σε έντονο ύφος, ενώ ανάλογη επικοινωνία,όπως καταγγέλλεται, είχε ο ίδιος βουλευτής και με εισαγγελικό λειτουργό,ο οποίος δεν κατονομάζεται.</p>
      <p>Για το θεσμικό αυτό ζήτημα που ανέκυψε και άπτεται της ανεξαρτησίας της Δικαιοσύνης έχουν ενημερωθεί ο πρόεδρος τοτ Αρείου Πάγου Ιωσήφ Τσαλαγανίδης και ο εισαγγελέας του Ανώτατου Δικαστηρίου Βασίλης Πλιώτας.</p>
      <p>Συγκεκριμένα ολόκληρη η ανακοίνωση της Ένωσης Δικαστών και Εισαγγελέων έχει:</p>
      <p>«Καταγγέλθηκε από τον Εκπρόσωπο Τύπου της Ένωσής μας, κ. Χαράλαμπο Σεβαστίδη, Πρόεδρο του ΣΤ’ τμήματος Βουλευμάτων στο Πρωτοδικείο Αθηνών, ότι ο βουλευτής της Νέας Δημοκρατίας, Μάριος Σαλμάς, χθες και ώρα 10.30’π.μ. με τηλεφωνική παρέμβασή του στο υπηρεσιακό τηλέφωνο κατά την ώρα της διάσκεψης του Τμήματος, ζήτησε από τον συνάδελφο, την επίσπευση εκκρεμούς δικαστικής υπόθεσης που τον αφορά.</p>
      <p>Όταν ο Πρόεδρος του Τμήματος τον ενημέρωσε ότι δεν επιτρέπεται οποιαδήποτε συζήτηση σχετικά με τον χειρισμό εκκρεμών υποθέσεων, τότε ο βουλευτής απάντησε σε έντονο ύφος. Όμοια παρέμβαση έγινε από τον βουλευτή και σε Εισαγγελέα. Ο Πρόεδρος του ΣΤ’ τμήματος Βουλευμάτων κοινοποίησε εγγράφως την ίδια ημέρα το συμβάν τόσο στον Πρόεδρο όσο και στον Εισαγγελέα του Αρείου Πάγου.</p>
      <p>Θα πρέπει να γίνει απολύτως σαφές ότι παρεμβάσεις σε δικαστικούς λειτουργούς πέρα από παράνομες είναι και ατελέσφορες. Ο δηλωμένος από πολιτικά πρόσωπα σεβασμός στην ανεξαρτησία της Δικαιοσύνης μοιάζει πολλές φορές κοινότυπος και υποκριτικός, όταν οι πράξεις τους και οι ενέργειές τους απέχουν πολύ από τις διακηρύξεις τους. Η Ένωση προτρέπει κάθε Δικαστή και Εισαγγελέα να καταγγέλλει άμεσα τέτοιες συμπεριφορές που προσβάλουν την Δημοκρατία, την Συνταγματική διάκριση των εξουσιών και τον θεσμό που υπηρετούμε».</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>