<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/impichment-trampa-klyuchoviy-radnik-prezidenta-ne-z-yavivsya-dlya-nadannya-svidchen-novini-svitu-50052551.html"/>
    <meta property="og:site_name" content="НВ"/>
    <meta property="article:published_time" content="2019-11-09T08:27:00+00:00"/>
    <meta property="og:title" content="Імпічмент Трампа: Ключовий радник президента не з’явився для надання свідчень"/>
    <meta property="og:description" content="В.о. керівника апарату Білого дому і провідний радник президента США Дональда Трампа — Мік Малвейні — не з’явився в п’ятницю, 8 листопада, для надання свідчень в рамках розслідування про імпічмент."/>
  </head>
  <body>
    <article>
      <h1>Імпічмент Трампа: Ключовий радник президента не з’явився для надання свідчень</h1>
      <h2>В.о. керівника апарату Білого дому і провідний радник президента США Дональда Трампа — Мік Малвейні — не з’явився в п’ятницю, 8 листопада, для надання свідчень в рамках розслідування про імпічмент.</h2>
      <address>
        <time datetime="2019-11-09T08:27:00+00:00">09 Nov 2019, 08:27</time>
      </address>
      <p>Як пише <a href="https://www.dw.com/ru/%D0%B3%D0%BB%D0%B0%D0%B2%D0%BD%D1%8B%D0%B9-%D1%81%D0%BE%D0%B2%D0%B5%D1%82%D0%BD%D0%B8%D0%BA-%D1%82%D1%80%D0%B0%D0%BC%D0%BF%D0%B0-%D0%BD%D0%B5-%D1%8F%D0%B2%D0%B8%D0%BB%D1%81%D1%8F-%D0%B4%D0%BB%D1%8F-%D0%BF%D0%BE%D0%BA%D0%B0%D0%B7%D0%B0%D0%BD%D0%B8%D0%B9-%D0%BF%D0%BE-%D1%83%D0%BA%D1%80%D0%B0%D0%B8%D0%BD%D0%B0%D0%B3%D0%B5%D0%B9%D1%82%D1%83/a-51178007?maca=rus-rss-ru-news-4383-xml-mrss">DW</a>, Малвейні відмовився дати свідчення перед комітетами Палати представників з закордонних справ, з нагляду та урядової реформи, а також перед cпецкомітетом з розвідки.</p>
      <p>«Сьогодні вранці, за хвилину до запланованої сесії, сторонній юридичний консультант Малвейні поінформував нас, що, за розпорядженням Білого дому, його клієнт не виконуватиме умови офіційної повістки», — зазначив представник розслідування з питання про імпічмент Трампу.</p>
      <p>За його словами, адвокат також звернув увагу на «абсолютну недоторканність», якою нібито користується Малвейні в ролі старшого радника Трампа і глави Адміністративно-бюджетного управління при адміністрації американського президента.</p>
      <p>Слухання на Капітолійському пагорбі повинні були проходити в закритому режимі. Повістка Малвейні була надіслана увечері 7 листопада після відповідного запиту слідчих.</p>
      <p>Сам Трамп стверджував, що не має нічого проти того, щоб його радник дав свідчення. «Думаю, це пішло б на користь», — заявив президент журналістам.</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Вона <a href="https://nv.ua/ukr/world/countries/impichment-trampa-rozsekrechena-skarga-rozvidki-50044821.html">була розсекречена після публікації Білим домом стенограми цієї бесіди.</a></p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Після скандалу навколо телефонної розмови спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа за ймовірний тиск на президента України.</p>
    </article>
  </body>
</html>