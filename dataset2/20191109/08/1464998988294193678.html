<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/babari-masjid-ayodhya-case-kerala-muslim-leaders-response"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-09T08:51:00+00:00"/>
    <meta property="og:title" content="വിധിയെ സംയമനത്തോടെ സ്വീകരിക്കണം: സമാധാനത്തിന് ആഹ്വാനം ചെയ്‌ത് കേരളത്തിലെ മുസ്‌ലിം നേതാക്കള്‍"/>
    <meta property="og:description" content="കോഴിക്കോട്: ബാബരി മസ്‌ജിദ്‌ - അയോധ്യ കേസില്‍ സുപ്രീംകോടതി ഇന്ന് വിധി പറയുന്ന സാഹചര്യത്തില്‍ സമാധാനത്തിന് ആഹ്വാനം ചെയ്ത് കേരളത്തിലെ മുസ്‌ലിം നേതാക്കള്‍. സമാധാനവും സൗഹാര്‍ദവും നിലനിര്‍ത്താന്‍ എല്ലാവരും പ്രതിജ്ഞാബദ്ധമായിരിക്കണമെന്ന് വിവിധ മുസ്‌ലിം സംഘടനാ..."/>
  </head>
  <body>
    <article>
      <h1>വിധിയെ സംയമനത്തോടെ സ്വീകരിക്കണം: സമാധാനത്തിന് ആഹ്വാനം ചെയ്‌ത് കേരളത്തിലെ മുസ്‌ലിം നേതാക്കള്‍</h1>
      <address><time datetime="2019-11-09T08:51:00+00:00">09 Nov 2019, 08:51</time> by <a rel="author" href="http://anweshanam.com/author/Muhammed" target="_blank">Muhammed Salavudheen</a></address>
      <p>കോഴിക്കോട്: ബാബരി മസ്‌ജിദ്‌ - അയോധ്യ കേസില്‍ സുപ്രീംകോടതി ഇന്ന് വിധി പറയുന്ന സാഹചര്യത്തില്‍ സമാധാനത്തിന് ആഹ്വാനം ചെയ്ത് കേരളത്തിലെ മുസ്‌ലിം നേതാക്കള്‍. സമാധാനവും സൗഹാര്‍ദവും നിലനിര്‍ത്താന്‍ എല്ലാവരും പ്രതിജ്ഞാബദ്ധമായിരിക്കണമെന്ന് വിവിധ മുസ്‌ലിം സംഘടനാ നേതാക്കൾ സംയുക്ത പ്രസ്താവനയിൽ പറഞ്ഞു.</p>
      <p>പാണക്കാട് സയ്യിദ് ഹൈദരലി ശിഹാബ് തങ്ങള്‍, പ്രൊഫ.കെ ആലിക്കുട്ടി മുസ്ലിയാര്‍, കാന്തപുരം എ.പി അബൂബക്കര്‍ മുസ്ലിയാര്‍, ടി പി അബ്ദുള്ളക്കോയ മദനി, എം ഐ അബ്ദുല്‍അസീസ്, കുഞ്ഞിമുഹമ്മദ് മദനി പറപ്പൂര്‍, ഡോ.ഇ.കെ അഹമ്മദ്കുട്ടി, എ നജീബ് മൗലവി, തൊടിയൂര്‍ മുഹമ്മദ് കുഞ്ഞി മൗലവി, അബുല്‍ഹൈര്‍ മൗലവി, ഡോ.പി.എ ഫസല്‍ഗഫൂര്‍, സി പി കുഞ്ഞിമുഹമ്മദ് തുടങ്ങിയ  സംഘടനാ നേതാക്കളാണ് സമുദായത്തിനോട് സംയമനം  പാലിക്കണമെന്ന് അഭ്യര്‍ത്ഥിച്ച് രംഗത്തെത്തിയത്.</p>
      <p>രാജ്യത്തെ പരമോന്നത നീതിപീഠം ഇക്കാര്യത്തില്‍ കൈക്കൊള്ളുന്ന തീരുമാനം എന്തായാലും വിധിയെ സംയമനത്തോടെ സ്വീകരിക്കണമെന്നും. രാജ്യത്ത് ധ്രുവീകരണവും ശത്രുതയും സൃഷ്ടിക്കാനാഗ്രഹിക്കുന്നവര്‍ക്ക് ശക്തി പകരുന്ന ശ്രമങ്ങളില്‍ നിന്ന് എല്ലാവരും വിട്ടു നില്‍ക്കണമെന്നും നേതാക്കള്‍ അഭ്യര്‍ത്ഥിച്ചു . </p>
      <p>വിധിയുടെ പേരില്‍ നാടിന്‍റെ സമാധാനത്തിനും സൗഹാര്‍ദത്തിനും ഭംഗം വരാതിരിക്കാന്‍ എല്ലാവരും ജാഗ്രത പാലിക്കണം. ജനാധിപത്യവും മനുഷ്യാവകാശവും സമാധാനവും സംരക്ഷിക്കാനും നീതിയുടെയും സത്യത്തിന്റെയും പക്ഷത്ത് നിലകൊള്ളാനും ഭരണകൂടം സന്നദ്ധമാവുമെന്ന് പ്രതീക്ഷിക്കുന്നതായും മുസ്‌ലിം നേതാക്കള്‍ സംയുക്ത പ്രസ്താവനയില്‍ പറഞ്ഞു.</p>
    </article>
  </body>
</html>