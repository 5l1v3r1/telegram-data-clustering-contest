<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545692.html/%D9%85%D8%A8%D8%AA%DA%A9%D8%B1-%D9%88-%D9%85%D8%AA%D9%88%D9%84%DB%8C-%D8%AD%D9%81%D8%B1-%DA%86%D8%A7%D9%87-%D9%87%D8%A7%DB%8C-%D8%BA%DB%8C%D8%B1%D9%85%D8%AC%D8%A7%D8%B2--%D9%88%D8%B2%D8%A7%D8%B1%D8%AA-%D9%86%DB%8C%D8%B1%D9%88-%D9%88-%D8%B4%D8%B1%DA%A9%D8%AA-%D8%A2%D8%A8-%D9%85%D9%86%D8%B7%D9%82%D9%87-%D8%A7%DB%8C-%D8%A7%D8%B3%D8%AA--%D8%A8%D8%AD%D8%B1%D8%A7%D9%86-%D8%A2%D8%A8-%D8%A7%D8%B3%D8%AA%D8%A7%D9%86-%DA%A9%D8%B1%D9%85%D8%A7%D9%86-%D8%AD%D8%A7%D8%B5%D9%84-%D8%B9%D9%85%D9%84%DA%A9%D8%B1%D8%AF-%D8%AA%D9%85%D8%A7%D9%85-%D9%85%D8%B3%D8%A6%D9%88%D9%84%D8%A7%D9%86-%D9%85%D8%B1%D8%AA%D8%A8%D8%B7-%D8%A8%D8%A7-%D8%A7%DB%8C%D9%86-%D8%A7%D9%85%D8%B1-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T08:12:00+00:00"/>
    <meta property="og:title" content="مبتکر و متولی حفر چاه‌های غیرمجاز، وزارت نیرو و شرکت آب منطقه‌ای است/ بحران آب استان کرمان حاصل عملکرد تمام مسئولان مرتبط با این امر است"/>
    <meta property="og:description" content="کارشناس مسائل آب استان کرمان  گفت: مبتکر و متولی حفر چاه غیرمجاز شرکت آب منطقه‌ای و وزرات نیرو  است؛ تمامی شرکت‌های حفاری که باید دستگاه بگیرند با وزارت نیرو باید هماهنگ باشند به این معنی که دستگاه حفاری با هماهنگی وزارت نیرو به آنان داده می‌شود."/>
  </head>
  <body>
    <article>
      <h1>مبتکر و متولی حفر چاه‌های غیرمجاز، وزارت نیرو و شرکت آب منطقه‌ای است/ بحران آب استان کرمان حاصل عملکرد تمام مسئولان مرتبط با این امر است</h1>
      <h2>کارشناس مسائل آب استان کرمان:</h2>
      <address>
        <time datetime="2019-11-09T08:12:00+00:00">09 Nov 2019, 08:12</time>
      </address>
      <p>کارشناس مسائل آب استان کرمان گفت: مبتکر و متولی حفر چاه غیرمجاز شرکت آب منطقه‌ای و وزرات نیرو است؛ تمامی شرکت‌های حفاری که باید دستگاه بگیرند با وزارت نیرو باید هماهنگ باشند به این معنی که دستگاه حفاری با هماهنگی وزارت نیرو به آنان داده می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسن اشرف گنجویی در گفتگو با <a href="http://armanekerman.ir/">راه آرمان</a>؛ با بیان اینکه آنچه که در زمینه مسائل آب استان کرمان در اذهان جا افتاده است این است که کرمان یک استان خشک است، گفت: تصویری که در زمینه مسائل آب نسبت به استان کرمان وجود دارد فوق العاده منفی است.</p>
      <p>
        <b>متولیان امور آب استان به بحران آن دامن زده اند</b>
      </p>
      <p>وی ادامه داد: به این معنا که کسانی که متولی مسئله آب استان بوده اند به جای آنکه به دنبال چاره در زمینه حل این مشکل برآیند و جو روانی ایجاد شده را جمع کنند به این مسئله دامن زده اند.</p>
      <p>این کارشناس مسائل آب بیان کردند: مسئولان یک روز عنوان کردند که به منظور رفع مشکل آب در استان می خواهند ابرها را بارور کنند تا به دنبال آن باران آید و مشکل آب برای همیشه حل شود و این استان با استان های شمالی کشور رقابت کند.</p>
      <p>اشرف گنجویی افزود: زمانی که این طرح با شکست مواجه شد؛ استفاده از آب های ژرف را مطرح کردند و اینگونه بیان کردند که با استفاده از آب هایی زیر پوسته زمین که از استان کرمان و سیستان و بلوچستان عبور می کند به آب دسترسی پیدا خواهند کرد.</p>
      <p>وی با اشاره به اینکه مسئولان بار دیگر در استان کویری استفاده از آبیاری تحت فشار را مطرح کردند، تصریح کرد: در این زمینه کار به جایی رسید که 85 درصد یارانه دولتی به این امر تخصیص دادند تا کشاورزان را این گونه به آبیاری تحت فشار ترغیب کنند؛ اما این طرح هم با مشکلاتی مواجه شد.</p>
      <p>
        <b>با وجود 11 هزار حلقه چاه غیر مجاز در استان باید فاتحه آب های زیر زمینی را خواند</b>
      </p>
      <p>این کارشناس مسائل آب گفت: از سوی دیگر برخی عنوان کردند که قنات ها در استان کرمان دیگر کارایی ندارند و آنچنان قنوات را که ثمره نیاکان و هزاران سال قبل بودند در اذهان تخریب کردند و گفتند که بهتر است به جای قنات چاه زده شود و در جهت خرابکاری کاری کردند کارستان.</p>
      <p>اشرف گنجویی با تأکید بر اینکه تمام پیشنهادات اعم از بارور کردن ابرها، استفاده از آب های ژرف، آبیاری تحت فشار و استفاده از چاه ها به جای قنوات به منظور سرپوش گذاشتن بر حفر چاه های مجاز و غیر مجاز بوده است، تصریح کرد: به این معنا که حفر چاه های مجاز و غیر مجاز را کوچک کنند تا مردم این مسئله را نببینند و یا صاحب نظران و افرادی که در مسئله تأمین آب کرمان نقش دارند و موضوع را بررسی می کنند، از این خط خارج شوند.</p>
      <p>وی با اشاره به اینکه آنچنان چاه زنی در استان توسعه پیدا کرده است به گونه ای که هم اکنون بنا به گفته مسئولان امر 11 هزار حلقه چاه غیر مجاز در استان کرمان وجود دارد، اظهار کرد: معتقدم چنانچه این تعداد چاه غیر مجاز در سطح استان وجود داشته باشد فاتحه آب های زیر زمینی باید خوانده شود.</p>
      <p>این کارشناس مسائل آب ادامه داد: در این راستا هیچ گونه تمهدیدات و راهکاری اجرایی ارائه نشده است و فقط شاهد هستیم که راهکارهای انحرافی همچون آب های ژرف، بارور کردن ابرها و ... را در اذهان جا می اندازند و این در حالی است که اصل موضوع به غارت می رود.</p>
      <p>
        <b>مبتکر و متولی حفر چاه های غیر مجاز وزارت نیرو و شرکت آب منطقه ای است</b>
      </p>
      <p>اشرف گنجویی ابراز کرد: چنانچه تمامی پارامترهای یاد شده را کنار یکدیگر قرار دهیم؛ قانون توزیع عادلانه آب و مجلس شورای اسلامی تمام این مسائل را ارزیابی و برای آنها متولی معین کرده است که از جمله آنها می توان به وزارت نیرو و شرکت سهامی آب منطقه ای استان کرمان اشاره داشت.</p>
      <p>وی با تأکید بر اینکه دو نهاد یاد شده مشوق و ترغیب کننده در جهت حفر و توسعه چاه های مجاز و غیر مجاز هستند، عنوان کرد: مبتکر و متولی حفر چاه غیر مجاز شرکت آب منطقه ای و وزرات نیرو  است؛ تمامی شرکت های حفاری که باید دستگاه بگیرند با وزارت نیرو باید هماهنگ باشند به این معنی که دستگاه حفاری با هماهنگی وزارت نیرو به آنان داده می شود.</p>
      <p>این کارشناس مسائل آب افزود: دستگاه های شرکت های حفاری هر جا که بخواهند فعالیت کنند، باید با مجوز وزارت نیرو این کار صورت گیرد و می توان گفت حفر 11 هزار چاه غیر مجاز با هماهنگی وزارت نیرو انجام شده است.</p>
      <p>اشرف گنجویی تأکید کرد: زمانی که دکل حفاری در نقطه ای اسکان داده می شود، این دکل کیلومترها اطراف خود را با خبر می کند که قرار است در این محل چاه زده شود ؛ آیا گوش های شرکت سهامی آب منطقه ای نا شنوا است و یا اطلاعات به آنها نمی رسد که چاه غیر مجاز زده شده است؛ معتقدم تمام چاه های غیر مجاز در استان کرمان با هماهنگی شرکت آب منطقه ای احداث شده است.</p>
      <p>
        <b>بحران آب استان کرمان؛ حاصل عملکرد تمام مسئولان مرتبط با این امر است/ مدیر مدبر در کرمان نداریم</b>
      </p>
      <p>وی اظهار کرد: در سفری به تهران با اسناد و مدارک به وزارت خانه نیرو مراجعه کردم؛ در آنجا به من گفتند که مطالبتان را با اندیشکده های وزارت خانه در میان بگذارید با مراجعه به یکی از اندیشکده های وزارت نیرو به من عنوان کردند مگر در ادارات و دوائر دولتی دیگر دزدی و غارت نیست که به وزارت نیرو پیله کرده ای و من مأیوس به کرمان بازگشتم.</p>
      <p>این کارشناس مسائل آب تصریح کرد: چنانچه آب سفره های زیر زمینی تمام شده است و امروز آثاری از آب سفره های زیر زمینی وجود ندارد؛ مبشر، مبلغ و مجری این حرکت ها وزارت نیرو بوده است؛ به این معنی که این امر از تهران حمایت و در کرمان هم هماهنگی شده است.</p>
      <p>اشرف گنجویی با بیان اینکه بحران آب زائیده عملکرد تمامی مسئولانی است که امور آب استان را به طور مستقیم و غیر مستقیم به عهده دارند، گفت: بحران آب از چند زاویه قابل بررسی است؛ اینکه چاه کوره ای زده می شود برای مصرف دو متر مکعب در شبانه روز اما از آن بهره برداری کشاورزی می کنند؛ این مسئله مشکلاتی آب را به وجود می آورد.</p>
      <p>وی عدم مطالعه و برنامه ریزی در جهت مهار آب های سطحی از جمله دیگر مسائل مرتبط با بحران آب دانست و افزود: استان کرمان مشکل آب ندارد و ما مدیر مدبر نداریم.</p>
      <p>
        <b>اساسی ترین پارامتر بحران آب استان؛ حفر چاه غیر مجاز است</b>
      </p>
      <p>این کارشناس مسائل آب حفر چاه های غیر مجاز را اساسی ترین پارامتر ایجاد بحران استان نام برد و اظهار کرد: در ایجاد بحران آب در استان کرمان وزرات نیرو صد در صد پایه و اساس است.</p>
      <p>اشرف گنجویی با اشاره به اینکه 2 هزار رشته قنات در سطح استان وجود دارد، عنوان کرد: تمامی این قنوات متأثر از عملکرد 400 سال گذشته بوده است؛ این در حالی است امروزه وراث تشویق شده اند که به جای قنات چاه بزنند و در این راستا ممکن است قنات را خراب کنند که وانمود کنند که قنات قابلیت آب دهی ندارد.</p>
      <p>وی با بیان اینکه پراکندگی قنات ها در جنوب استان بیشتر است، عنوان کرد: یک قنات در جنوب به درستی آباد نشده است تا کشاورز آب برای فعالیت کشاورزی خود داشته باشد و بتوانند همانند گذشته به بهترین وجه کشت و کار کند.</p>
      <p>این کارشناس مسائل آب بیان کرد: اساسی ترین پارامتری که در سطح استان به آن اهمیت داده نشده است و در جهت تخریب آن گام برداشته شده است قنات ها هستند و باید بهاء دادن به قنوات در صدر قرار گیرد.</p>
      <p>
        <b>مطالعات وزارت نیرو در زمینه استان کرمان منفی است</b>
      </p>
      <p>اشرف گنجویی تصریح کرد: وزارت نیرو علی رغم همه گسترگی که دارد اما مطالعاتش در زمینه استان کرمان صفر و به عبارتی منفی است و چنانچه بند انحرافی ایجاد کرده است موجب خرابکاری شده است که این مسئله نیز موجب شرمندگی وزارت نیرو است.</p>
      <p>وی در پایان خاطر نشان کرد: بنیان کار خراب است و تا بنیان و مدیریت را اصلاح نکنیم هیچ کاری صورت نخواهد گرفت.</p>
      <p>انتهای پیام/</p>
    </article>
  </body>
</html>