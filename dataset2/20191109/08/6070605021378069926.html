<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/incendis-australia-dos-morts-desapareguts-precedents_0_2340966057.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T08:48:25+00:00"/>
    <meta property="og:title" content="Dos morts i cinc desapareguts en uns incendis sense precedents a Austràlia"/>
    <meta property="og:description" content="Hi ha almenys trenta ferits i centenars de persones han hagut de ser evacuades a la costa est"/>
  </head>
  <body>
    <article>
      <h1>Dos morts i cinc desapareguts en uns incendis sense precedents a Austràlia</h1>
      <h2>Hi ha almenys trenta ferits i centenars de persones han hagut de ser evacuades a la costa est</h2>
      <address>
        <time datetime="2019-11-09T08:48:25+00:00">09 Nov 2019, 08:48</time>
      </address>
      <p>Almenys dues persones han mort i cinc més continuen desaparegudes <a href="https://www.ara.cat/internacional/focs-forestals-assolen-costa-australiana_0_2340366070.html">en els incendis sense precedents que assolen la costa est d'Austràlia</a>, segons fonts policials consultades per l'agència Efe. En les últimes hores centenars de persones han hagut de ser evacuades pels 77 focs que hi ha actius a la zona oriental del país i que han castigat també la flora i la fauna d'aquesta àrea, amb 575.000 hectàrees de terreny calcinades. Els focs, que s'estenen per una amplia àrea forestal, afecten especialment la ciutat costanera de Port Macquarie, a uns 400 quilòmetres al nord de Sydney.</p>
      <figure>
        <img src="https://www.ara.cat/2019/11/08/internacional/flames-residencial-Harrington-nord-est-Sidney_2340376138_67226874_117x66.jpg"/>
      </figure>
      <p>
        <a href="https://www.ara.cat/internacional/focs-forestals-assolen-costa-australiana_0_2340366070.html">Incendis sense precedents assolen la costa est australiana</a>
      </p>
      <p>Les altes temperatures –de fins a 35 graus– i la sequera han potenciat la intensitat de les flames, en una situació d'emergència sense precedents a la zona. Segons el Servei de Bombers de la zona de Nova Gal·les del Sud (on hi ha la ciutat de Sydney, al sud-est d'Austràlia), prop d'unes trenta persones han resultat ferides i les flames han destruït almenys 150 cases.</p>
      <p>Les dues víctimes mortals s'han localitzat prop de la població de Glen Innes, a uns 550 quilòmetres al nord de Sydney. Una d'elles hauria mort a l'interior d'un cotxe. El primer ministre australià, Scott Morrisson, ha manifestat en una compareixença pública que temien que el nombre de morts sigui superior. "L'accés a algunes àrees continua tallat i temem que arribin més males notícies", ha admès.</p>
      <p>Dels 77 incendis forestals que s'han declarat en les últimes hores, 42 estan fora de control i nou s'han col·locat en el nivell d'alerta d'emergència. El comissionat del Servei Rural de Bombers de Nova Gal·les del Sud, Shane Fitzsimmons, ha assegurat que hi ha moltes zones on encara no han pogut enviar-hi efectius per fer una "avaluació preliminar" de l'impacte de les flames, a causa de la perillositat.</p>
      <p>Una de les dificultats, segons el comissionat dels bombers de la zona, és que mai havien tingut tants incendis simultanis "amb aquest nivell d'emergència". Sis dels més perillosos es concentren en una àrea de 150 quilòmetres al voltant de la ciutat turística de Port Macquarie. "Estem en un terreny desconegut". Ahir el cel es va tenyir de color taronja a la zona a causa de les flames.</p>
      <p>Més de mil bombers treballen sobre el terreny per lluitar contra les immenses flames que ja han calcinat unes 575.000 hectàrees. Els pitjors focs que han afectat Austràlia en les últimes dècades van ser el 2009 a l'estat de Victòria: hi van morir 173 persones, 414 més van resultar ferides i es va cremar una superfície de 4.500 quilòmetres quadrats.</p>
    </article>
  </body>
</html>