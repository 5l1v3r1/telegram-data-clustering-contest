<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ponad-polovina-zhiteliv-ordlo-vitatime-prisutnist-ukrayinskih-sposterigachiv-na-miscevih-viborah-opituvannya-328994_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T08:25:00+00:00"/>
    <meta property="og:title" content="Понад половину жителів ОРДЛО вітатиме присутність українських спостерігачів на місцевих виборах — опитування"/>
    <meta property="og:description" content="Також будуть раді бачити і українських журналістів.  "/>
  </head>
  <body>
    <article>
      <h1>Понад половину жителів ОРДЛО вітатиме присутність українських спостерігачів на місцевих виборах — опитування</h1>
      <h2>Також будуть раді бачити і українських журналістів.  </h2>
      <address>
        <time datetime="2019-11-09T08:25:00+00:00">09 Nov 2019, 08:25</time>
      </address>
      <p>Понад половина жителів окупованих територій Донбасу згодні на присутність українських ЗМІ та спостерігачів під час проведення місцевих виборів, але набагато більше довіри у жителів "потойбічного Донбасу" викликають іноземні медіа. Такі дані наводяться в спільному дослідженні <a href="https://www.uifuture.org/">Українського інституту майбутнього</a> та "Дзеркала тижня. Україна", проведеному за допомогою компанії "Нью Імідж Маркетинг Груп".</p>
      <p>Так, готові допустити українські медіа відстежувати процес волевиявлення в Донбасі 55,3% респондентів. "Однозначно так" відповіли 19,4% і "скоріше так" — 33,7%. Не хочуть присутності українських журналістів 41,4% опитаних. Зокрема "однозначно проти" — 17,3% і "скоріше ні" відповідають 24,1%.</p>
      <figure>
        <img src="https://image.zn.ua/media/images/original/Nov2019/244621.jpg"/>
      </figure>
      <p>Схожа позиція і щодо українських спостерігачів: 54,7% жителів ОРДЛО не заперечують проти їх присутності ("однозначно так" — 18,9%, "скоріше так" — 35,8%), а не згодні з допуском спостерігачів-"укропов" 41,9% опитаних ("однозначно ні" — 22,9%, "скоріше ні" — 19%).</p>
      <p>У той же час набагато більшу довіру у мешканців окупованого Донбасу викликають іноземні ЗМІ та спостерігачі: 73% респондентів допускають їх присутність, а заперечують проти приїзду іноземців менше чверті жителів ОРДЛО — 23,9%.</p>
      <p>Дослідження проводилося Українським інститутом майбутнього і "<a href="https://dt.ua/"><b>Дзеркалом тижня. Україна</b></a>" за допомогою компанії "Нью Імідж Маркетинг Груп" з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової та Тетяни Сіліної "Тест на сумісність" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>