<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:38:00+00:00"/>
    <meta property="og:title" content="تاج: ویلموتس مربی پروازی نیست"/>
    <meta property="og:description" content="به گزارش وب‌سایت نود، مهدی تاج روز گذشته درباره وضعیت تیم‌ملی فوتبال ایران و شرایط ادامه همکاری با مارک ویلموتس اظهار کرد: سرمربی تیم ملی ایران ویلموتس است و به ایران خواهد آمد. لیست تیم ملی امشب یا فردا صبح اعلام می‌شود و از یکشنبه با سرمربی‌گری ویلموتس اردوی تیم ملی آغاز خواهد شد."/>
  </head>
  <body>
    <article>
      <h1>تاج: ویلموتس مربی پروازی نیست</h1>
      <address>
        <time datetime="2019-11-09T08:38:00+00:00">09 Nov 2019, 08:38</time>
      </address>
      <p>رئیس فدراسیون فوتبال ایران می‌گوید هنوز نتوانسته پول ویلموتس را به حساب او واریز کند.</p>
      <p>به گزارش وب‌سایت نود، مهدی تاج روز گذشته درباره وضعیت تیم‌ملی فوتبال ایران و شرایط ادامه همکاری با مارک ویلموتس اظهار کرد: سرمربی تیم ملی ایران ویلموتس است و به ایران خواهد آمد. لیست تیم ملی امشب یا فردا صبح اعلام می‌شود و از یکشنبه با سرمربی‌گری ویلموتس اردوی تیم ملی آغاز خواهد شد.</p>
      <p>او درباره پرداخت نشدن حقوق ویلموتس گفت: اخباری که منتشر شده اخبار درستی است. تا امروز نتوانسته بودیم پولی به ویلموتس بدهیم. به کمک وزارت ورزش پول را از طریق امارات و پس از آن به ترکیه انتقال دادیم و سپس به حساب ویلموتس پول واریز می‌کنیم.  پولی که به ویلموتس می‌دهیم، پولی نیست که از فیفا طلب داریم. یک سوم آن پول را هنوز نگرفته‌ایم.</p>
      <p>رئیس فدراسیون فوتبال در خصوص شرایط بلیت‌فروشی الکترونیکی افزود: بلیت فروشی الکترونیکی حتما باید انجام شود و باید بپرسیم که چرا تاکنون صورت نگرفته است. ۱۰ دوره است که لیگ‌مان برگزار می‌شود و از تعداد دقیق هوادارن خبری نداریم. هنوز عده‌ای بدون بلیت به ورزشگاه می‌آیند و باور ندارند که باید بلیت بخرند. بلیت‌فروشی در دنیا به همین شکل مرسوم است و کسی از زیر میله به داخل استادیوم نمی‌رود. باید فرهنگ‌سازی شود. دوربین‌ها باید به اندازه کافی نصب شوند. دوربین‌ها نصب شده اما دوربین چهره‌زن کم نصب شده است. فکر می‌کنم تا نیم فصل این مشکلات حل شود. شعار تجزیه‌طلبی در ورزشگاه‌ها پسندیده نیست. عده‌ای در بازی تراکتوسازی و استقلال شعارهای ناپسندی دادند که با آن‌ها قطعا برخورد خواهد شد.</p>
      <p>تاج درباره برکناری سعید فتاحی در سازمان لیگ توضیح داد: فتاحی نیروی کاربلدی است و مشکلی بابت او وجود ندارد. کمیته اخلاق برای فتاحی و سایر سازمان لیگ رایی صادر کرد که کمیته استیناف آن را نقض کرد. از سعید فتاحی در جاهای دیگر فدراسیون فوتبال قطعا استفاده خواهد شد.</p>
      <p>او در ادامه در پاسخ به این سوال که چه برنامه تدارکاتی‌ای برای تیم‌ملی در نظر گرفتند، بیان کرد: هیج بازی تدارکاتی برای تیم ملی از دست نداده‌ایم. پنجشنبه هفته بعد خیلی از کشورها قصد بازی تدارکاتی ندارند اما خودمان به دنبال یک بازی تدارکاتی هستیم. در تمام بخش‌ها هیچ بازی تدارکاتی لغو کرده‌ایم،  به خصوص برای تیم ملی امید. کاملا منابع‌مان محدود است. دولت برای بازی با بحرین ۳ میلیارد کمک کرده است. برای انتقال پول ویلموتس نیز کمک‌های زیادی کردند.</p>
      <p>تاج در خصوص سهمیه ایران در لیگ قهرمانان آسیا و میزبان دیدار ایران و عراق تصریح کرد: سهمیه ایران در آسیا ۳ به اضافه یک است. همچینین بازی ایران و عراق در اردن برگزار خواهد شد.</p>
      <p>او در پاسخ به این سوال که پول‌های واریزی از سوی بازیکنان و باشگاه به خاطر جرایم کمیته انضباطی در چه زمینه‌ای هزینه می‌شود، توضیح داد: صدها میلیارد در ساختمان پک هزینه می‌شود. ۱۷ ربیع‌الاول ساختمان فوتسال را افتتاح خواهیم کرد. این موضوع هزینه‌های بسیاری در بر دارد. پول‌هایی که کمیته انضباطی از جرایم باشگاه‌ها و بازیکنان می‌گیرد در سایر امورات فدراسیون هزینه می‌شود. این که به کمیته انضباطی لقب گاو صندق می‌دهید، اشتباه است. هزینه‌های فدراسیون خیلی بیشتر از این حرف‌ها است.</p>
      <p>رئیس فدراسیون فوتبال درباره محرومیت ۳۰ داور در لیگ برتر فوتبال بانوان گفت: تمامی آن‌ها محروم نشده بودند. سایر آن‌ها نیز از این هفته قضاوت خواهند کرد.</p>
      <p>تاج در پاسخ به این سوال که چرا فدراسیون مجددا از مربی پروازی استفاده کرده، تصریح کرد: ویلموتس مربی پروازی نیست و این قضیه تکذیب می‌شود. در قرارداد او نیز این نکته درج شده که باید تمام بازی‌ها را از نزدیک تماشا کند. پیش از این هیچ زمانی مشکلی در خصوص قرارداد آن‌ها به وجود نمی‌آمد. کشور از نظر مالی در تنگنا قرار دارد اما نگذاشتیم فوتبال را در تنگنا قرار دهد.</p>
    </article>
  </body>
</html>