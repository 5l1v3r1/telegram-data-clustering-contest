<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196776/kataggelia-apo-tin-enosi-dikaston-kai-eisaggeleon-gia-voyleyti"/>
    <meta property="og:site_name" content="CNN.gr"/>
    <meta property="article:published_time" content="2019-11-09T08:59:59+00:00"/>
    <meta property="og:title" content="Καταγγελία από την Ένωση Δικαστών και Εισαγγελέων για βουλευτή"/>
    <meta property="og:description" content="Τηλεφωνική παρέμβαση του βουλευτή της Νέας Δημοκρατίας Μάριου Σαλμά για εκκρεμή δικαστική υπόθεση που τον αφορά, καταγγέλλει η Ένωση Δικαστών και Εισαγγελέων..."/>
  </head>
  <body>
    <article>
      <h1>Καταγγελία από την Ένωση Δικαστών και Εισαγγελέων για βουλευτή</h1>
      <h2>Τηλεφωνική παρέμβαση του βουλευτή της Νέας Δημοκρατίας Μάριου Σαλμά για εκκρεμή δικαστική υπόθεση που τον αφορά, καταγγέλλει η Ένωση Δικαστών και Εισαγγελέων με ανακοίνωσή της.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:59 , 09 November 2019 - 14:14</p>
      <p>«Καταγγέλθηκε από τον Εκπρόσωπο Τύπου της Ένωσής μας, κ. <b>Χαράλαμπο Σεβαστίδη</b>, Πρόεδρο του ΣΤ’ τμήματος Βουλευμάτων στο Πρωτοδικείο Αθηνών, ότι ο βουλευτής της Νέας Δημοκρατίας, Μάριος Σαλμάς, χθες και ώρα 10:30 π.μ. με τηλεφωνική παρέμβασή του στο υπηρεσιακό τηλέφωνο κατά την ώρα της διάσκεψης του Τμήματος, ζήτησε από τον συνάδελφο, την επίσπευση εκκρεμούς δικαστικής υπόθεσης που τον αφορά. Όταν ο Πρόεδρος του Τμήματος τον ενημέρωσε ότι δεν επιτρέπεται οποιαδήποτε συζήτηση σχετικά με τον χειρισμό εκκρεμών υποθέσεων, τότε ο βουλευτής απάντησε σε έντονο ύφος. Όμοια παρέμβαση έγινε από τον βουλευτή και σε Εισαγγελέα. Ο Πρόεδρος του ΣΤ’ τμήματος Βουλευμάτων κοινοποίησε εγγράφως την ίδια ημέρα το συμβάν τόσο στον Πρόεδρο όσο και στον Εισαγγελέα του Αρείου Πάγου», αναφέρεται στην ανακοίνωση της Ένωσης.</p>
      <p>«Θα πρέπει να γίνει απολύτως σαφές ότι παρεμβάσεις σε δικαστικούς λειτουργούς πέρα από παράνομες είναι και ατελέσφορες. Ο δηλωμένος από πολιτικά πρόσωπα σεβασμός στην <b>ανεξαρτησία της Δικαιοσύνης</b> μοιάζει πολλές φορές κοινότυπος και υποκριτικός, όταν οι πράξεις τους και οι ενέργειές τους απέχουν πολύ από τις διακηρύξεις τους. Η Ένωση προτρέπει κάθε Δικαστή και Εισαγγελέα να καταγγέλλει άμεσα τέτοιες συμπεριφορές που προσβάλουν την Δημοκρατία, την Συνταγματική διάκριση των εξουσιών και τον θεσμό που υπηρετούμε», καταλήγει η ανακοίνωση.</p>
      <h3>Σαλμάς: Ακατανόητη παρεξήγηση</h3>
      <p><a href="https://www.cnn.gr/news/politiki/story/196793/salmas-akatanoiti-parexigisi"><b>Για «έκπληξη» και «αγανάκτηση» μίλησε ο Μάριος Σαλμάς</b></a>, μετά την ανακοίνωση της <b>Ένωσης</b> <b>Δικαστών</b> και <b>Εισαγγελέων</b> για τα περί παρέμβασής του σε εκκρεμή δικαστική υπόθεση.</p>
      <p>Ο κ. Σαλμάς μίλησε για «<b>ακατανόητη παρεξήγηση</b>» και ανέφερε πως η τηλεφωνική επικοινωνία του με τον κ. Σεβαστίδη αφορούσε στην ενημέρωσή του για την πορεία της μηνύσεως που υπέβαλε κατά του Νικόλαου Μανιαδάκη στις 5 Φεβρουαρίου 2019 με την ιδιότητα του διαδίκου και όχι αυτή του πολιτικού.</p>
      <blockquote>«Ειλικρινά λυπάμαι που ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου» αναφέρει, μεταξύ άλλων, ο κ. Σαλμάς.</blockquote>
      <p>Την ίδια ώρα, εξαπολύει «πυρά» κατά του ΣΥΡΙΖΑ, μετά από την <b>ανακοίνωση</b> της <b>αξιωματικής</b> <b>αντιοπολίτευσης</b> για το θέμα.</p>
      <blockquote>«Αναφορικά με την βιαστική Ανακοίνωση του ΣΥΡΙΖΑ πριν ενημερωθεί για το αντικείμενο της υπόθεσης -υποθέτω ότι δεν μιλάει με την δικαιοσύνη ανεπίσημα- όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις» τόνισε ο ίδιος.</blockquote>
      <h3>Ολόκληρη η ανακοίνωση</h3>
      <p>Με μεγάλη μου έκπληξη και αγανάκτηση διάβασα την ανακοίνωση της Ένωσης Δικαστών και Εισαγγελέων για παρέμβασή μου σε εκκρεμή δικαστική υπόθεση. Πρόκειται για ακατανόητη παρεξήγηση. Η τηλεφωνική μου επικοινωνία με τον κ. Σεβαστίδη αφορούσε στην ενημέρωσή μου για την πορεία της μηνύσεώς μου, που υπέβαλα κατά του κ. Νικόλαου Μανιαδάκη στις 5 Φεβρουαρίου του 2019, με την ιδιότητα του διαδίκου και όχι αυτή του πολιτικού.</p>
      <p>Η μήνυσή μου αφορούσε σε συκοφαντική δυσφήμιση για ψευδείς και ανυπόστατους ισχυρισμούς του κ. Μανιαδάκη, ο οποίος με ενέπλεκε στην υπόθεση Novartis όπου στην συνέχεια η εισαγγελία διαφθοράς αφού απεδείχθη η αναλήθεια, η αβασιμότητα και η δολιότητα αυτών των ισχυρισμών εξέδωσε διάταξη αρχειοθέτησης στο σκέλος που με αφορά.</p>
      <p>Επί 10 μήνες η δικαιοσύνη καθυστερεί αδικαιολόγητα την εξέλιξη της μήνυσής μου, ενώ είναι γνωστό τοις πάσι, πόσο αυτή η συκοφαντία με ταλαιπώρησε αν και ήμουν αυτός που εντόπισε τις αθέμιτες πρακτικές της Novartis τον Νοέμβριο του 2012, και αυτός που ενημέρωσε την συντεταγμένη πολιτεία για να ξεκινήσει η δικαστική έρευνα στην Ελλάδα.</p>
      <p>Η κωλυσιεργία αυτή οφείλεται και στις δηλώσεις αποχής των εισαγγελικών λειτουργών που χρεώνονται την υπόθεση!!! Είναι καθήκον μου η προάσπιση της τιμής και της υπόληψής μου όπως είναι καθήκον της δικαιοσύνης η ταχεία απονομή δικαίου. Στα πλαίσια αυτά επικοινώνησα τηλεφωνικά όπως έχω έννομο συμφέρον στο υπηρεσιακό τηλέφωνο με τον κ. Σεβαστίδη να ζητήσω ενημέρωση για την δικονομική πορεία της μήνυσής μου καθώς και να υποβάλλω παράκληση επίσπευσης αυτής.</p>
      <p>Ο κ. Σεβαστίδης προς έκπληξή μου, μου μίλησε με απαξία, αρνούμενος να με ακούσει , μου είπε η όποια επικοινωνία να γίνεται μόνο μέσω συνηγόρου και μου έκλεισε το τηλέφωνο. Ήθελα να σημειώσω ότι η Ένωση Δικαστών και Εισαγγελέων δεν έδειξε την ίδια ευαισθησία για την αρχειοθέτηση της υπόθεσής μου από τους εισαγγελείς την 5/7/2019 δηλαδή την Παρασκευή πριν τις εκλογές που δεν γνωστοποιήθηκε παρά μετά τις εκλογές και με άφησαν να κριθώ από τους πολίτες με την εκκρεμότητα της Novartis.</p>
      <p>Ουδέποτε μέχρι σήμερα έχω επιδείξει συμπεριφορά που να μην καταδεικνύει σεβασμό στην Δικαιοσύνη. Δεν διανοήθηκα να κάνω ουδέποτε παρέμβαση ούτε όταν ήμουν ύποπτος για τέλεση απαξιωτικών πράξεων, πόσο μάλλον τώρα ως μηνυτής;!</p>
      <p>Ειλικρινά λυπάμαι που ο κ. Σεβαστίδης παρερμήνευσε την άσκηση ενός απόλυτα νόμιμου δικαιώματός μου ως παρέμβαση, με αποτέλεσμα να με στοχοποιήσει στην κοινή γνώμη δημιουργώντας εσφαλμένες εντυπώσεις για το ήθος μου και την ακεραιότητά μου.</p>
      <p>Αναφορικά με την βιαστική Ανακοίνωση του ΣΥΡΙΖΑ πριν ενημερωθεί για το αντικείμενο της υπόθεσης -υποθέτω ότι δεν μιλάει με την δικαιοσύνη ανεπίσημα- όπου καταδικάζει την άσκηση ενός νόμιμου δικαιώματός μου ως διάδικος, χρειάζεται μεγάλο θράσος όταν οι Υπουργοί του πήγαιναν νύχτα στο Άρειο Πάγο και καταγγέλθηκαν από εισαγγελείς για ωμές παρεμβάσεις.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196833/apantiseis-masaz-kai-xekathara-minymata-apo-ton-mitsotaki-stin-atypi-k-o-tis-nd">Απαντήσεις, «μασάζ» και ξεκάθαρα μηνύματα από τον Μητσοτάκη στην άτυπη Κ.Ο. της ΝΔ</a>
        </li>
        <li>
          <a href="https://www.cnn.gr/news/politiki/story/196824/xrysoxoidis-stin-atypi-k-o-tis-nd-kapoioi-theloyn-enan-neo-grigoropoylo">Χρυσοχοΐδης στην άτυπη Κ.Ο. της ΝΔ: Κάποιοι θέλουν έναν νέο Γρηγορόπουλο</a>
        </li>
        <li>
          <a href="https://www.cnn.gr/news/politiki/story/196817/kke-sovaro-politiko-zitima-i-kataggelia-tis-enosis-dikaston-kai-eisaggeleon-gia-ton-salma">ΚΚΕ: Σοβαρό πολιτικό ζήτημα η καταγγελία της Ένωσης Δικαστών και Εισαγγελέων για τον Σαλμά</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Fnews%2Fellada%2Fstory%2F196776%2Fkataggelia-apo-tin-enosi-dikaston-kai-eisaggeleon-gia-voyleyti">31</a>
      </p>
      <ul>
        <li>
          <a href="https://www.cnn.gr/eidhseis/tag/19446/enwsh-dikastwn-kai-eisaggelewn">ΕΝΩΣΗ ΔΙΚΑΣΤΩΝ ΚΑΙ ΕΙΣΑΓΓΕΛΕΩΝ</a>
        </li>
        <li>
          <a href="https://www.cnn.gr/eidhseis/tag/38129/marios-salmas">ΜΑΡΙΟΣ ΣΑΛΜΑΣ</a>
        </li>
        <li>
          <a href="https://www.cnn.gr/eidhseis/tag/1/nea-dhmokratia">ΝΕΑ ΔΗΜΟΚΡΑΤΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196851/snapshot/74181106_404229370532242_4105400358816186368_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196833/snapshot/19-11-09_0056__DPC1303.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196852/snapshot/2750384.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196826/snapshot/74322774_2537530249666910_8406372272499064832_n.jpg"/>
      </figure>
    </article>
  </body>
</html>