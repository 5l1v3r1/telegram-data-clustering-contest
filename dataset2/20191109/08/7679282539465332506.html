<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-verdict-supreme-court-comment-on-ram-janmabhoomi-babri-masjid-title-suit-ayodhya-judgement-ram-mandir-2839943.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T08:04:53+00:00"/>
    <meta property="og:title" content="Ayodhya Verdict: सुप्रीम कोर्ट बोला- बाबरी मस्जिद को नुकसान पहुंचाना कानून के खिलाफ था"/>
    <meta property="og:description" content="Ram Janmbhoomi Babri Masjid Dispute Ayodhya Verdict: अयोध्या में राम जन्मभूमि-बाबरी मस्जिद विवाद मामले में सुप्रीम कोर्ट की पांच जजों की बेंच ने अपना फैसला सुना दिया। अयोध्या मामले पर फैसला सुनाते..."/>
  </head>
  <body>
    <article>
      <h1>Ayodhya Verdict: सुप्रीम कोर्ट बोला- बाबरी मस्जिद को नुकसान पहुंचाना कानून के खिलाफ था</h1>
      <address><time datetime="2019-11-09T08:04:53+00:00">09 Nov 2019, 08:04</time> by <a rel="author">लाइव हिन्दुस्तान टीम,नई दिल्ली</a></address>
      <p>Ram Janmbhoomi Babri Masjid Dispute Ayodhya Verdict: अयोध्या में राम जन्मभूमि-बाबरी मस्जिद विवाद मामले में सुप्रीम कोर्ट की पांच जजों की बेंच ने अपना फैसला सुना दिया। अयोध्या मामले पर फैसला सुनाते वक्त सुप्रीम कोर्ट ने अयोध्या में 2.77 एकड़ की पूरी विवादित जमीन राम लला को दी। वहीं, मुस्लिम पक्ष को उपयुक्त जमीन पर पांच एकड़ जमीन देने का आदेश दिया। हालांकि, अयोध्या मामले में फैसले के दौरान सुप्रीम कोर्ट ने बड़ी टिप्पणी की और कहा कि बाबरी मस्जिद को नुकसान पहुंचाना कानून के खिलाफ था। </p>
      <p>वहीं, सुप्रीम कोर्ट ने कहा कि सुन्नी वक्फ बोर्ड को मस्जिद के लिये किसी मुनासिब जगह पर पांच एकड़ जमीन दी जाए। रामलला के लिए जो विवादित जमीन का फैसला आया है, उस पर सुप्रीम कोर्ट ने केंद्र को निर्देश जारी किया है।  कोर्ट ने कहा है कि विवादित 2.77 एकड़ जमीन का कब्जा केंद्र सरकार के रिसीवर के पास बना रहेगा।  साथ ही न्यायालय ने केंद्र को मंदिर निर्माण के लिये तीन महीने में योजना तैयार करने और न्यास बनाने का निर्देश दिया। </p>
      <p>चीफ जस्टिस रंजन गोगोई की अध्यक्षता में जस्टिस अशोक भूषण, जस्टिस डीवाई चंद्रचूड़,  जस्टिस एसए बोबडे, जस्टिस नजीर की बेंच ने अयोध्या मामले पर फैसला सुनाया। अयोध्या मामले में सुप्रीम कोर्ट के फैसले के मद्देनजर अयोध्या समेत देश भर में सुरक्षा के पुख्ता इंतजाम किए गए। साथ ही यूपी, दिल्ली, बिहार, राजस्थान समेत देश के कई राज्यों में स्कूल-कॉलेजों को बंद कर दिया गया। फैसले के बाद शांति-व्यवस्था बनाए रखने के लिए प्रशासन पूरी तरह मुस्तैद है और सोशल मीडिया पर भी निगरानी रखी जा रही है। </p>
      <p><b>फैसले से पहले छावनी में तब्दील हुई अयोध्या</b><br/>रामजन्म भूमि बाबरी मस्जिद विवाद मामले में सुप्रीम कोर्ट के ऐतिहासिक फैसले के मद्देनजर अयोध्या छावनी में तब्ब्दील हो गई है। जमीन से आसमान तक पुलिस निगरानी की व्यवस्था की गई है। शहर के हर चौराहे पर सीसीटीवी कैमरे लगाये गये हैं। आसमान से ड्रोन कैमरे चप्पे-चप्पे पर नजर रखे हुए हैं। अयोध्या की सुरक्षा के प्रभारी एडीजी अभियोजन आशुतोष पांडेय ने बताया, ''अयोध्या में सुरक्षा के लिये 60 कंपनी पीएसी और अर्धसैनिक बल तैनात किए गये हैं। इसमें 15 कंपनी पीएसी, 15 कंपनी सीआरपीएफ और 10 कंपनी आरएएफ हाल में अयोध्या आयी है जबकि 20 कंपनी पीएसी पहले से ही यहां तैनात थी। इसके अलावा दूसरे जनपदों से आये सुरक्षाकर्मियों में 1500 सिपाही, 250 सब इंस्पेक्टर, 150 इंस्पेक्टर, 20 डिप्टी एसपी, 11 एडिशनल एसपी तथा दो एसपी तैनात किये गये हैं। इसके अलावा अयोध्या के विभिन्न थानों में तैनात सुरक्षा बल तो पहले से ही यहां पर हैं।</p>
    </article>
  </body>
</html>