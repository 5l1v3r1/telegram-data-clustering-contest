<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/australie-hraje-s-francii-ve-finale-fed-cupu-1-1/1819014?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T08:25:00+00:00"/>
    <meta property="og:title" content="Austrálie hraje s Francií ve finále Fed Cupu 1:1"/>
    <meta property="og:description" content="Perth (Austrálie) - Austrálie hraje s Francií ve finále tenisového Fed Cupu po prvním dnu nerozhodně 1:1. Nejdříve domácí Ajla Tomljanovicová prohrála v horkém dni v Perthu s Kristinou Mladenovicovou jasně 1:6, 1:6 a poté srovnala Ashleigh Bartyová. Světová jednička deklasovala Caroline Garciaovou a nadělila jí dva &quot;kanáry&quot;."/>
  </head>
  <body>
    <article>
      <h1>Austrálie hraje s Francií ve finále Fed Cupu 1:1</h1>
      <address><time datetime="2019-11-09T08:25:00+00:00">09 Nov 2019, 08:25</time> by <a rel="author" href="http://www.ctk.cz/" target="_blank">ČTK</a></address>
      <p>Perth (Austrálie) - Austrálie hraje s Francií ve finále tenisového Fed Cupu po prvním dnu nerozhodně 1:1. Nejdříve domácí Ajla Tomljanovicová prohrála v horkém dni v Perthu s Kristinou Mladenovicovou jasně 1:6, 1:6 a poté srovnala Ashleigh Bartyová. Světová jednička deklasovala Caroline Garciaovou a nadělila jí dva "kanáry".</p>
      <slideshow>
        <figure>
          <img src="https://i3.cn.cz/6/1573287329_P201911090184101.jpg"/>
        </figure>
        <figure>
          <img src="https://i3.cn.cz/6/1573283478_P201911090162001.jpg"/>
        </figure>
        <figure>
          <img src="https://i3.cn.cz/6/1573283417_P201911090161401.jpg"/>
        </figure>
        <figure>
          <img src="https://i3.cn.cz/6/1555858103_P201904210416701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3043">Fotogalerie: Tenisový Fed Cup 2019</a>
        </figcaption>
      </slideshow>
      <p>Nedělní program začne soubojem Bartyové s Mladenovicovou, po nich by měly hrát Tomljanovicová s Garciaovou. Případně finálový duel rozhodne čtyřhra.</p>
      <p>Australská kapitánka Alicia Moliková dala na pozici dvojky před zkušenou pětatřicetiletou Sam Stosurovou přednost Tomljanovicové a chorvatské rodačce se pod tlakem nedařilo. Udělala sedm dvojchyb a agresivně returnující Mladenovicové, která se tradičně opírala o forhend, podlehla za hodinu a dvanáct minut.</p>
      <p>"Miluju tuhle soutěž a čím je větší tlak, tím je to lepší," řekla Mladenovicová, světová čtyřicítka dvouhry a dvojka deblového žebříčku. "Přišla jsem na kurt s jednoduchou taktikou - vyhrát. Byla jsem v zóně a odehrála perfektní zápas," dodala.</p>
      <p>Druhý singl netrval ani hodinu a důvod k nadšení mělo na zaplněných tribunách australské publikum. Vítězka Turnaje mistryň Bartyová hrála nekompromisně a něžnost Garciaové ukázala až při polibku u sítě po mečbolu.</p>
      <p>"Dokonalejší zápas jsem nemohla odehrát," řekla Bartyová, která ve Fed Cupu vyhrála patnáctý zápas v řadě. "Tohle byl snad můj nejlepší zápas v životě. A odehrála jsem ho na tomhle místě, což je neuvěřitelně nádherné," uvedla.</p>
      <p>Loni se z titulu radovaly české tenistky a o jejich nástupkyních se rozhodne v neděli. Austrálie čeká na zisk Fed Cupu 45 let, Francie by triumfovala po 16 letech.</p>
      <p>
        <b>Finále tenisového Fed Cupu v Perthu (tvrdý povrch):</b>
      </p>
      <p>
        <b>Austrálie - Francie 1:1 po prvním dnu</b>
      </p>
      <p>Tomljanovicová - Mladenovicová 1:6, 1:6, Bartyová - Garciaová 6:0, 6:0.</p>
    </article>
  </body>
</html>