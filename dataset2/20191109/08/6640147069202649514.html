<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/monsterlabo-the-heart-un-dissipatore-passivo-da-3-chili-per-raffreddare-cpu-e-gpu/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T08:00:00+00:00"/>
    <meta property="og:title" content="MonsterLabo The Heart, un dissipatore passivo da 3 chili per raffreddare CPU e GPU"/>
    <meta property="og:description" content="MonsterLabo ha messo in vendita sul suo negozio online &quot;The Heart&quot;, il dissipatore passivo per PC più grande al mondo, capace di raffreddare contemporaneamente un processore e una scheda video."/>
  </head>
  <body>
    <article>
      <h1>MonsterLabo The Heart, un dissipatore passivo da 3 chili per raffreddare CPU e GPU</h1>
      <address><time datetime="2019-11-09T08:00:00+00:00">09 Nov 2019, 08:00</time> by <a rel="author">Jacopo Ferrante</a></address>
      <p>M<b>onsterLabo</b> ha deciso di vendere <b>The Heart</b>, il “colossale” sistema di raffreddamento passivo del <a href="https://www.tomshw.it/hardware/the-first-raffredda-un-8700k-e-una-gtx-1080-passivamente/">The First, un PC completamente fanless</a> (senza ventole) annunciato nel 2018.</p>
      <figure>
        <img src="https://www.tomshw.it/images/images/2019/11/the-heart-mobolabs-no-copertina-61678.768x432.jpg"/>
      </figure>
      <p>The Heart è un dissipatore molto grande (<b>200 x 185 x 265 mm</b>), pesa circa <b>3 chilogrammi</b> ed è dotato di piastre di contatto per la CPU e la GPU, in modo da raffreddarle entrambe passivamente.</p>
      <p>Realizzato per adattarsi al sistema The First di MonsterLabo (Mini ITX), non è compatibile con la maggior parte dei case per PC sul mercato. Tuttavia, se avete le competenze e volete costruire qualcosa di personalizzato, unico e silezioso, potrebbe essere una scelta interessante.</p>
      <figure>
        <img src="https://www.tomshw.it/images/images/2019/11/the-heart-mobolabs-no-copertina-61679.768x432.jpg"/>
      </figure>
      <p>Poiché la pagina del prodotto è piuttosto scarna, proviamo a dedurre informazioni sulla capacità di raffreddamento di The Heart dalle specifiche di The First: sembra che il dissipatore possa <b>raffreddare contemporaneamente una CPU da 100 W e una GPU da 120 W senza l’ausilio di ventole</b> – ed è in grado di dissipare ulteriori 40 W installando una ventola da 140 mm.</p>
      <p>Sul <a href="https://www.monsterlabo.com/shop">negozio online di MonsterLabo</a> trovate il mini PC The First a 349 euro (privo di hardware) e<b> The Heart a 180 euro</b>. Sono disponibili alla vendita anche dei PC The First di seconda mano per chi preferisce risparmiare qualcosa.</p>
    </article>
  </body>
</html>