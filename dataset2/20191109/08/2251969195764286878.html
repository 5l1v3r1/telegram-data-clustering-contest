<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/commedia-per-beneficenza-donati-6mila-euro-alle-associazioni/1322869/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T08:47:53+00:00"/>
    <meta property="og:title" content="Commedia per beneficenza, donati 6mila euro alle associazioni"/>
    <meta property="og:description" content="CIVITANOVA - La cerimonia di consegna ieri mattina in Comune alla presenza del sindaco Fabrizio Ciarapica"/>
  </head>
  <body>
    <article>
      <h1>Commedia per beneficenza, donati 6mila euro alle associazioni</h1>
      <h2>CIVITANOVA - La cerimonia di consegna ieri mattina in Comune alla presenza del sindaco Fabrizio Ciarapica</h2>
      <address><time datetime="2019-11-09T08:47:53+00:00">09 Nov 2019, 08:47</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Fcommedia-per-beneficenza-donati-6mila-euro-alle-associazioni%2F1322869%2F">Condividi18</a><a href="https://twitter.com/intent/tweet?text=Commedia+per+beneficenza%2C++donati+6mila+euro++alle+associazioni&amp;url=https%3A%2F%2Fwww.cronachemaceratesi.it%2F2019%2F11%2F09%2Fcommedia-per-beneficenza-donati-6mila-euro-alle-associazioni%2F1322869%2F">Tweet</a>Email18 Condivisioni</p>
      <p>
        <b>Consegnato ieri in sala Giunta alla presenza del sindaco Fabrizio Ciarapica l’assegno di 6mila euro ricavati dalla commedia in dialetto “…Probbio ‘lluscì duvìa murì ‘llò poro Juacchì?!”, andata in scena al Rossini il primo di ottobre scorso e patrocinato dal Comune.</b>
      </p>
      <p>La solidarietà oggi concretamente ha dato i suoi frutti: la commedia in dialetto “…Probbio ‘lluscì duvìa murì ‘llò poro Juacchì?!”, andata in scena al Rossini il primo di ottobre e realizzata dall’Accademia Dialetto di Flavio Rogani e Ena Giuggioloni, ha raccolto ben 6mila euro che andranno in beneficenza – come programmato – alle associazioni civitanovesi: Attivamente, Anffas, Croce Verde, Come Ginestre e Ant. Ognuna delle associazioni ha ricevuto un contributo di 1.200 euro.</p>
      <p>
        <b>«Ringrazio – ha dichiarato il sindaco – innanzitutto l’Accademia dialetto per averci regalato una serata di vero intrattenimento e di grande divertimento. Inoltre ringrazio i tanti civitanovesi che con la solita generosità e il solito cuore hanno voluto essere presenti in un numero così elevato segnando un sold out alla serata benefica. L’incasso è il giusto riconoscimento per tanto impegno a favore delle persone che sono meno fortunate di noi e di come a volte sia semplice fare del bene. Quindi grazie per tutto ciò che fate quotidianamente».</b>
      </p>
      <p>«Noi siamo nati per sostenere i terremotati dell’Aquila ma poi non ci siamo più fermati, cerchiamo sponsor e ci mettiamo a disposizione per il bene degli altri, senza mai trattenere nulla per noi. Prendiamo formalmente l’impegno che questa collaborazione possa proseguire con successo anche con l’aiuto dell’Amministrazione. Il vero motore è stato Flavio Rogani». Ha dichiarato Ena Giuggioloni dell’Accademia Dialetto.</p>
      <p>«Lo spettacolo effettivamente è bello e la serata è stata bellissima. Fra noi interpreti, e siamo in tanti, c’è una grande coesione. I cittadini hanno recepito perfettamente il nostro messaggio e hanno partecipato con entusiasmo sapendo bene quale fosse la finalità. Noi abbiamo fatto volontariato per il volontariato» ha detto Rogani.</p>
      <p>«Portare il sorriso a tanta gente che ci ha seguito è importante così come è importante entrare nelle famiglie bisognose e poter fare qualcosa di importante per loro» ha concluso Canaletti della Croce Verde. Presenti alla conferenza: Ena Giuggioloni e Flavio Rogani (Accademia Dialetto), Gino Canaletti (Croce Verde), Giuseppe Cervellini (Anffas), Barbara Mazzoli (Ant), Mariella Ranieri (Come Ginestre)</p>
    </article>
  </body>
</html>