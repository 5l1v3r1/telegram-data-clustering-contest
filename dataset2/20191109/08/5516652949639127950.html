<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425470/mika-iatridh-na-enisxythoyn-oi-epixeirhseis-poy-eplhghsan-apo-toy-thomas-cook-ti-proteine-se-omilia-ths-sth-boylh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T08:25:01+00:00"/>
    <meta property="og:title" content="Μίκα Ιατρίδη: Να ενισχυθούν οι επιχειρήσεις που επλήγησαν από του Thomas Cook Τι πρότεινε σε ομιλία της στη Βουλή"/>
    <meta property="og:description" content="Την ενίσχυση και επέκταση των μέτρων για όλες τις επιχειρήσεις που έχουν πληγεί από την πτώχευση του Thomas Cook, πρότεινε η Μίκα Ιατρίδη, σε ομιλία της στην Επιτροπή Οικονομικών της Βουλής."/>
  </head>
  <body>
    <article>
      <h1>Μίκα Ιατρίδη: Να ενισχυθούν οι επιχειρήσεις που επλήγησαν από του Thomas Cook Τι πρότεινε σε ομιλία της στη Βουλή</h1>
      <address>
        <time datetime="2019-11-09T08:25:01+00:00">09 Nov 2019, 08:25</time>
      </address>
      <p>
        <b>Την ενίσχυση και επέκταση των μέτρων για όλες τις επιχειρήσεις που έχουν πληγεί από την πτώχευση του Thomas Cook, πρότεινε η Μίκα Ιατρίδη, σε ομιλία της στην Επιτροπή Οικονομικών της Βουλής.</b>
      </p>
      <p>Η βουλευτής Δωδεκανήσου, μιλώντας στη συζήτηση του νομοσχεδίου του Υπουργείου Οικονομικών σχετικά με την κύρωση των τριών Πράξεων Νομοθετικού Περιεχομένου που αφορούσαν, μεταξύ άλλων, στην επίλυση ζητημάτων όπως η πτώχευση του Thomas Cook, σημείωσε ότι η κυβέρνηση αντέδρασε άμεσα, λαμβάνοντας τα πρώτα απαραίτητα μέτρα για την αντιμετώπιση των επιπτώσεων της στις επιχειρήσεις και τους εργαζόμενους.</p>
      <p>Στο πλαίσιο των μέτρων αυτών, και με δεδομένο ότι η Ρόδος και η Κως έχουν πληγεί σε μεγάλο βαθμό από την πτώχευση του Thomas Cook, η Μίκα Ιατρίδη ζήτησε από τον αρμόδιο Υπουργό να μελετηθούν οι προτάσεις των φορέων των ξενοδοχειακών επιχειρήσεων, όπως η ολιγόμηνη αναστολή των υποχρεώσεων προς δημόσιο, ασφαλιστικά ταμεία και τράπεζες, η μη καταβολή φόρων και ΦΠΑ για υπηρεσίες που δεν θα πληρωθούν και η διευκόλυνση της δανειοδότησης τους από τις τράπεζες.</p>
      <p>Η βουλευτής Δωδεκανήσου πρότεινε, ακόμη, τα μέτρα αυτά να επεκταθούν και στις άλλες επιχειρήσεις που έχουν πληγεί από την πτώχευση του συγκεκριμένου τουριστικού οργανισμού, όπως ενοικιαζόμενα καταλύματα και προμηθευτικές εταιρείες.</p>
    </article>
  </body>
</html>