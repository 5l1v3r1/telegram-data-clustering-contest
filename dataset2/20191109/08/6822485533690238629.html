<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818004.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:15:00+00:00"/>
    <meta property="og:title" content="اصابت ۱۷ راکت به پادگان آمریکا در عراق"/>
    <meta property="og:description" content="به گزارش ایسنا، به نقل از خبرگزاری آناتولی، گروه اطلاع‌رسانی امنیتی وابسته به وزارت دفاع عراق در بیانیه‌ای آورده است، نیروهای امنیتی در حال انجام عملیات تفتیش و بازرسی برای یافتن عناصر تروریستی هستند که اقدام به شلیک ۱۷ راکت به پادگان القیاره در استان نینوا در شمال عراق کردند."/>
  </head>
  <body>
    <article>
      <h1>اصابت ۱۷ راکت به پادگان آمریکا در عراق</h1>
      <address>
        <time datetime="2019-11-09T08:15:00+00:00">09 Nov 2019, 08:15</time>
      </address>
      <p>وزارت دفاع عراق اعلام کرد، ۱۷ راکت به نزدیکی پادگانی نظامی اصابت کرده که نیروهای آمریکایی در شمال عراق در آنجا مستقر هستند، البته هیچ‌گونه خسارتی گزارش نشده است.</p>
      <p>به گزارش ایسنا، به نقل از خبرگزاری آناتولی، گروه اطلاع‌رسانی امنیتی وابسته به وزارت دفاع عراق در بیانیه‌ای آورده است، نیروهای امنیتی در حال انجام عملیات تفتیش و بازرسی برای یافتن عناصر تروریستی هستند که اقدام به شلیک ۱۷ راکت به پادگان القیاره در استان نینوا در شمال عراق کردند.</p>
      <p>طبق این بیانیه، راکت‌ها به نزدیکی این پایگاه اصابت کرده اما تلفات جانی و مالی گزارش نشده است.</p>
      <p>از سوی دیگر، سرلشگر نومان الزوبعی، فرمانده ارتش در استان نینوا گفت، به تروریست‌ها پاسخ داده شد. الزوبعی در بیانیه‌ای جداگانه به انهدام تجهیزات خودرو و کشته شدن سه تروریست و کشف سه موشک در محل حادثه اشاره کرد و گفت، تجهیزات دیگری حامل موشک‌هایی در نزدیکی پایگاه کشف شدند، او البته توضیحی درباره ماهیت تروریست‌ها نداد.</p>
      <p>القیاره پایگاه هوایی است که نیروهای آمریکایی در قالب ائتلاف ضد داعش در آنجا مستقر هستند و از جنگنده‌های آمریکایی در این پایگاه استفاده می‌کنند.</p>
      <p>همچنان هزاران سرباز آمریکایی در قالب ائتلاف مدعی مقابله با داعش به سرکردگی آمریکا در عراق هستند.</p>
      <p>عراق ۲۰۱۷ پیروزی خود بر داعش را اعلام کرد اما همچنان گروهک‌های داعش در سراسر این کشور فعالند و هر از چند گاهی دست به حملاتی می‌زنند.</p>
    </article>
  </body>
</html>