<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/lotta-al-diabete-farmacisti-in-prima-linea/1322871/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T08:44:07+00:00"/>
    <meta property="og:title" content="Lotta al diabete: farmacisti in prima linea"/>
    <meta property="og:description" content="MACERATA - Da lunedì 11 a sabato 16, in concomitanza con la Giornata mondiale contro la malattia, in oltre 200 farmacie marchigiane si potrà effettuare gratuitamente lo screening e ricevere utili suggerimenti."/>
  </head>
  <body>
    <article>
      <h1>Lotta al diabete: farmacisti in prima linea</h1>
      <h2>MACERATA - Da lunedì 11 a sabato 16, in concomitanza con la Giornata mondiale contro la malattia, in oltre 200 farmacie marchigiane si potrà effettuare gratuitamente lo screening e ricevere utili suggerimenti.</h2>
      <address><time datetime="2019-11-09T08:44:07+00:00">09 Nov 2019, 08:44</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Flotta-al-diabete-farmacisti-in-prima-linea%2F1322871%2F">Condividi45</a><a href="https://twitter.com/intent/tweet?text=Lotta+al+diabete%3A++farmacisti+in+prima+linea&amp;url=https%3A%2F%2Fwww.cronachemaceratesi.it%2F2019%2F11%2F09%2Flotta-al-diabete-farmacisti-in-prima-linea%2F1322871%2F">Tweet</a>Email45 Condivisioni</p>
      <p> </p>
      <p><b>Le farmacie della provincia di Macerata di nuovo in campo contro il diabete.Da lunedì 11 a sabato 16, in concomitanza della Giornata mondiale del diabete, in oltre 200 farmacie marchigiane si potrà effettuare gratuitamente lo screening del diabete e ricevere utili suggerimenti.</b> Nel progetto 2019 Federfarma Macerata vede coinvolto anche l’Ordine provinciale dei farmacisti di Macerata e la Federazione regionale delle associazioni di tutela dei diritti dei diabetici marchigiani. Novità dell’edizione 2019 è il fatto che nel caso di pazienti a cui è stato già diagnosticato il diabete e, di conseguenza, già in cura, le farmacie riserveranno specifica attenzione nella verifica dell’aderenza alla terapia. Ida Kazcmarek, presidente di Federfarma Macerata, rileva che «obiettivo delle farmacie è quello di cercare fonti di risparmio per il Servizio sanitario regionale e creare cultura sanitaria nei nostri pazienti. Ancora una volta i farmacisti marchigiani – continua la presidente – vogliono dimostrare alle istituzioni regionali la rilevanza del loro ruolo nel tessuto sociale , proseguendo nel lavoro svolto negli ultimi anni; infatti con lo screening siamo riusciti ad ‘intercettare’ i malati di pre-diabete avviati a una correzione del proprio stile di vita per non sfociare nella malattia diabetica vera e propria; quest’anno cercheremo, in aggiunta, anche di dimostrare come sia possibile risparmiare tenendo sotto controllo i casi di diabete già conclamati, controllare l’aderenza alla terapia e conseguentemente ridurre i ricoveri non necessari». Il pensiero trainante del presidente di Federfarma Marche Pasquale D’Avella è «riaffermare che la manifestazione , nel suo complesso, intende sottolineare l’importanza della farmacia sul territorio, proiettata sempre più verso l’articolazione di farmacia dei servizi , oggetto di recenti provvedimenti legislativi». Emilio Augusto Benini, presidente della Federazione regionale associazione diabetici , precisa che «una efficace educazione sanitaria è il percorso migliore per affrontare e prevenire il diabete di tipo 2, malattia cronico-degenerativa di forte impatto sociale». Dati ufficiali attestano che nelle Marche sono più di 75.000 le persone che dichiarano di avere il diabete, oltre il 30% degli assistiti da centri specialistici diabetologici ha più di 75 anni , tutti soggetti che hanno particolari necessità di assistenza, dal punto di vista sanitario e della terapia ipoglicemizzante. Obiettivo sensibilizzare e informare su una malattia che nella nostra regione colpisce il 4,9% della popolazione, con un trend in costante aumento secondo l’organizzazione Mondiale della sanità, sostanzialmente legato a stili di vita non corretti. Per il presidente dell’ Ordine provinciale dei Farmacisti Luciano Diomedi «l’interesse dei farmacisti anche in quest’occasione è riaffermare le potenzialità della farmacia del territorio nella prevenzione e nel monitoraggio epidemiologico, visto che “la farmacia rappresenta il punto di riferimento più frequentato dagli assistiti e in particolare dai malati di diabete, se i centri specialistici regionali vedono in media il paziente non più di due volte l’anno, la farmacia invece due volte al mese. La farmacia dunque può assicurare un contributo fondamentale nella gestione del paziente diabetico».</p>
    </article>
  </body>
</html>