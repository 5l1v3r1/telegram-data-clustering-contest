<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/elkepeszto-sztorival-allt-elo-egy-gyilkos"/>
    <meta property="og:site_name" content="infostart"/>
    <meta property="article:published_time" content="2019-11-09T08:26:00+00:00"/>
    <meta property="og:title" content="Elképesztő sztorival állt elő egy gyilkos"/>
    <meta property="og:description" content="Iowában egy gyilkos azt állította, hogy letöltötte az életfogytig tartó börtönbüntetését, mert egyszer leállt a szíve, így most szabadlábra kell helyezni őt. Kérvényt adott be a bíróságra. Esete különös, de voltak más hasonló cifra sztorik is."/>
  </head>
  <body>
    <article>
      <h1>Elképesztő sztorival állt elő egy gyilkos</h1>
      <address><time datetime="2019-11-09T08:26:00+00:00">09 Nov 2019, 08:26</time> by <a rel="author">Infostart / MTI</a></address>
      <h3>Iowában egy gyilkos azt állította, hogy letöltötte az életfogytig tartó börtönbüntetését, mert egyszer leállt a szíve, így most szabadlábra kell helyezni őt. Kérvényt adott be a bíróságra. Esete különös, de voltak más hasonló "cifra" sztorik is.</h3>
      <p>A tényleges életfogytig tartó börtönbüntetésre ítélt, ma 66 éves Benjamin Schreibert egy 1996-ban elkövetett halálos késelésért ítélték el.</p>
      <p>Négy évvel ezelőtt azonban a férfi egy vesekő miatt szepszist kapott és leállt a szíve, de mivel azonnal kórházba szállították, sikerült az újraélesztése. Ügyvédje bírósághoz fordult, s azzal érvelt védence szabadon bocsátása mellett, hogy mivel Schreiber a klinikai halál állapotában volt, meghalt, következésképpen le is töltötte az életfogytig tartó börtönbüntetését. "Bebörtönzése tehát jogellenes, és azonnal szabadlábra kel helyezni" - fogalmazott beadványában az ügyvéd.</p>
      <p>Egy alsóbb fokú bíróság már elutasította a kérvényt. Az iowai fellebbviteli bíróság ezt a döntést pénteken helybenhagyta.</p>
      <blockquote>A háromtagú bíróság "eredetinek" tartotta az elítélt és ügyvédje beadványát, de - mint a végzés fogalmazott - "nem bizonyult meggyőzőnek".</blockquote>
      <p>Amanda Potterfield bírónő azzal érvelt: Schreiber "vagy életben van, és akkor börtönben kell maradnia, vagy halott, de akkor a beadvány nem valódi". Hiszen Benjamin Schreiber nem lehet halott, ha képes volt aláírni a beadvány jogi dokumentumait - magyarázta a bírónő.</p>
      <p>A The New York Times című lap megjegyezte: Schreiber esete különös, de nem egyedi. A két New York-i rendőr meggyilkolásáért életfogytiglanra ítélt Jerry Rosenberg 1988-ban szintén azzal az érveléssel próbált szabadulni az életfogytig tartó börtönbüntetésből, hogy beteg volt, és egyszer leállt a szíve. A bíróság akkor is elutasító döntést hozott, mondván:</p>
      <blockquote>Rosenberg "jogilag nem halt meg, erről tanúskodik jelenléte a tárgyalóteremben".</blockquote>
      <p>A bíróság elutasította a beadványt - jelentette pénteken az amerikai közszolgálati rádió (NPR) a Des Moines Register című helyi lap nyomán.</p>
    </article>
  </body>
</html>