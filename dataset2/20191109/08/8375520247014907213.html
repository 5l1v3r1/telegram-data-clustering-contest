<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/sentsov-vizme-uchast-u-forumi-vilnoji-rosiji-638839.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T08:31:01+00:00"/>
    <meta property="og:title" content="Сенцов візьме участь у Форумі вільної Росії"/>
    <meta property="og:description" content="Сенцов напередодні прибув до Вільнюса і вже мав ряд зустрічей"/>
  </head>
  <body>
    <article>
      <h1>Сенцов візьме участь у Форумі вільної Росії</h1>
      <address>
        <time datetime="2019-11-09T08:31:01+00:00">09 Nov 2019, 08:31</time>
      </address>
      <h4>Сенцов напередодні прибув до Вільнюса і вже мав ряд зустрічей</h4>
      <p>У суботу в Вільнюсі відкривається черговий дводенний Форум вільної Росії, в якому беруть участь відомі російські опозиціонери, правозахисники, а також активісти й експерти з України, США, Німеччини, Литви.</p>
      <p>Про це повідомляє <a href="https://www.ukrinform.ua/rubric-society/2814899-sencov-vistupit-na-forumi-vilnoi-rosii-u-vilnusi.html">Укрінформ</a>.</p>
      <p>Восьмий Форум відкриється вітальним словом його керівника Гаррі Каспарова. Після чого розпочнеться перша панельна дискусія «Репресивні практики путінського режиму», в якій братиме участь український режисер Олег Сенцов. Він напередодні прибув до Вільнюса і вже мав ряд зустрічей, у тому числі з главою МЗС Литви Лінасом Лінкявічусом.</p>
      <p>На другій дискусійній секції «Чи настала в Росії «нова політична ера»?» учасники обговорять можливі нові стратегії російської опозиції. У цій дискусії братимуть участь російські діячі Євген Кисельов і Ілля Пономарьов, які мешкають в Україні.</p>
      <p>В останній дискусії першого дня Форум «Новий Мюнхен. Чи зіграла ставка Путіна на втому колективного Заходу?» візьме участь український журналіст Айдер Муждабаєв, який приїхав на Форум після річної відсутності.</p>
      <p>З-поміж сесій другого дня Восьмого Форуму вільної Росії особливий інтерес викликають три панельні дискусії: «Тридцятиріччя краху комуністичних режимів-сателітів у Східній Європі: розвилка десовєтизації», «Білорусь – Росія: перспективи і загрози інтеграції», «Кому допоможе Захід».</p>
      <p>Загалом у дні Форуму пройде 15 великих заходів, у тому числі дискусія на полях ФВР «Чи готовий Захід до проведення Міжнародного громадського трибуналу зі злочинів путінського режиму?», яку організовує ініціатор Трибуналу Ігор Яковенко; а також презентація книги відомого журналіста Дмитра Запольського «Путінбург», виданої британським видавництвом PVL Consulting Ltd.</p>
      <p>Варто зазначити, що у Вільнюс, як зазвичай, прибули з Москви співробітники пропагандистських російських телеканалів, але в приміщення, де працює Форум, їх не пропускають. Акредитацію на участь у роботі Форуму, яку запитують працівники Посольства РФ у Вільнюсі, також не видали.</p>
      <p>Нагадаємо, <a href="https://glavcom.ua/ru/news/sencov-pohvalil-glavu-mid-litvy-za-chuvstvo-yumora-i-ponimanie-togo-kto-takoy-putin-638605.html">Сенцов похвалив главу МЗС Литви за почуття гумору</a> і розуміння того, хто такий Путін.</p>
      <related>
        <a href="https://glavcom.ua/news/teroristi-na-donbasi-chotiri-razi-obstrilyali-ukrajinskih-vojiniv-638770.html"/>
        <a href="https://glavcom.ua/news/zelenskogo-zaklikali-ne-zabuvati-pro-inshih-branciv-kremlya-638760.html"/>
        <a href="https://glavcom.ua/news/kum-putina-u-panici-zelenskiy-pishov-shlyahom-poroshenka-moskovskiy-cerkvi-dovedetsya-minyati-nazvu-638731.html"/>
      </related>
    </article>
  </body>
</html>