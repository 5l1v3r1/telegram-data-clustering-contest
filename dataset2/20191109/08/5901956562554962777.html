<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/dragicu-sonca-niso-vec-draga-246920"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T08:00:00+00:00"/>
    <meta property="og:title" content="Dragiću sonca niso več draga"/>
    <meta property="og:description" content="PHOENIX – Košarkarji moštva Miami Heat v ligi NBA še naprej kažejo dobre predstave. Tokrat so s 124:108 premagali Phoenix Suns, najbolj zaslužna za zmago pa sta bila Goran Dragić s 25 in Jimm..."/>
  </head>
  <body>
    <article>
      <h1>Dragiću sonca niso več draga</h1>
      <h2>Košarkarji Miamija v ligi NBA zmagali v Phoenixu Slovenski igralec obeh klubov blestel v drugem delu</h2>
      <address><time datetime="2019-11-09T08:00:00+00:00">09 Nov 2019, 08:00</time> by <a rel="author">M. U.</a></address>
      <p>PHOENIX – Košarkarji moštva Miami Heat v ligi NBA še naprej kažejo dobre predstave. Tokrat so s 124:108 premagali Phoenix Suns, najbolj zaslužna za zmago pa sta bila <b>Goran Dragić</b> s 25 in<b> Jimmy Butler </b>s 34 točkami. Dragić je 25 točkam dodal še šest skokov in štiri podaje, na parketu pa je preživel 31 minut. Butler je vpisal še pet skokov in štiri podaje. <b>Bam Adebayo</b> se je izkazal s 15 točkami, 10 skoki, šestimi podajami in petimi ukradenimi žogami. Vročica je zmagala na štirih od zadnjih petih tekem, sicer pa je na uvodu sezone pri šestih zmagah in dveh porazih. Enak izkupiček ima v vzhodni konferenci Milwaukee Bucks, na vrhu pa so Boston Celtics z razmerjem zmag in porazov 6:1. To je Miamiju nazadnje uspelo leta 2012, ko je zanj igral<b> LeBron James</b>, Heat pa je na koncu osvojil ligo NBA.<br/><br/>Dragić je v tekmo znova vstopil z rezervne klopi, a se v tej vlogi, ki mu jo je dodelil trener <b>Erik Spoelstra</b>, zelo dobro znajde. Kar 20 od 25 točk je nanizal v drugem polčasu, ob zvoku sirene za tretjo tretjino je dosegel trojko za vodstvo Miamija s 93:86. »Katerega koli igralca boste vprašali, igranje proti nekdanji ekipi ti da dodatno motivacijo. Lepo je zmagati tukaj,« je po tekmi dejal Dragić, ki je svojo kariero v ligi NBA začel prav pri Phoenixu. Triintridesetletnega Ljubljančana je pohvalil tudi trener Spoelstra: »Pravi zaklad je imeti v ekipi igralca, ki je igral na tekmi vseh zvezd.«</p>
      <h3>Posebni Butler</h3>
      <p>V prvem polčasu je breme vročice na svoja ramena prevzel Butler, ki je v prvi četrtini dosegel 18 točk, v prvem polčasu pa 30. »Ta fant je poseben. Narekoval je ritem ekipi, predvsem v prvem polčasu. Igrali smo na krilih njegove napadalne moči. Igra pametno košarko, gre na koš in išče odprte podaje,« je o Butlerju dejal Spoelstra. V ligi NBA so bile včeraj še tri tekme. San Antonio je na krilih<b> LaMarcusa Aldridgea</b>, ki je dosegel 39 točk, ugnal Oklahomo s 121:112. Los Angeles Clippers so s 107:101 premagali Portland,<b> Kawhi Leonard</b> je za zmagovalno moštvo prispeval 27 točk in 13 skokov. Boston je s 108:87 nadigral Charlotte.</p>
    </article>
  </body>
</html>