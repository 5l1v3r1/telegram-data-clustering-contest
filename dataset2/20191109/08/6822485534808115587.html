<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818013.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:43:00+00:00"/>
    <meta property="og:title" content="آقای آشنا؛ هر نظرسنجی دولتی را که قبول دارید منتشر کنید"/>
    <meta property="og:description" content="روزنامه «کیهان» در ویژه‌های خود نوشت: بالا رفتن محبوبیت رئیس‌ جدید قوه قضائیه در اثر خدمت بی‌شائبه به مردم و همت برای مبارزه با مفاسد کلان، با ناراحتی و تشکیک مشاور رئیس‌جمهور مواجه شد و حال آنکه یکی از نظرسنجی‌هایی که افزایش محبوبیت آیت‌الله رئیسی را نشان می‌دهد، نظرسنجی وزارت اطلاعات است."/>
  </head>
  <body>
    <article>
      <h1>آقای آشنا؛ هر نظرسنجی دولتی را که قبول دارید منتشر کنید</h1>
      <address>
        <time datetime="2019-11-09T08:43:00+00:00">09 Nov 2019, 08:43</time>
      </address>
      <p>طبق نظرسنجی دانشگاه مریلند، محبوبیت روحانی شدیدا کاهش یافته و او بعد از سلیمانی، ظریف، رئیسی، قالیباف و احمدی‌نژاد، در جایگاه ششم قرار گرفته است.</p>
      <p>روزنامه «کیهان» در ویژه‌های خود نوشت: بالا رفتن محبوبیت رئیس‌ جدید قوه قضائیه در اثر خدمت بی‌شائبه به مردم و همت برای مبارزه با مفاسد کلان، با ناراحتی و تشکیک مشاور رئیس‌جمهور مواجه شد و حال آنکه یکی از نظرسنجی‌هایی که افزایش محبوبیت آیت‌الله رئیسی را نشان می‌دهد، نظرسنجی وزارت اطلاعات است.</p>
      <p>حسام‌الدین آشنا اخیرا در توییتر نوشت «برای دولت و دیگران؛ اگر می‌خواهید مردم ادعاها را باور کنند؛ نام و سابقه مؤسسات نظرسنجی، جامعه نمونه، مدل نمونه‌گیری، حجم و پراکنش نمونه، سؤالات، و داده‌های خام نظرسنجی‌ها را در دسترس عموم قرار دهید و نتایج را به صورت کامل منتشر کنید. نظرسنجی، دماسنج‌ و فشارسنج اجتماعی است آن را بی‌اعتبار نکنید.» </p>
      <p>در واکنش به این موضع‌گیری، امیرآبادی فراهانی نماینده مردم قم در مجلس تاکید کرد: ‏آقای ‎آشنا گفته منبع آمار استقبال ۷۶ درصدی مردم از رویکرد جدید ‎قوه قضائیه کجاست؟ شما از وزیر اطلاعات بپرسید به شما خواهند گفت. البته این روزها نظرسنجی‌ها به روش بسیار علمی و پیشرفته جدید!! که اخیرا توسط رئیس ‌دولت مطرح شده و آن هم نظرسنجی از داخل ماشین و با دیدن چهره مردم هستش نمی‌رسد.</p>
      <p>امیر حسین قاضی‌زاده نماینده مردم مشهد نیز در این زمینه تصریح کرد: وزارت اطلاعات دولت آقای روحانی آماری از موفقیت و امیدآفرینی قوه قضائیه داده است. سرشاخه عملیات روانی دولت در آمار تشکیک کرده. آقای آشنا که روزگاری معاون وزارت اطلاعات بوده، آمارهای وزارت را قبول ندارد؟</p>
      <p>وی اضافه کرد: آقایان! یک نفر دارد کار می‌کند، به جای تلاش برای متوقف کردن او، شما هم کار بکنید.</p>
      <p>عصبانیت و ترش‌رویی آقای آشنا در حالی است که چند ماه قبل علی صوفی (وزیر دولت خاتمی و عضو شورای سیاستگذاری اصلاح‌طلبان) هم تصریح کرد: «محبوبیت روحانی در نظرسنجی‌ها به زیر ۱۰ درصد رسیده است.»</p>
      <p>اخیرا هم نظرسنجی دانشگاه مریلند منتشر شد که نشان می‌دهد: «بیشتر ایرانی‌ها خواستار مقابله به‌ مثل و خروج از برجام هستند. ۵۹ درصد مردم معتقدند ایران باید از برجام خارج شود. ۷۵ درصد معتقدند حتی اگر آمریکا قول دهد تحریم‌ها را تسهیل می‌کند، باز هم ایران نباید غنی‌سازی را متوقف کند. برای اولین بار، حمایت از برجام به ۴۲ درصد کاهش یافته است. ۶۹ درصد به اینکه سایر اعضای برجام به تعهدات خود عمل کنند، اعتمادی ندارند که نسبت به نظرسنجی ۱۰ ماه قبل، ۳۳ درصد افزایش را نشان می‌دهد. نگرش منفی به آمریکا، به ۸۶ درصد رسیده است.»</p>
      <p>طبق این نظرسنجی، محبوبیت روحانی شدیدا کاهش یافته و او بعد از سلیمانی، ظریف، رئیسی، قالیباف و احمدی‌نژاد، در جایگاه ششم قرار گرفته است.</p>
      <p>آقای آشنا به انواع نظرسنجی‌های دولتی دسترسی دارد. ضرورت دارد او، نتایج و مستندات هر کدام از این نظرسنجی‌ها را که کمتر به ضرر آقای روحانی و کارنامه‌اش می‌یابد، عینا منتشر کند. در واقع عموم نظرسنجی‌ها همچنان که از افزایش محبوبیت چهره‌های خدمتگزاری مانند سردار سلیمانی و آیت‌الله رئیسی حکایت می‌کنند، ضمنا حاکی از ناخرسندی مردم نسبت به معطلی دولتمردان و امید بستن خسارت‌بار به غرب هستند.</p>
      <p>بنابراین نمی‌توان با زیر سؤال بردن همه نظرسنجی‌ها، صورت‌مسئله را پاک کرد. اتفاقا اگر دولتمردان نیز پس از تجربه ۶ ساله، به شکل عزتمندانه با دولت‌های بدعهد غربی روبه‌رو شوند و اولویت همت خود را برای اقتدار درون‌زا و رفع گره‌های افتاده در کار تولید و رونق اقتصادی و مبارزه با فساد بگذارند، نزد مردم محبوب می‌شوند.</p>
    </article>
  </body>
</html>