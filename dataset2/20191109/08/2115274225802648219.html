<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/incendio_centocelle-6516629/news/2019-11-09/"/>
    <meta property="og:site_name" content="Agi"/>
    <meta property="article:published_time" content="2019-11-09T08:56:00+00:00"/>
    <meta property="og:title" content="Nuovo incendio in un locale di Centocelle, indagini in corso"/>
    <meta property="og:description" content="In fiamme il Baraka Bistrot. Qualche giorno fa le fiamme avevano distrutto la 'Pecora Elettrica', caffè letterario antifascista "/>
  </head>
  <body>
    <article>
      <h1>Nuovo incendio in un locale di Centocelle, indagini in corso</h1>
      <h2>In fiamme il Baraka Bistrot. Qualche giorno fa le fiamme avevano distrutto la 'Pecora Elettrica', caffè letterario antifascista </h2>
      <address><time datetime="2019-11-09T08:56:00+00:00">09 Nov 2019, 08:56</time> by <a rel="author">AGI - Agenzia Giornalistica Italia</a></address>
      <p>Nuovo incendio a Centocelle, quartiere della periferia romana, dove mercoledì notte le fiamme avevano distrutto la '<b>Pecora Elettrica</b>', caffè letterario <b>antifascista,</b> già andato a fuoco lo scorso 25 aprile. A bruciare nella notte è stato il '<b>Baraka Bistrot</b>' in via dei Ciclamini 101. La dinamica appare simile a quella di qualche giorno fa, dunque sembrerebbe un nuovo rogo di natura dolosa. Sul posto i carabinieri che indagano sui fatti. ​</p>
      <figure>
        <img src="https://images.agi.it/pictures/agi/agi/2019/11/09/075315891-e32bdb54-411a-451a-8671-4757ffe1be99.jpg"/>
        <figcaption>Baraka Bistrot, Centocelle</figcaption>
      </figure>
      <p>Distrutti dalle fiamme gli arredi interni del 'Baraka Bistrot'. L'incendio, domato dai vigili del fuoco, non ha creato danni strutturali alla palazzina. Nessuno è rimasto ferito né intossicato.<br/>L'ultimo post social del Bistrot, prima delle foto messe questa notte per mostrare il locale incendiato, era stato di 'solidarieta' alla Pecora Elettrica'. </p>
    </article>
  </body>
</html>