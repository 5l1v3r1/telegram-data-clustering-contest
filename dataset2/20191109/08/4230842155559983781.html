<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191109-movne-pytannya-v-ukrayini-chy-zagrozhuye-rosijska-i-yaka-sytuatsiya-z-movamy-u-sviti/"/>
    <meta property="og:site_name" content="ФАКТИ"/>
    <meta property="article:published_time" content="2019-11-09T08:07:51+00:00"/>
    <meta property="og:title" content="Мовне питання в Україні: чи загрожує російська і яка ситуація з мовами у світі"/>
    <meta property="og:description" content="9 листопада в Україні відзначається День писемності та мови, в який вшановують пам’ять Нестора-Літописця."/>
  </head>
  <body>
    <article>
      <h1>Мовне питання в Україні: чи загрожує російська і яка ситуація з мовами у світі</h1>
      <address>
        <time datetime="2019-11-09T08:07:51+00:00">09 Nov 2019, 08:07</time>
      </address>
      <p>9 листопада в Україні відзначається День писемності та мови, в який вшановують пам’ять Нестора-Літописця.</p>
      <p>Факти ICTV розібралися, яка була ситуація з українською мовою раніше і чи дійсно потрібні кардинальні зміни.</p>
      <h3>Ситуація з українською мовою сьогодні</h3>
      <p>Вперше українське законодавство про мову з’явилося у березні 1918 року, коли ухвалили закон про запровадження української мови у діловодстві (банківська і торгова сфера). За ним у 1919 році йшов закон про державну українську мову в УНР, проте через втрату незалежності Української Народної Республіки, ці закони втратили свою силу.</p>
      <p>За часів Радянського Союзу українську мову намагалися закріпити у статусі державної в Україні, проте радянське керівництво робило все, аби витіснити її та замінити російською. Наприклад, у 1989 році державний <b>статус української мови в Україні було закріплено конституційно</b> та прийнято Закон про мови в Українській РСР. Проте у ньому часто зі словами “українською мовою” стояло “або російською”.</p>
      <p>Наразі Конституцією України закріплено, що єдиною державною мовою в країні є українська. Держава має <b>забезпечувати всебічний розвиток і функціонування української мови в усіх сферах життя суспільства</b> та сприяти вивченню мов міжнародного спілкування.</p>
      <blockquote>За даними перепису населення у 2001 році, українську назвали рідною мовою близько 32,5 млн українців (67,53%), а російську визнали рідною приблизно 14,2 млн громадян (29,59%). Інші ж українці назвали рідною мовою іншу мову (кримськотатарська, молдовська, угорська, румунська, тощо).</blockquote>
      <p>Проте різноманітні опитування свідчать про те, що кількість людей, які вважали українську мову рідною мовою, поступово зменшувалася і в 2013 році вже приблизно 56% людей вважали українську мову рідною, водночас 40% назвали рідною російську мову.</p>
      <figure>
        <img src="https://fakty.com.ua/wp-content/uploads/2018/10/04/dreamstime_l_108807899-e1573232025759.jpg?1573232025"/>
      </figure>
      <p>Проте за кілька років ситуація докорінно змінилася і вже у 2016 році близько 69% людей вважали рідною мовою українську, тоді, як 27% населення віддавали перевагу російській мові.</p>
      <p>Попри критику радикального впровадження української мови, близько 61% жителів України висловилися за те, аби впровадити іспит з української мови для отримання громадянства, а близько 90% українців підтримали подібний екзамен для всіх держслужбовців та керівників медзакладів.</p>
      <p><b>16 липня 2019 року набрав чинності закон Про забезпечення функціонування української мови як державної,</b> який покликаний захищати українську мову і популяризувати її.</p>
      <p>Закон не поширюється на приватне спілкування, однак для тих, хто хоче вивчити українську мову або підтягти її знання, організовуватимуть безкоштовні курси.</p>
      <p>Тепер державну мову в Україні повинні будуть знати всі посадові особи, а через три роки за її незнання вони нестимуть відповідальність.</p>
      <p>Також закон <b>гарантує позиції української мови в сфері послуг, медіа, освіті та держуправлінні.</b> Це не означає, що, наприклад, в лікарні вам обов’язково доведеться спілкуватися українською мовою, проте лікарі будуть зобов’язані її знати.</p>
      <p>Таким чином влада хоче посилити позиції української мови в країні.</p>
      <h3>Двомовність у світі</h3>
      <p>У світі є багато країн, де розмовляють на кількох мовах, а деякі країни навіть затвердили другу мову державною. Так, в Канаді часто можна зустріти людей, що розмовляють не тільки англійською мовою, але й французькою. І це досить нормальна ситуація, хоча й дещо незвична.</p>
      <p>Справа у тому, що в Канаді існує 10 провінцій <b>і тільки в одній з них (провінція Нью-Брансвік) офіційно затверджена двомовність.</b> В інших вісьмох провінціях офіційно розмовляють англійською, а в провінції Квебек офіційна мова – французька.</p>
      <p>Уряд країни – двомовний. Це означає, що будь-яка людина може звернутися до парламенту за інформацією та отримати відповідь однією з мов.</p>
      <p>Хоча це і призводить до певних проблем. Наприклад, навіть у двомовній провінції є люди, що розмовляють виключно французькою або англійською мовою, тому у повсякденному спілкуванні можуть виникнути проблеми. Крім того, платники податків не задоволені, оскільки для досить невеликої провінції двомовність – дороге задоволення.</p>
      <figure>
        <img src="https://fakty.com.ua/wp-content/uploads/2018/10/04/dreamstime_l_104069450-e1573232044371.jpg?1573232044"/>
      </figure>
      <p>Також не існує і єдиної освітньої програми оскільки потрібно забезпечити школи з одномовним (англійською або французькою) та двомовним навчанням.</p>
      <blockquote>– У масштабах країни двомовність – це ціна демократії. До цих витрат, як і до інших, потрібно ставитися зі здоровим глуздом, наймати франкомовних службовців там, де ніхто не говорить французькою, немає сенсу, і навпаки.<br/>Я думаю, що в Канаді двомовність має сенс, бо тоді кожен громадянин відчуває, що це його держава, він бере участь в її функціонуванні. Наші лідери, прем’єр-міністри, знають обидві мови і можуть звертатися до своїх виборців обома. Але я б не рекомендував це повсюди, бо двомовність не може бути вирішенням проблеми для інших країн, – розповів у 2011 році депутат парламенту Канади Джон Вільямсон в інтерв’ю <a href="https://www.radiosvoboda.org/a/24264897.html">Радіо Свободі</a>.</blockquote>
      <p>Дійсно, історія великим чином впливає на двомовність в країнах. Адже інколи друга мова не завдає жодної шкоди більш розповсюдженій. Наприклад, Фінляндія навіть взяла другою офіційною мовою шведську, проте нею розмовляють близько 5-6% населення і вона жодним чином не заважає розвитку і популяризації основної, фінської мови.</p>
      <p>
        <b>Читайте: </b>
        <a href="https://fakty.com.ua/ua/ukraine/20180901-den-znan-2016-test-dyktant-z-ukrayinskoyi-movy/">Наскільки добре ви знаєте українську мову? ТЕСТ</a>
      </p>
      <p>А от у Білорусі проблеми з мовою дуже великі. Хоча й приблизно 53% називають рідною мовою білоруську, нею майже не користуються в країні. <b>У повсякденному житті близько 70% громадян країни віддає перевагу російській мові.</b></p>
      <blockquote>Але це не найбільша проблема, адже рідна мова Білорусі майже не використовується в офіційних документах, освіті, тощо. Останні дослідження показали, що постійно білоруською мовою користується всього 6% населення, а російською – 74%, що у довгостроковій перспективі може призвести до вимирання білоруської мови.</blockquote>
      <p>Звичайно ж, на таку ситуацію вплинуло й те, що російська мова у Білорусі визнана державною, що Україні сьогодні не загрожує. Проте справа тут не тільки в цьому, а й у тому, що <b>мові потрібна підтримка держави.</b></p>
      <p>Якщо, наприклад, перестати друкувати книжки білоруською мовою, значно зменшити кількість програм білоруською мовою та нехтувати нею у повсякденному житті, то тут не потрібно буде й визнання другої мови державною, для того, щоб вона витіснила білоруську.</p>
      <h3>Чи варто повністю викорінити російську мову в Україні?</h3>
      <p>Україна за останні роки намагається сильно скоротити вживання російської мови не тільки у ЗМІ, в офіційних установах, медустановах, тощо, але й у суспільстві. І, загалом, ті кроки, які приймаються, наприклад, видавництвами, є дуже правильними. Книжки українською мовою можна купити інколи вдвічі дешевше, ніж російськомовні аналоги.</p>
      <p>Факти ICTV звернулися до киян, аби дізнатися, їхню думку, щодо мовного питання в країні.</p>
      <blockquote>– Моя рідна мова – українська, десь до років п’яти я чув тільки її. І я дуже хочу, щоб моя рідна мова була вживаною якнайширше. Тим не менше, до заборони російської мови я ставлюся не просто негативно – я категорично проти!<br/>Не потрібно щось забороняти – потрібно створювати найсприятливіші умови для розвитку української мови. Передусім економічні. І ще: українською (причому – виключно українською і вишуканою українською) мають розмовляти всі ті, кого молодь намагається наслідувати. І – обов’язково сленг: без нього будь-яка мова мертва, – висловив свою думку киянин Юрій.</blockquote>
      <figure>
        <img src="https://fakty.com.ua/wp-content/uploads/2018/10/04/dreamstime_l_124002844-e1573232069846.jpg?1573232069"/>
      </figure>
      <p>І він не один <b>негативно ставиться до можливості заборони російської мови. </b>Навіть молодь не підтримує таке рішення.</p>
      <p>– Я вважаю що заборона російської мови на території України – це порушення прав людини, так як це особистий вибір кожного з нас, якою мовою розмовляти. Але, я вважаю що документообіг, навчання і будь-які розмови, які переходять якусь межу від особистих до більш ділових, мають вестися українською мовою, – розповів студент Андрій.</p>
      <blockquote>– Не потрібно повністю викорінювати російську мову в Україні, так як це буде обмежувати права російськомовного населення, а таких в країні багато і думаю у найближчі 50 років ситуація не зміниться… Навряд чи б змогла продовжити жити в країні, де заборонена мову. Свобода вибору, свобода слова, тощо… Тому що мовне питання – це засіб для маніпулювання масами верств населення, які не сильно про це задумуються, – пояснила свою позицію приватний підприємець Катерина.</blockquote>
      <p>Рішення, які прийматиме Верховна Рада щодо закону про мову в Україні <b>повинні бути об’єктивними,</b> а не йти на поводу у популізму. Адже в останньому випадку вони можуть призвести до небажаного загострення політичної ситуації в країні та суспільстві.</p>
      <p>– Викорінювати не треба (Російську мову – <b>Ред.</b>), та й навряд чи вийде. Українська повинна бути державною, єдиною, а в побуті люди можуть спілкуватися будь-якому зручною для них мовою. Важливо не якою мовою говорять, а що говорять, – додав киянин Олександр.</p>
      <p>Факти ICTV також зібрали інформацію про те, що передбачає <a href="https://fakty.com.ua/ua/ukraine/20190514-shtrafy-ta-zhorstkyj-kontrol-chy-potribno-ukrayini-posylyuvaty-zakon-pro-ukrayinsku-movu/">закон Про забезпечення функціонування української мови як державної.</a></p>
    </article>
  </body>
</html>