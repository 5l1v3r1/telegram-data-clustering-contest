<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/goncharuk-pro-vpliv-kolomoyskogo-na-centrenergo-mi-ne-vdayemo-shcho-nichogo-ne-vidbuvayetsya-novini-ukrajini-50052553.html"/>
    <meta property="og:site_name" content="НВ"/>
    <meta property="article:published_time" content="2019-11-09T08:59:00+00:00"/>
    <meta property="og:title" content="Гончарук про вплив Коломойського на Центренерго: Ми не вдаємо, що нічого не відбувається. Компанія має бути приватизована"/>
    <meta property="og:description" content="Компанію Центренерго готують до приватизації. Уряд хоче, щоб її купив зовнішній гравець."/>
  </head>
  <body>
    <article>
      <h1>Гончарук про вплив Коломойського на Центренерго: Ми не вдаємо, що нічого не відбувається. Компанія має бути приватизована</h1>
      <h2>Компанію Центренерго готують до приватизації. Уряд хоче, щоб її купив зовнішній гравець.</h2>
      <address>
        <time datetime="2019-11-09T08:59:00+00:00">09 Nov 2019, 08:59</time>
      </address>
      <p>Про це прем'єр-міністр Олексій Гончарук сказав під час Київського міжнародного економічного форуму.</p>
      <p>Відповідаючи на запитання про вплив олігархів, голова уряду запевнив, що він зменшується.</p>
      <p>«Дуже просто розвішувати ярлики. На мене особисто не впливає ні Ахметов, ні Коломойський. Я переконаний в тому, що президент самостійна людина і не управляється SMS-ками. Те, що Коломойський кудись повертається… Ок, куди він повертається? Я хочу це побачити», — сказав Гончарук.</p>
      <p>На його думку, олігархи зараз мають менше впливу, ніж будь-коли.</p>
      <p>«Я не вважаю, що Коломойський кудись повертається. Я не вважаю, що вплив олігархів збільшується. Ні, він зменшується», — заявив прем'єр-міністр.</p>
      <p>Після цього головний редактор Української правди Севгіль Мусаєва нагадала, що, за даними ЗМІ, Центренерго знаходиться під впливом Коломойського.</p>
      <p>«Це питання ставили президенту. Він два рази зробив вигляд, що він не почув, потім сказав, що треба перевірити цей факт. В мене питання: ви далі будете робити вигляд, що нічого не відбувається?» — сказала Мусаєва.</p>
      <p>Гончарук у відповідь заявив, що в українській енергетиці «досі повно груп впливу, які контролюють ті чи інші частини системи».</p>
      <p>«Якщо зараз десь в якійсь частині енергетичної системи, в тому числі в Центренерго, є люди, які працюють не на державу, вони будуть замінені», — відповів Гончарук.</p>
      <p>Він додав, що Центренерго потрібно підготовувати до приватизації.</p>
      <p>«Орган, який відповідає за приватизацію, — Фонд державного майна. В Фонді державного майна зараз менеджер, який не залежить від жодного олігарха. Цей прогрес також не можна не помічати. Тому ми не сидимо і не вдаємо, що нічого не відбувається», — заявив прем'єр-міністр.</p>
      <p>За його словами, «Центренерго в топ-пріоритеті на приватизацію». В уряді хочуть, «щоб ця компанія була приватизована зовнішнім справжнім іноземним гравцем», сказав він.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/centrenergo-sud-vidnoviv-bankrutstvo-kompaniji-novini-ukrajini-50042610.html">Приватизація відкладається? Суд відновив банкрутство Центренерго</a>
        </li>
        <li>
          <a href="https://nv.ua/ukr/biz/economics/goncharuk-kmef-i-alibaba-group-novini-ukrajini-50052218.html">З Джеком Ма, Зеленським та Гончаруком. У Києві проходить масштабний міжнародний економічний форум — онлайн-трансляція</a>
        </li>
      </ul>
      <p>Нагадаємо, в середині липня видання Економічна правда з посиланням на власні джерела повідомило, що Центренерго перейшла під контроль людей, близьких до Коломойського. Сам він цю інформацію заперечує.</p>
      <p>Вчора стало відомо, що Укртатнафта виграла тендер на поставку Центренерго 2 тис. тонн мазуту.</p>
    </article>
  </body>
</html>