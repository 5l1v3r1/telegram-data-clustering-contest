<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/banci-si-asigurari/proiect-pentru-stoparea-comportamentelor-abuzive-ale-asiguratorilor-rca-depus-la-senat-18559588"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T08:54:31+00:00"/>
    <meta property="og:title" content="Proiect pentru stoparea comportamentelor abuzive ale asiguratorilor RCA, depus la Senat"/>
    <meta property="og:description" content="Deputatul Marius Bota a depus, la Senat, un proiect pentru a stopa creşterea nejustificată a cheltuielilor pentru repararea vehiculelor avariate şi a creştereii preţurilor asigurărilor RCA. Proiectul vizează echilibrul între despăgubirile acordate de asiguratori şi costurile reparaţiilor."/>
  </head>
  <body>
    <article>
      <h1>Proiect pentru stoparea comportamentelor abuzive ale asiguratorilor RCA, depus la Senat</h1>
      <address><time datetime="2019-11-09T08:54:31+00:00">09 Nov 2019, 08:54</time> by <a rel="author" href="https://www.zf.ro/autor/teodor-bobei" target="_blank">Teodor Bobei</a></address>
      <p>Deputatul Marius Bota a depus, la Senat, un proiect pentru a stopa creşterea nejustificată a cheltuielilor pentru repararea vehiculelor avariate şi a creştereii preţurilor asigurărilor RCA. Proiectul vizează echilibrul între despăgubirile acordate de asiguratori şi costurile reparaţiilor.</p>
      <p>În articolul 2, se introduce un nou alineat care prevede că sisteme de evaluare specializate- aplicatia informatica, avizată de ASF, care se bazează pe un ansamblu de date, metode şi algoritmi de calcul care este utilizat ca suport în stabilirea costurilor a vehiculelor şi bunurilor avariate, pe baza preţurior de listă comunicate periodic de producătorii/importatorii oficiali în România de vehicule, după caz, precum şi/sau la stabilirea valorii de piaţă a vehiculelor şi bunurilor avariate la data evenimentului.</p>
      <p>În legea în vigoare, termenul de aplicaţie informatică, avizată de ASF, ca sistem de evaluare specializat, nu era definit.</p>
      <p>"Despăgubirile se acordă în cuantum egal cu întinderea prejudiciului până la limita maximă de răspundere a asiguratorului RCA care este egală cu cea mai mare valoare dintre limita de răspundere prevăzută în legislaţia aplicabilă şi cea prevăzută în contractul RCA. În cazul vehiculelor avariate, asiguratorul este obligat să comunice valoarea maximă de despăgubire, la cererea păgubitului sau a mandatarului acesteia, în termen de 7 zile calendaristice", se mai arată într-un alineat nou introdus la articolul 14.</p>
      <p>În forma în vigoare a legii, despăgubirile se acordă în cuantum egal cu întinderea prejudiciului până la limita maximă de răspundere a asiguratorului RCA care este egală cu cea mai mare valoare dintre limita de răspundere prevăzută în legislaţia aplicabilă şi cea prevăzută în contractul RCA, iar asigurătorul este obligat să comunice valoarea maximă de despăgubire, la cererea păgubitului sau a mandatarului acestuia, în termen de 7 zile calendaristice.</p>
      <p>"În cazul vehiculelor avariate asiguratorul evaluează dauna totală economică printr-un sistem de evaluare specializat sau prin documente emise în condiţiile legii pentru a-i determina valoarea de piaţă din momentul premergător evenimentului. Păgubitul poate opta pentru reparare până la valoarea de piaţă a vehiculului, calculată în urma evaluării, sau pentru soluţionarea cazului de daună totală prin plata diferenţei dintre valoarea de piaţă a vehicului şi valoarea epavei", se arată potrivit proiectului de lege.</p>
      <p>Legea în vigoare prevede că "în cazul daunei totale", păgubitul poate cere repararea vehiculului până la valoarea de piaţă, sau declararea daunei totale.</p>
      <p>"Valoarea despăgubirii pentru pentru efectuarea reparaţiei se dă către asiguratorul RCA folosind sisteme de evaluare specializate. În cazul în care valoarea despăgubirii nu se poate stabili prin sisteme de evaluare specializate, valoarea acesteia se stabileşte pe baza documentelor de reparaţie emise în condiţiile legii de unitatea reparatoare", mai stipulează proiectul de lege.</p>
      <p>De asemenea, asiguratorul este obligat ca în maxim o zi să despăgubească asiguratul cu un vehicul care să-l înlocuiască temporar pe cel avariat.</p>
      <p>Potrivit expunerii de motive, necesitatea modificărilor legislative apare ca urmare a disfuncţionalităţilor apărute pe piaţă, a comportamentului abuziv din punct de vedere al preţurilor practiate care au adus cheltuieli nejustificate, determinând asiguratorii să mărească preţurile RCA.</p>
      <p>Totodată, se introduce noţiunea de preţuri comunicate de producătorii/importatorii oficiali de vehicule în România, despăgubirea raportându-se la un nivel al preţurilor de piaţă practicate pe pieţele de profil pentru existenţa unui echilibru şi a unei echivalenţe între despăgubirea ce se acordă de asiguratorii RCA şi costurile cu reparaţiile.</p>
      <p>Proiectul de lege a fost iniţiat de deputatul Marius Bota şi a fost semnat de opt deputaţi PNL,UDMR, PSD şi independenţi. Camera Deputaţilor este for decizional.</p>
    </article>
  </body>
</html>