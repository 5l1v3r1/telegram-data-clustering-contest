<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/09/Irakiske-styrker-raserte-protestleire-og-skj%C3%B8t-demonstranter-20357080.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T20:30:03+00:00"/>
    <meta property="og:title" content="Irakiske styrker raserte protestleire og skjøt demonstranter"/>
    <meta property="og:description" content="Minst ni demonstranter ble drept og over 100 såret da sikkerhetsstyrkene i Irak igjen åpnet ild mot folk som protesterte mot regjeringen."/>
  </head>
  <body>
    <article>
      <h1>Irakiske styrker raserte protestleire og skjøt demonstranter</h1>
      <address><time datetime="2019-11-09T20:30:03+00:00">09 Nov 2019, 20:30</time> by <a rel="author">(NTB) NTB-AP-DPA</a></address>
      <p>Minst ni demonstranter ble drept og over 100 såret da sikkerhetsstyrkene i Irak igjen åpnet ild mot folk som protesterte mot regjeringen.</p>
      <aside><a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/09/javascript:void(0);">Del denne artikkelen på e-post</a></aside>
      <p>Mens Iraks statsminister Adel Abdel-Mahdi lørdag leverte et løst løfte om reformer, har landets politiske elite angivelig slått ring om regjeringen etter press fra Iran.</p>
      <p>Ifølge nyhetsbyrået AFPs kilder har flere av landets mektigste politiske ledere også blitt enige om at alle midler skal brukes for å få en slutt på masseprotestene som har rystet landet siden 1. oktober.</p>
      <p>Landets sikkerhetsstyrker har i ukevis slått brutalt ned på det som omtales som de største og blodigste grasrotprotestene i Irak på flere tiår. Flere hundre demonstranter er skutt og drept.</p>
      <h3>Unge irakere</h3>
      <p>Lørdagens blodbad begynte da sikkerhetsstyrkene rykket inn mot demonstranter som nesten daglig har forsøkt å komme seg over tre bruer over Tigris-elva i sentrum av Bagdad.</p>
      <p>Deretter tok sikkerhetsstyrkene for seg Tahrir-plassen, sentrum for protestbevegelsen som i stor grad består av unge irakere som krever regimeskifte og slutt på korrupsjon. Sikkerhetsstyrkene skjøt med skarpt og tåregass.</p>
      <p>Minst fem demonstranter ble skutt og drept, mens en sjette ble drept da en tåregassgranat trengte inn i hodet hans, opplyser kilder i helsevesenet og politiet. Minst 108 ble såret.</p>
      <h3>Telt opp i røyk</h3>
      <p>Også i Basra sør i Irak gikk sikkerhetsstyrkene hardt til verks mot en protestleir utenfor provinsregjeringens hovedkvarter. Tre demonstranter ble drept og flere titall såret, ifølge helsepersonell.</p>
      <p>I sjiamuslimenes hellige by Karbala, sør for Bagdad, ble demonstrantenes telt redusert til aske da sikkerhetsstyrkene skjøt brennhete tåregassgranater på dem.</p>
      <p>Samme dag kom statsministeren med en uttalelse tale der han lovet reformer, men uten å gå i detalj eller legge fram noen tidsplan.</p>
      <p>– Vi anser vårt folks fredelige demonstrasjoner som en av de viktigste hendelsene siden 2003, sa statsminister Adel Abdel Mahdi.</p>
      <h3>Stengt mobilnett</h3>
      <p>Siden 1. oktober er rundt 300 mennesker er blitt drept i protestene, de fleste av dem i hovedstaden Bagdad og i byer sør i landet, ifølge AFPs oversikt. Myndighetene har sluttet å oppgi drapstall.</p>
      <p>Kort tid etter statsministerens uttalelse fikk folk tilbake internettdekningen på sine mobiltelefoner. Det varte bare i en halvtime før myndighetene igjen blokkerte dekningen, noe de har gjort gjentatte ganger under masseprotestene.</p>
      <p>Abdel Mahdi kom til makten i fjor takket være en skjør allianse mellom den mektige sjialederen Moqtada al-Sadr og Hadi al-Ameri, lederen av Fatah, den nest største blokken i nasjonalforsamlingen.</p>
      <h3>Iransk mekling</h3>
      <p>Sadr ga først sin støtte til demonstrantene, mens Ameris milits stilte seg bak regjeringen. Denne uka sluttet de rekker bak Abdel Mahdis regjering etter en rekke møter ledet av iraneren Qasem Soleimani, ifølge AFPs kilder.</p>
      <p>Soleimani, som er den mektige lederen i Irans revolusjonsgardes utenlandsfløy, klarte å overtale Sadr til å snu kappen, ifølge en ikke navngitt kilde som var til stede på møtene.</p>
      <p>Sadr, som har millioner av følgere og gode kontakter i Teheran, har siden ikke latt høre fra seg, og det ryktes at han nå befinner seg i Iran.</p>
      <p>(©NTB)</p>
    </article>
  </body>
</html>