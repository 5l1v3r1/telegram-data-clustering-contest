<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/iwobi-quot-wan-kenobi-quot-asimmetrie-politicamente-corretto-218567.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-09T20:30:00+00:00"/>
    <meta property="og:title" content=""/>
    <meta property="og:description" content="IWOBI &quot;WAN KENOBI&quot; E LE ASIMMETRIE DEL POLITICAMENTE CORRETTO - &quot;MI DICONO NEGRO DA CORTILE, ASSERVITO E SCHIAVISTA. MA QUESTO NON FA NOTIZIA&quot; - LO SFOGO DEL SENATORE LEGHISTA IWOBI: &quot; PRIMA DEL MIO INGRESSO AL SENATO, NON HO MAI RICEVUTO TANTO ODIO. DA QUEL GIORNO, QUALCOSA È CAMBIATO. CONTRO DI ME RAZZISMO DI SERIE C. E NON RICEVO MAI ALCUNA SOLIDARIETÀ&quot;"/>
  </head>
  <body>
    <article>
      <h1></h1>
      <address>
        <time datetime="2019-11-09T20:30:00+00:00">09 Nov 2019, 20:30</time>
      </address>
      <p>
        <b>IWOBI "WAN KENOBI" E LE ASIMMETRIE DEL POLITICAMENTE CORRETTO - "MI DICONO NEGRO DA CORTILE, ASSERVITO E SCHIAVISTA. MA QUESTO NON FA NOTIZIA" - LO SFOGO DEL SENATORE LEGHISTA IWOBI: " PRIMA DEL MIO INGRESSO AL SENATO, NON HO MAI RICEVUTO TANTO ODIO. DA QUEL GIORNO, QUALCOSA È CAMBIATO. CONTRO DI ME RAZZISMO DI SERIE C. E NON RICEVO MAI ALCUNA SOLIDARIETÀ"</b>
      </p>
      <hr/>
      <p>
        <b>Carmelo Caruso per <a href="http://www.ilgiornale.it/">il Giornale</a></b>
      </p>
      <p>Sul web gli «sputano» due volte: la prima perché è di colore, la seconda perché è della Lega. «E naturalmente ci sono poi gli stupidi che mi insultano per quello che penso.</p>
      <figure>
        <a href="https://www.dagospia.com/mediagallery/Dago_fotogallery-254992/1236083.htm">
          <img src="https://cdn-static.dagospia.com/img/foto/11-2019/iwobi-1236083.png"/>
        </a>
        <figcaption>iwobi</figcaption>
      </figure>
      <p>E loro sì che sono di ogni colore politico». Dato che parliamo di colori: ha mai ricevuto solidarietà dai parlamentari gialli, rossi e rosa, insomma, dai suoi avversari? «Mai, ed è chiaro che mi dispiace, ma credo di conoscere la ragione. Da venticinque anni sono iscritto alla Lega e in questo momento i leghisti sono considerati dei lebbrosi». Da due anni, Toni Iwobi è invece senatore, il primo di origine africana a essere eletto. A candidarlo è stata la Lega tanto che alcuni dicono: «La sua elezione è la più grande operazione di facciata di Matteo Salvini».</p>
      <p>
        <b>È davvero la più grande operazione di facciata mai compiuta dalla Lega?</b>
      </p>
      <p>«Come vede, devo difendermi anche da questa forma di razzismo che è più sottile. Sono stato indicato dal territorio, il mio nome sottoposto a Salvini, poi candidato e infine eletto. Nella mia vita ho fatto mille mestieri, ho superato mille fatiche, prima di arrivare a questo incarico».</p>
      <figure>
        <a href="https://www.dagospia.com/mediagallery/Dago_fotogallery-254992/992554.htm">
          <img src="https://cdn-static.dagospia.com/img/foto/03-2018/iwobi-2-992554.png"/>
        </a>
        <figcaption>IWOBI 2</figcaption>
      </figure>
      <p>
        <b>E con regolarità, da quel giorno, sulla sua pagina social si riversano offese e si praticano aggressioni verbali, immondizia da caverna.</b>
      </p>
      <p>«E il dolore è tanto. Lo dico con il cuore. L'Italia non è un paese razzista o fascista. È un paese perbene. Chi mi insulta è una parte ubriaca e accecata dal mio colore politico. Prima del mio ingresso al Senato, non ho mai ricevuto tanto odio. Da quel giorno, qualcosa è cambiato».</p>
      <p>
        <b>Adesso le fanno paura e dunque annuncia querela.</b>
      </p>
      <p>«All'inizio ho preferito tacere, ignorare. Non mi facevano né caldo né freddo. Ho sempre pensato che fossero squilibrati in cerca di visibilità. Ho minimizzato, ma adesso siamo al di sopra».</p>
      <p>
        <b>E infatti ha deciso di mostrare i commenti, sezionare gli insulti e denunciare il silenzio dei giornali che «non hanno mai parlato di queste barbarie».</b>
      </p>
      <p>«Mi scrivono negro da cortile, Django, Zio Tom, Negro verde asservito, mi chiamano schiavista. Pensavo che bastasse cancellare i loro commenti e invece la loro furia aumenta e si nutre del silenzio dell'informazione. C'è una informazione scorretta che enfatizza le ingiurie di una parte, ma che chiude un occhio quando le stesse ingiurie vengono scagliate all'altra».</p>
      <figure>
        <a href="https://www.dagospia.com/mediagallery/Dago_fotogallery-254992/992553.htm">
          <img src="https://cdn-static.dagospia.com/img/foto/03-2018/iwobi-992553.png"/>
        </a>
        <figcaption>IWOBI</figcaption>
      </figure>
      <p>
        <b>Dicono che ad avere scatenato l'odio sono le politiche di destra e la Lega la mettono in cima.</b>
      </p>
      <p>«E quelli che lo dicono, e lo scrivono, sono gli stessi che dividono il razzismo in serie. C'è ne è uno di serie A, uno di serie B e poi ci sono i leghisti. Nei nostri confronti, il razzismo è di serie C. E però, il razzismo è sempre uno e dilaga proprio a causa di questa meschinità politica, di questa ipocrisia e divisione».</p>
      <p>
        <b>In occasione del voto sull'istituzione della commissione Segre, i leghisti non si sono alzati in piedi. Siete stati accusati di essere tiepidi con i bastonatori. E ieri, su Repubblica, venivate indicati come «destra energumena», «antidemocratica» mentre Salvini come «un curvaiolo, estremista».</b>
      </p>
      <p>«Lo scrivono quei radicali eleganti che da mesi parlando di Salvini come il male assoluto e che ci additano ai lettori come un fenomeno da estirpare. Chiedo: cos'è questo se non razzismo? Io, così come tutti i miei colleghi, abbiamo applaudito la senatrice Segre. Le vogliamo bene e la abbracciamo. Ci accusano per non esserci alzati in piedi, ma nell'accusa c'è la malafede di chi vuole denigrarci a prescindere».</p>
      <figure>
        <a href="https://www.dagospia.com/mediagallery/Dago_fotogallery-254992/992105.htm">
          <img src="https://cdn-static.dagospia.com/img/foto/03-2018/salvini-iwobi-992105.png"/>
        </a>
        <figcaption>salvini iwobi</figcaption>
      </figure>
      <p>
        <b>L'accusa finale è: come fa un nigeriano a essere leghista? E gli sputi sono tre.</b>
      </p>
      <p>«E mi rimproverano di dire prima gli italiani, ma quella frase non è una bestemmia. Lo dico da nigeriano venuto in Italia. Quella frase l'ho sentita in America, in Germania. Chi mi conosce, sa che vado pochissimo in televisione e che le mie parole sono moderate. Si è fatta ironia sulle minacce che Salvini ha dichiarato di ricevere. Ma le minacce che riceve sono vere, numerose e ignobili così come è ignobile quanto rivolto alla Segre. Misurare il grado delle offese è il peggiore modo per fare una battaglia che deve essere comune o ancora peggio mobilitarsi. Ma solo per appartenenza».</p>
      <figure>
        <a href="https://www.dagospia.com/mediagallery/Dago_fotogallery-254992/992103.htm">
          <img src="https://cdn-static.dagospia.com/img/foto/03-2018/iwobi-salvini-992103.jpg"/>
        </a>
        <figcaption>iwobi salvini</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254992/864808.htm">
          <img src="https://cdn-static.dagospia.com/img/foto/01-2017/toni-iwobi-864808.jpg"/>
        </a>
        <figcaption>TONI IWOBI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254992/595011.htm">
          <img src="https://cdn-static.dagospia.com/img/foto/09-2014/toni-iwobi-595011.jpg"/>
        </a>
        <figcaption>TONI IWOBI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254992/864807.htm">
          <img src="https://cdn-static.dagospia.com/img/foto/01-2017/toni-iwobi-matteo-salvini-864807.jpg"/>
        </a>
        <figcaption>TONI IWOBI MATTEO SALVINI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254992/992104.htm">
          <img src="https://cdn-static.dagospia.com/img/foto/03-2018/iwobi-salvini-992104.jpg"/>
        </a>
        <figcaption>iwobi salvini</figcaption>
      </figure>
    </article>
  </body>
</html>