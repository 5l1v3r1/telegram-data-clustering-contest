<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/snytt-for-finaleplass/71801125"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T20:50:43+00:00"/>
    <meta property="og:title" content="Snytt for finaleplass"/>
    <meta property="og:description" content="Nå er det klart hvem som er i finalen."/>
  </head>
  <body>
    <article>
      <h1>Snytt for finaleplass</h1>
      <h2>Nå er det klart hvem som er i finalen.</h2>
      <address><time datetime="2019-11-09T20:50:43+00:00">09 Nov 2019, 20:50</time> by <a rel="author">Ruben Pedersen</a></address>
      <p>NYDALEN (Dagbladet): Nå er det snart ved veis ende. Neste uke skal det avgjøres hvem som stikker av med seieren i «Skal vi danse» på TV 2, etter det som mildt sagt kan omtales som en imponerende sesong.</p>
      <p>Tierne har vært delt ut over en lav sko, løftene har vært i verdensklasse og svingomene har vært så romantiske som brudevalser. Selv om de tre finalistene på lørdag leverte imponerende godt, kunne bare to stykker gå videre til finalen.</p>
      <figure>
        <img src="https://dbstatic.no/71801892.jpg?imageId=71801892&amp;width=1024&amp;height=615"/>
        <figcaption><b>SENDT HJEM:</b> Finalehåpet brast for Victor Sotberg lørdag kveld. Det betyr at Aleksander Hetland og Jørgine Vasstrand skal konkurrere om seieren neste uke. Foto: TV 2 Vis mer</figcaption>
      </figure>
      <p>Jørgine Vasstrand og Jørgen Nilsen ble sikret en plass i finalen da det ble kjent at de to andre parene måtte i danseduell. Etter intense trinn på parketten, ble det klart at finalehåpet bristet for Victor.</p>
      <p>
        <b>- Det har vært helt fantastisk, men det er leit å kunne lukte finaleplassen - bare for at den blir tatt fra den, sier han til Dagbladet.</b>
      </p>
      <p>Likevel er han åpen på at han ikke er bitter over exiten:</p>
      <p>- Det står fire verdige dansere i finalen nå, og jeg tror det kan bli et veldig tett. Jeg vil helst ikke svare på hvem jeg tror skal vinne, for det er vanskelig å anslå, forklarer han, og legger til at han i tiden fremover skal bruke tiden på Youtube og andre prosjekter.</p>
      <p>- Men hvis Rikke vil danse mer med meg, så gjør jeg gjerne det, flirer han.</p>
      <h3>I kveld danset parene følgende:</h3>
      <p>Aleksander Hetland og Nadya Khamitskaya danset en quickstep til «I'll be there for you» av The Rembrandts, og en argentinsk tango til «El tango de Roxanne» fra Moulin Rouge. De fikk 76 poeng totalt.</p>
      <p>Jørgine Vasstrand og Jørgen Nilsen var først å se på parketten til en vals til «I will always love you» av Whitney Houston. Deretter danset de en jive til «Land of 1000 dancers» av Wilson Pickett. Totalt fikk de 79 poeng.</p>
      <p>Victor Sotberg og Rikke Lund valset seg først, til «What the world needs now» av Burt Bacharach. Deretter danset de salsa til «Rhythm is gonna get you» av Gloria Estefan. De fikk totalt 75 poeng.</p>
      <h3>En etter en</h3>
      <p>Nivået i år har, som nevnt, vært skyhøyt. Det har vært vanskelig å anslå hvem av deltakerne som på tur og orden måtte forlate konkurransen. Forrige uke var det Emilie «Voe» Nereng som trakk det korteste strået.</p>
      <p>- Jeg vet at jeg har et veldig fint liv å gå tilbake til, med både min forlovede og en Instagram-konto som har vokst mens jeg har vært med på «Skal vi danse», så fremtiden er fremdeles lys, sa hun til Dagbladet etter exiten.</p>
      <p>Uka før det var det Christian Stand som måtte forlate konkurransen. Tidligere har også, i riktig rekkefølge, Isabel Raad, Sandra Borch, Trine Haltvik, Jan Tore Kjær, Adrian Sellevoll, Bahareh Letnes og Per Sandberg måttet forlate konkurransen.</p>
    </article>
  </body>
</html>