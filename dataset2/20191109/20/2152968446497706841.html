<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/09/pyzel-shte-uspeiat-li-da-vyzstanoviaviat-unishtojenite-ot-shtazi-dokumenti.428991"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T20:23:00+00:00"/>
    <meta property="og:title" content="Пъзел: Ще успеят ли да възстановявят унищожените от Щази документи?"/>
    <meta property="og:description" content="Тези материали ще ни помогнат да се изправим пред миналото! | Dnes.bg"/>
  </head>
  <body>
    <article>
      <h1>Пъзел: Ще успеят ли да възстановявят унищожените от Щази документи?</h1>
      <h2>Тези материали ще ни помогнат да се изправим пред миналото!</h2>
      <address><time datetime="2019-11-09T20:23:00+00:00">09 Nov 2019, 20:23</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Барбара Пьониш прекарва по-голямата част от времето си в редене на пъзели. По-точно във възстановяването на планина от документи, унищожени при падането на Берлинската стена от тайната източногерманска полиция Щази.</p>
      <p>Пьониш навремето е била книговезец. Сега тя е част от екип от 10 души, който старателно сглобява разузнавателни доклади, лични писма и политически документи, които Щази е трупала, а след това отчаяно е опитала да унищожи преди 30 години, когато комунистическият режим в Източна Германия рухна.</p>
      <p>След като Берлинската стена падна на 9 ноември 1989 г., всяващата страх тайна полиция се е захванала да нарязва на малки парчета всичките си досиета. А когато машините за рязане на хартия се претоварили и спрели да работят, членовете на Щази решили да късат документите на ръка, да разбъркат парчетата или да ги изгорят.</p>
      <p>На 15 януари 1990 г. обаче "граждански комитети" нахлуха в сградите на Щази, включително в централата й в Източен Берлин, изземвайки милиони досиета и около 16 000 чувала с накъсани документи, пише Франс прес.</p>
      <p>
        <b>"Детективска работа"</b>
      </p>
      <p>Три десетилетия по-късно тайните от тези архиви продължават да излизат наяве, благодарение на Барбара Пьониш и колегите й.</p>
      <p>"Харесва ми да редя пъзели и да проучвам, прилича малко на детективска работа", обяснява Пьониш. Самата тя е от Източна Германия. "Човек изпитва удовлетворение, когато успее да сглоби това, което е било скъсано преди 30 години. Защото знам, че този материал ще бъде изследван от архивист и това ще ни помогне да се изправим пред миналото."</p>
      <p>Министерството на държавната сигурност, базирано в Източен Берлин и известно с името Щази, бе един от най-ефективните инструменти за репресии през своето близо 40-годишно съществуване. През Студената война то е имало над 270 000 служители, включително много информатори сред населението, заради което източногерманското общество бе едно от най-изкъсо следените в Източния блок.</p>
      <p>Хиляди шпиони бяха разкрити, когато досиетата на Щази станаха общодостъпни след обединението на Германия през 1990 г.</p>
      <p>Така много източногерманци научиха, че техни приятели и роднини са били "неофициални сътрудници" на Щази.</p>
      <p>Това, което Пьониш описва като свой "малък принос в изправянето срещу миналото", всъщност е Херкулесова задача, оказваща влияние върху живота на хиляди хора.</p>
      <p>Пьониш нарежда грижливо късчета хартия, затиска ги поотделно, за да не се разхвърчат, а накрая ги залепва, когато е сглобила целия документ. Тя подчертава, че ключът към успеха на работата й е не само търпението, но и "огромната отговорност".</p>
      <p>Сред личните документи, които е успяла да възстанови, има писмо, написано от майка, молеща Щази да освободи сина й. "Беше преди няколко години и действително ме трогна", споделя тя.<br/><b><br/>Технологиите не са достатъчни</b></p>
      <p>От началото на възстановяването на документи на ръка през 1995 г. са били сглобени близо 500 чувала с късчета хартия или над 1,5 милиона страници.</p>
      <p>От архивите изскачат гръмки разкрития - например документите, доказващи как държавата е карала източногермански атлети да използват допинг. Други неща може да останат скрити с години. На един човек са му нужни средно 18 месеца, за да сглоби един чувал хартийки, казва ръководителят на екипа Андреас Лодер.</p>
      <p>Имайки предвид, че всеки чувал съдържа фрагменти, равняващи се на между 2500 и 3500 страници, остават още 55 милиона страници за възстановяване.</p>
      <p>През 2013 г. въвеждането на нова технология за редене на пъзели, разработена от изследователския институт "Фраунхофер", събуди надежди. Устройството обаче се оказа неспособно да се справи със стотици хиляди фрагменти.</p>
      <p>Разработва се нова машина. Архивистите се надяват тя да влезе в употреба до няколко години.</p>
      <p>Уте Михалски, отговаряща за надзора на работния процес, признава, че не може да предвиди дали всички фрагменти ще бъдат сглобени един ден. Тя е задала като приоритет документите, "съдържащи информации за следени от Щази хора".</p>
      <p>"За много засегнати хора е изключително важно възстановяването" на тези документи, казва тя. <br/> </p>
      <p>/БТА/</p>
      <related>
        <h4>Още по темата</h4>
        <a href="https://www.dnes.bg/rusia/2019/11/06/padaneto-na-berlinskata-stena-kogato-moskva-podade-ryka-na-zapada.428772"/>
        <a href="https://www.dnes.bg/world/2019/11/04/sled-30-g-studenata-voina-otnovo-se-zavryshta-granicite-se-vryshtat.428509"/>
      </related>
    </article>
  </body>
</html>