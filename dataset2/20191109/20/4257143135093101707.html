<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/csalodottsagbol-duhbol-gyuloletbol-szotlansagbol-ma-is-allnak-falak"/>
    <meta property="og:site_name" content="infostart"/>
    <meta property="article:published_time" content="2019-11-09T20:30:00+00:00"/>
    <meta property="og:title" content="Csalódottságból, dühből, gyűlöletből, szótlanságból ma is állnak falak"/>
    <meta property="og:description" content="A fél világ a berlini fal leomlásának 30. évfordulójára emlékezik, a Brandenburgi kapunál több százezer ember sereglett össze, hogy a német államfőt is hallgassa."/>
  </head>
  <body>
    <article>
      <h1>Csalódottságból, dühből, gyűlöletből, szótlanságból ma is állnak falak</h1>
      <address><time datetime="2019-11-09T20:30:00+00:00">09 Nov 2019, 20:30</time> by <a rel="author">Infostart / MTI</a></address>
      <h3>A fél világ a berlini fal leomlásának 30. évfordulójára emlékezik, a Brandenburgi kapunál több százezer ember sereglett össze, hogy a német államfőt is hallgassa.</h3>
      <p>Új falak választják el az embereket egymástól Németországban, láthatatlan falak, amelyek csalódottságból, dühből, gyűlöletből, szótlanságból és elidegenedésből állnak, ezeket a németek építették saját maguknak, és ledönteni is csak ők tudják őket - mondta Frank-Walter Steinmeier német államfő szombaton Berlinben a Brandenburgi kapunál több százezer ember előtt a német fővárost kettéosztó fal ledöntésének 30. évfordulójára rendezett ünnepségsorozat legnagyobb szabású, záró eseményén.</p>
      <p>A szövetségi elnök sürgette Németország lakóit, hogy ne tétlenül szemléljék a társadalmukat megosztó új falakat és ne csupán panaszkodjanak miattuk, hanem kezdjenek hozzá lebontásukhoz.</p>
      <p>Mint mondta, az oly sok áldozatot követelő "embertelen építmény", a berlini fal ledöntése után külső kényszer nélkül emelt új, láthatatlan falak az összetartás útjában állnak, de "az összetartást nem lehet felülről elrendelni, csak azok tartanak össze, akik összefognak".</p>
      <blockquote>Vissza kellene szerezni legalább egy részét annak a bátorságnak, jövőbe vetett bizalomnak és öntudatosságnak, amellyel az emberek 1989-ben ledöntötték a berlini falat</blockquote>
      <p>és kiharcolták az egységet, a szabadságot és a demokráciát.</p>
      <p>Ez nagyszerű és büszkeséggel eltöltő örökség, "kezdjünk hát vele valamit" - fogalmazott Frank-Walter Steinmeier.</p>
      <p>A legtekintélyesebb egykori keletnémet ellenzéki emberi jogi aktivista, Marianne Birthler, az egykori Német Demokratikus Köztársaság (NDK) állambiztonsági minisztériumi (Stasi) iratait kezelő hivatal volt vezetője beszédében az 1989-es békés forradalom örökségéről elmondta, hogy</p>
      <blockquote>csak annak van erkölcsi joga 1989-re hivatkozni, aki ma is kiáll a nyitottságért és a szabadságért.</blockquote>
      <p>Aki viszont gyűlölködik és mások életét tettekkel és szavakkal fenyegeti, nem jobb az embereket gyötrő és életüket tönkretevő Stasinál, aki pedig azt hiszi, hogy származása vagy bőrszíne miatt előbbre való másoknál, elárulja a forradalom eszméit és Németország alaptörvényét.</p>
      <h4>Ünnepségek</h4>
      <p>Berlinben a hét eleje óta ünneplik a fal ledöntésének évfordulóját egy több mint 200 eseményből - kiállítások, koncertek, pódiumbeszélgetések sorából álló - rendezvénysorozattal. A záró eseményen a beszédek után a német a berlini Állami Operaház (Staatsoper Unter den Linden) zenekara, a Staatskapelle Berlin tartott hangversenyt Daniel Barenboim vezényletével. Az együttes Ludwig van Beethoven 5. - Sors - szimfóniájának egyes tételeit adta elő a Németország megosztottságának és újraegyesítésének témája köré szervezett műsorban, amelyben különböző zenés és táncos betétek kaptak helyet.</p>
      <ul>
        <li>A <a href="https://infostart.hu/kulfold/2019/11/09/a-v4-ekkel-emlekeznek-a-berlini-fal-ledontesenek-30-evfordulojara">V4-ek így ünnepeltek</a>, emlékeztek.</li>
        <li>A <a href="https://infostart.hu/kulfold/2019/11/09/kulonleges-keppel-emlekezik-es-emlekeztet-a-google">Google pedig így</a>.</li>
        <li><a href="https://infostart.hu/kulfold/2019/11/09/harminc-eve-tortent-felvetelek-a-berlini-fal-leomlasarol">Különleges képek</a> a fal leomlásáról.</li>
      </ul>
      <aside>Itáliai "falak"<br/>Pietro Parolin bíboros, szentszéki államtitkár szerint a berlini fal ledöntése után újabb falak emelkedtek, és ma is "mindenhol falakat akarnak építeni". A bíboros egy olasz hetilapban szombaton megjelent nyilatkozatában kijelentette: "sajnos, az ember természetéhez tartozik, hogy falakat emeljen". "A berlini fal két szembenálló oldal jelképe volt, és mindenki azt gondolta, hogy ezek túllépésével egy nagyobb megértést és békét képviselő korszak következik. Ehelyett robbant a nacionalizmus, a bezárkózás" - jelentette ki a szentszéki államtitkárságot vezető bíboros. Hozzátette, hogy a berlini fal ledöntését kísérő örömöt és elégedettséget nem követte "komoly elkötelezettség a nemzetközi közösség új megalapozására. Erkölcsi elkötelezettségre szükség van, mivel e nélkül nem történik minden automatikusan, sőt, ami spontán következik be, ellentétes irányba vezethet". Antonio Tajani, a Hajrá Olaszország (FI) jobbközép párt alelnöke, az Európai Parlament volt elnöke Twitter-bejegyzésben azt írta: a berlini fallal a "borzalmas kommunista diktatúra jelképe" dőlt le. Hozzátette, hogy a fal lebontásával új, egységesebb Európa született, és milliók kapták vissza szabadságukat. A mostani baloldal azonban mindezt el akarja felejtetni, és "ki akarja törölni a kommunizmus szégyenét a történelemkönyvekből is" - véli Tajani. Giorgia Meloni, a jobboldali Olasz Testvérek (FdI) elnöke szintén közösségi oldalán azt hangoztatta, hogy a berlini évforduló a "szabadság ünnepe". Meloni szerint a mai európai patriótáknak is le kell dönteniük azt a falat, amellyel "a pénzügyi hatalmak és a brüsszeli bürokrácia" maga alá akarja rendelni Európa szabad és önrendelkezésre törekvő népeit.</aside>
      <p>
        <i>Nyitókép: MTI/EPA/Friedemann Vogel</i>
      </p>
    </article>
  </body>
</html>