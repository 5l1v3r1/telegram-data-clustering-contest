<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/bulbul-cyclone-flight-services-cancelled-kolkatta"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-09T20:25:00+00:00"/>
    <meta property="og:title" content="ബുള്‍ബുള്‍ ചുഴലിക്കാറ്റ്; കൊല്‍ക്കത്തയില്‍ വിമാന സര്‍വ്വീസുകള്‍ റദ്ദാക്കി"/>
    <meta property="og:description" content="ന്യൂഡല്‍ഹി: ബുള്‍ബുള്‍ ചുഴലിക്കാറ്റ് ശക്തിപ്രാപിക്കുമെന്ന മുന്നറിയിപ്പിന്റെ അടിസ്ഥാനത്തില്‍ കൊല്‍ക്കത്ത വിമാനത്താവളത്തിന്റെ പ്രവര്‍ത്തനം 12 മണിക്കൂര്‍ നിര്‍ത്തി വെച്ചു. നാളെ രാവിലെ ആറു മണി വരെയാണ് സര്‍വ്വീസുകള്‍ നിര്‍ത്തി വെയ്ക്കുന്നത്. കേന്ദ്ര ആഭ്യന്തര മന്ത്രാലയ വൃത്തങ്ങള്‍..."/>
  </head>
  <body>
    <article>
      <h1>ബുള്‍ബുള്‍ ചുഴലിക്കാറ്റ്; കൊല്‍ക്കത്തയില്‍ വിമാന സര്‍വ്വീസുകള്‍ റദ്ദാക്കി</h1>
      <address><time datetime="2019-11-09T20:25:00+00:00">09 Nov 2019, 20:25</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>ന്യൂഡല്‍ഹി: ബുള്‍ബുള്‍ ചുഴലിക്കാറ്റ് ശക്തിപ്രാപിക്കുമെന്ന മുന്നറിയിപ്പിന്റെ അടിസ്ഥാനത്തില്‍ കൊല്‍ക്കത്ത വിമാനത്താവളത്തിന്റെ പ്രവര്‍ത്തനം 12 മണിക്കൂര്‍ നിര്‍ത്തി വെച്ചു. നാളെ രാവിലെ ആറു മണി വരെയാണ് സര്‍വ്വീസുകള്‍ നിര്‍ത്തി വെയ്ക്കുന്നത്. കേന്ദ്ര ആഭ്യന്തര മന്ത്രാലയ വൃത്തങ്ങള്‍ അറിയിച്ചതാണ് ഇക്കാര്യം.  </p>
      <p>ശനിയാഴ്ച വൈകീട്ടോടെ ബുള്‍ബുള്‍ പശ്ചിമബംഗാള്‍ തീരത്തെത്തുമെന്നാണ് വിലയിരുത്തപ്പെടുന്നത്. കനത്ത മഴയ്ക്കും മണിക്കൂറില്‍ 120 കിലോമീറ്റര്‍വരെ വേഗമുള്ള കാറ്റിനും ശക്തമായ കടല്‍ക്ഷോഭത്തിനും സാധ്യതയുണ്ടെന്നാണ് വിലയിരുത്തപ്പെടുന്നത്. നാഷണല്‍ ക്രൈസിസ് മാനേജ്‌മെന്റ് കമ്മിറ്റി ശനിയാഴ്ച അടിയന്തര യോഗം ചേര്‍ന്ന് ബുള്‍ബുള്‍ ചുഴലിക്കാറ്റിനെ നേരിടുന്നതിനുള്ള മുന്നൊരുക്കങ്ങള്‍ വിലയിരുത്തിയിരുന്നു. പശ്ചിമ ബംഗാളിന്റെയും ഒഡീഷയുടെയും തീരങ്ങളില്‍ ചുഴലിക്കാറ്റ് ശക്തിയോടെ വീശിയേക്കാമെന്നാണ് വിലയിരുത്തപ്പെടുന്നത്.  </p>
      <p>അതേസമയം ഒഡീഷാ തീരത്ത് വീശിയ ശക്തമായ കാറ്റില്‍ നിരവധി നാശനഷ്ടങ്ങള്‍ റിപ്പോര്‍ട്ട് ചെയ്തിട്ടുണ്ട്. നിരവധി മരങ്ങള്‍ കടപുഴകി വീണ് ഗതാതം തടസപ്പെടുകയും ചെയ്തിട്ടുണ്ട്. ഇന്ന് വൈകിട്ടോടെ ചുഴലിക്കാറ്റിന്റെ തീവ്രത കുറയുമെങ്കിലും ഒഡീഷയുടെ വടക്കന്‍ തീരങ്ങളില്‍ ശക്തമായ മഴയ്ക്ക് സാധ്യതയുണ്ടെന്നാണ് കാലവസ്ഥാ നിരീക്ഷണ കേന്ദ്രത്തിന്റെ മുന്നറിയിപ്പ്.</p>
      <p>ചുഴലിക്കാറ്റിന്റെ ഫലമായി കേരളത്തില്‍ പരക്കെ മഴയ്ക്ക് സാധ്യതയുണ്ടെന്നും കാലാവസ്ഥാ നിരീക്ഷണ കേന്ദ്രം അറിയിച്ചിട്ടുണ്ട്. പത്തനംതിട്ട, ഇടുക്കി, മലപ്പുറം, കോഴിക്കോട് ജില്ലകളില്‍ ഇന്നും കൊല്ലം, പത്തനംതിട്ട, ഇടുക്കി, തൃശൂര്‍, മലപ്പുറം ജില്ലകളില്‍ നാളെയും യെല്ലോ അലര്‍ട്ട് പ്രഖ്യാപിച്ചിട്ടുണ്ട്.</p>
    </article>
  </body>
</html>