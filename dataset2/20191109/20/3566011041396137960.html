<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545974.html/%D9%84%D8%B2%D9%88%D9%85-%D8%AA%D9%88%D8%AC%D9%87-%D8%A8%D9%87-%D8%B2%DB%8C%D8%B1-%D8%B3%D8%A7%D8%AE%D8%AA-%D9%87%D8%A7%DB%8C-%D8%B4%D9%87%D8%B1-%D8%A7%D9%84%DB%8C%DA%AF%D9%88%D8%AF%D8%B1%D8%B2--%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D9%87-%D8%B3%D9%85%D8%AA-%D8%AF%D8%B1%D8%A2%D9%85%D8%AF%D9%87%D8%A7%DB%8C-%D9%BE%D8%A7%DB%8C%D8%AF%D8%A7%D8%B1-%D8%A8%D8%B1%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T20:22:00+00:00"/>
    <meta property="og:title" content="لزوم توجه به زیر ساخت‌های شهر الیگودرز/ شهرداری به سمت درآمدهای پایدار برود"/>
    <meta property="og:description" content="فرماندار الیگودرز ضمن انتقاد از فراهم نشدن زیر ساخت‌های شهری در الیگودرز گفت: شهرداری باید به سمت درآمدهای پایدار برود."/>
  </head>
  <body>
    <article>
      <h1>لزوم توجه به زیر ساخت‌های شهر الیگودرز/ شهرداری به سمت درآمدهای پایدار برود</h1>
      <h2>فرماندار الیگودرز:</h2>
      <address>
        <time datetime="2019-11-09T20:22:00+00:00">09 Nov 2019, 20:22</time>
      </address>
      <p>فرماندار الیگودرز ضمن انتقاد از فراهم نشدن زیر ساخت‌های شهری در الیگودرز گفت: شهرداری باید به سمت درآمدهای پایدار برود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1383">سفیر افلاک، </a>حمید کشکولی ظهر امروز در مراسم معارفه شهردار الیگودرز با بیان اینکه شهرداری باید زمینه مشارکت مردم را فراهم کند اظهارداشت: نگاه شهرداری به اعتبارات دولتی غلط است به همین جهت شهرداری باید با احترام و ارائه بسته‌های تشویقی سرمایه گذاران و بخش خصوصی را به سرمایه گذاری ترغیب کند.</p>
      <p>وی به مشکلات شهر الیگودرز اشاره کرد و افزود: متاسفانه از سال‌های گذشته به زیرساخت‌های شهری توجه لازم نشده است.</p>
      <p>فرماندار الیگودرز با اشاره به اینکه حق مردم الیگودرز بیش از توقعاتی نظیر آسفالت و جدول است عنوان کرد:شهرداری باید با مردم ارتباط مستقیم داشته باشد و قطعا اگر مردم خدمات ببینند عوارض پرداخت می‌کنند و مشارکت دارند.</p>
      <p>وی با بیان اینکه شهرداری نباید چشم بر روی تخلفات بسته و کمیسیون ماده ۱۰۰ را به مرکز درآمد تبدیل کند گفت: شهرداری باید به سمت درآمدهای پایدار برود.</p>
      <p>کشکولی شورای شهر الیگودرز را شورایی همدل، توسعه نگر و بدون حاشیه دانست و تصریح کرد: قطعا این یک ظرفیت ارزشمند برای رفع مشکلات و حرکت به سمت پیشرفت است.</p>
      <p>انتهای پیام/</p>
    </article>
  </body>
</html>