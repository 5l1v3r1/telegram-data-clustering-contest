<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818158.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T20:30:00+00:00"/>
    <meta property="og:title" content="جدال توییتری عباس عبدی و احمد پورنجاتی/ دفاع دیپلمات اصلاح‌طلب از کمک به حزب‌الله لبنان/علی لاریجانی از مجلس خداحافظی می‌کند؟"/>
    <meta property="og:description" content="علی لاریجانی از مجلس خداحافظی می‌کند؟"/>
  </head>
  <body>
    <article>
      <h1>جدال توییتری عباس عبدی و احمد پورنجاتی/ دفاع دیپلمات اصلاح‌طلب از کمک به حزب‌الله لبنان/علی لاریجانی از مجلس خداحافظی می‌کند؟</h1>
      <address>
        <time datetime="2019-11-09T20:30:00+00:00">09 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>علی لاریجانی از مجلس خداحافظی می‌کند؟</b>
      </p>
      <p>به گزارش ایلنا طبق شنیده ها از یک منبع موثق، علی لاریجانی نماینده مردم قم و رئیس مجلس شورای اسلامی، اخیرا در جمع برخی از فعالان سیاسی نزدیک به خود در شهر قم اعلام کرده که دیگر کاندیدای انتخابات نمایندگی مجلس شورای اسلامی نمی شود و تا کنون هرچه در توان داشته برای کشور بکار گرفته است.</p>
      <p>این اظهار نظر ویژه علی لاریجانی در فاصله ۴ ماه تا انتخابات یازدهمین دوره مجلس شورای اسلامی، نشان می دهد که او پس از ۱۲ سال نمایندگی مردم قم و جلوس بر صندلی ریاست مجلس شورای اسلامی، به جمع بندی قطعی و نهایی رسیده است.</p>
      <p>حضور یا عدم حضور علی لاریجانی بعنوان کاندیدای انتخابات مجلس، علاوه بر اهمیت داشتن برای اصولگرایان قم و سیاسیون کشور هم مهم بود، چرا که او در ۳ دوره ۴ ساله، رئیس قوه قانون گذاری کشور بود، اما حالا فعالان سیاسی و انتخاباتی قم، فضای انتخاباتی بدون حضور علی لاریجانی را بررسی خواهند کرد.</p>
      <p>البته اصولگرایان از مدت ها قبل تصمیم به عبور از لاریجانی گرفته بودند و در همین راستا بود که لیست انتخاباتی اصولگرایان قم برای انتخابات مجلس بسته شد و نفراتی چون احمد امیرآبادی، مجتبی ذوالنور و علیرضا زاکانی در آن قرار گرفتند تا با فعالیت های جدی خود، دیگر لاریجانی را در جایگاه نمایندگی مردم قم و ریاست مجلس شورای اسلامی نبینند.</p>
      <p>***</p>
      <p>
        <b>دفاع دیپلمات اصلاح‌طلب از کمک به حزب‌الله لبنان</b>
      </p>
      <p>سیدمحمد صدر، دیپلمات اصلاح‌طلب و عضو مجمع تشخیص مصلحت نظام به شرق گفت: «من سال‌ها مسئول كمك به جبهه مقاومت اعم از حزب‌الله، حماس و جهاد اسلامي بودم. [در دولت اصلاحات] که معاون عربي آفريقايي وزارت خارجه بودم، مسئول اين موضوع بودم. وقتي دوره كاري دولت آقاي خاتمي تمام شد، در اولين ملاقات آقاي احمدي‌نژاد با آقاي سيدحسن نصرالله (سال ۸۴)، سيدحسن نصرالله گفت در دوره آقاي خاتمي آن‌قدر كه به ما و مقاومت كمك شد، قبلا چنين اتفاقي نيفتاده بود و ما از پشتيباني دولت اصلاحات راضي بوديم...</p>
      <p>بحث مقاومت و لبنان، بحث امنيت ملي ماست. يكي از پرسش‌هاي مردم، مخصوصا جوانان اين است كه با توجه به اينكه داخل کشور مشكلات اقتصادي داريم، چرا به آنها كمك مي‌كنيم. آنها به اين نکته توجه نمي‌کنند که كمك‌كردن به حزب‌الله و لبنان وظيفه ماست؛ براي اينكه امنيت ايران، مرزها، كشورمان و امنيت انقلاب را تأمين كنيم و بايد از تهديداتي كه هميشه براي ما وجود دارد، جلوگيري كنيم. واقعيت اين است كه اسرائيل و آمريكا براي ايران تهديد هستند و شوخي هم ندارند.</p>
      <p>الان كم‌كم خبرهايش منتشر مي‌شود كه اسرائيل چقدر در ايران كار اطلاعاتي- امنيتي انجام مي‌دهد و حتي سعي مي‌كند به سري‌ترين بخش‌هاي ايران نفوذ كند. اقداماتي كه درباره مسائل هسته‌اي انجام مي‌دهد يا جنگ‌هاي سايبري كه عليه ايران دنبال مي‌كند، همه تهديدهايي است كه اسرائيل با كمك آمريكا انجام مي‌دهد. بنابراين بايد از اين تهديدات جلوگيري كنيم. اگر كمك‌ها به جبهه مقاومت و همکاري با آنها نبود، چه‌بسا اسرائيل يا آمريكا به ايران حمله نظامي مي‌كردند. اين يكي از توان‌هاي ماست كه آنها را از حمله به ايران بازمي‌دارد.»</p>
      <p>***</p>
      <p>
        <b>انتقاد از لیست‌های قبلی باعث اقبال اصلاح‌طلبان به «سرا» شد</b>
      </p>
      <p>طرح «سرا» همچنان در میان اصلاح‌طلبان بحث‌برانگیز است. سرا پس از طرح اولیه در فضای رسانه‌ای با انتقادات کارگزاران و اعتمادملی همراه شد. شهیندخت مولاوردی، فعال سیاسی اصلاح‌طلب و عضو شورای عالی اصلاح‌طلبان در گفت‌وگو با اعتمادآنلاین از دلایل انتخاب این طرح گفته است: «پیش از این اصلاح‌طلبان به استفاده از شیوه‌ها و سازوکارهای (به‌ ویژه در انتخابات شوراها) غیردموکراتیک، غیرشفاف و غیرمشارکتی در بستن لیست‌های خود متهم بودند (البته کاربست این مدل سنتی در همه جریان‌های سیاسی کشور رایج است و اتهامی نیست که تنها به اصلاح‌طلبان وارد باشد)، اما بدنه اجتماعی اصلاح‌طلبان و بدنه احزاب آن این نقد را داشتند که بستن لیست‌ها و انتخاب نامزدها خیلی شفاف نیست.</p>
      <p>بنابراین برای پاسخ به این نقدها و تامین این خواسته، نیاز به طرح جدیدی احساس شد تا با اصلاح سازوکارهای قبلی جریان اصلاح‌طلبی کمتر با این انتقادات مواجه شود. ۲ راه هم بیشتر وجود ندارد: یا باید همان شیوه‌های سابق را با تمام ایرادات و انتقادات ادامه داد که بعد از گذشت دوره مجلس دهم و چند سال از انتخابات شوراها می‌بینیم که هنوز این نقدها به قوت خود باقی است و مدام تکرار می‌شود، یا اینکه باید با طرحی نو وارد میدان شد که این انتقادات در مورد آن به حداقل برسد. لذا با این نگاه طراحی سرا صورت گرفته است...</p>
      <p>تا به حال این روند پشت درهای بسته طی می‌شد و چند نفر محدود این بار سنگین را بر دوش می‌کشیدند و مسئولیت هم به پای آنها نوشته می‌شد، الان مسئولیت، سرشکن و بین بدنه و همه شرکت‌کنندگان تقسیم می‌شود. همچنین احساس مشارکت و انگیزه به خصوص برای جوانانی که وارد این فرایند می‌شوند افزایش می‌یابد. از طرف دیگر بحث دموکراتیک و شفاف بودن این موضوع هم بعدها نقدها را به حداقل خواهد رساند (که چرا من جزو گزینه‌های نهایی نیستم، چرا نامزد حزب ما حذف شد و...). بنابراین این انتخاب‌ها همه بر اساس شاخص‌های مشخص و در یک فرایند شفاف نهایی می‌شود.»</p>
      <p>***</p>
      <p>
        <b>جنگ توییتری عباس عبدی و احمد پورنجاتی</b>
      </p>
      <p>مدتی پیش عباس عبدی، تحلیلگر و روزنامه‌نگار باسابقه اصلاح‌طلب در گفت‌وگو با بی‌بی‌سی از تسخیر سفارت آمریکا توسط دانشجویان دفاع کرد. دفاع عبدی با واکنش احمد پورنجاتی، نماینده اصلاح‌طلب مجلس ششم همراه شد. پورنجاتی در توییتی نوشت: «یک غلطی کرده اید، من و ما هم در عالم خلسه و نفرت از  مستبد فراری،در حال و هوای ضد امپریالیستی، برای آن کار خلاف عرف تان هورا کشیده ایم .حالا بعد از چهل سال از اشغال سفارت ،که طشت فاجعه اش بر زمین افتاده،همچنان زور می زنید که با حرافی،ماست مالی اش کنید؟! پیشنهاد: سکوت شرمگینانه!»</p>
      <p>توییت پورنجاتی با واکنش تند عباس عبدی مواجه شد. عبدی در چند توییت پرنیش و کنایه نوشت: «آن بخش که اقرار علیه دائم‌الخلسگی!! خویش است را باید پذیرفت. ولی ای‌کاش سری هم به "هویت‌"سازی بزنند حتی اگر شرمنده نمی‌شدند عذرخواهی می‌کردند. ای‌کاش از روزی شرمنده شوند که بجای انجام وظیفه و دفاع از روزنامه‌نگاران، بازداشت آنان را تایید می‌کردند.</p>
      <p>ای‌کاش از دورانی شرمنده باشند که حتی جرات بیانش را ندارند چه رسد به اظهار شرمندگی. عمری در خلسه هورا کشیدن، شرمندگی هم دارد. البته نفرت و شیفتگی برخی‌ها چنان عمیق و ریشه‌دار است که هیچگاه از میان نمی‌رود.</p>
      <p>نفرت و‌ شیفتگی آنان تغییر موضع یا منش نیست، بلکه همان شخصیت است که هر بار به شکلی متفا‌‌وت خود را نشان می‌دهد. مدعی عبور از نفرت هستند ولی ادبیاتشان سراسر هتاکی و نفرت‌پراکنی است. هنگامی که پس از ۴۰ سال منطق و ادبیات‌مان سقوط می‌کند بهتر از متن مذکور را شاهد نخواهیم بود.»</p>
      <figure>
        <img src="https://www.alef.ir/files/archive/originals/2019/45/158693.jpg"/>
      </figure>
      <figure>
        <img src="https://www.alef.ir/files/archive/originals/2019/45/158694.jpg"/>
      </figure>
      <figure>
        <img src="https://www.alef.ir/files/archive/originals/2019/45/158695.jpg"/>
      </figure>
      <p>اشاره عبدی در این توییت‌ها به ساخت برنامه هویت در زمانی است که پورنجاتی قائم‌مقام علی لاریجانی در صدا و سیما بود.</p>
      <p>اما این پایان ماجرا نبود. احمد پورنجاتی در توییت دیگری نوشت: «هم مغالطه،هم دروغ؟ آن هم در پاسخ به یک انتقاد! «شخصی سازی و تخریب شخصیت» به جای منطق،جعل به جای واقعیت؟این را به آقای «همیشه حق به جانب» در همه ی ادوار تطور سیاسی اش می گویم: تنها کسی که با پخش برنامه ی «هویت»مخالفت کرد من بودم.در باره دفاع از روزنامه نگاران هم،متاسفم از آلزایمر.»</p>
    </article>
  </body>
</html>