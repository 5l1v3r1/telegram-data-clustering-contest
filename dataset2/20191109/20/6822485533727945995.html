<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818176.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T20:01:00+00:00"/>
    <meta property="og:title" content="تیراندازی در شهر شارلوت در آمریکا/ ۲ کشته و ۳ مجروح"/>
    <meta property="og:description" content=" به گزارش فارس، پلیس شهر «شارلوت» پرجمعیتترین شهر در ایالت کارولینای شمالی آمریکا از کشته شدن دو شهروند آمریکایی در جریان تیراندازی در داخل یک منزل مسکونی خبر داد."/>
  </head>
  <body>
    <article>
      <h1>تیراندازی در شهر شارلوت در آمریکا/ ۲ کشته و ۳ مجروح</h1>
      <address>
        <time datetime="2019-11-09T20:01:00+00:00">09 Nov 2019, 20:01</time>
      </address>
      <p>تیراندازی داخل یک منزل مسکونی در شهر «شارلوت» در ایالت کارولینای شمالی در آمریکا به کشته شدن دو نفر و جراحت سه تن دیگر منجر شد.</p>
      <p> به گزارش فارس، پلیس شهر «شارلوت» پرجمعیتترین شهر در ایالت کارولینای شمالی آمریکا از کشته شدن دو شهروند آمریکایی در جریان تیراندازی در داخل یک منزل مسکونی خبر داد.</p>
      <p> به نوشته وبگاه «کی آر ام جی» در جریان این تیراندازی که اوائل صبح شنبه به وقت آمریکا رخ داد،  سه نفر نیز مصدوم شدند.</p>
      <p>مقامات شهر شارلوت به طور رسمی اعلام کردند که یک نفر در جریان این تیراندازی در صحنه جان سپرد و یک نفر دیگر نیز پس از انتقال به بیمارستان جان خود را از دست داد.</p>
      <p>پلیس اطلاعات بیشتری راجع به هویت مصدومان این حادثه را برملا نساخته و تنها اعلام کرده است که  این تیراندازی تصادفی نبوده و پس از درگیری در داخل خانه‌ای در این شهر شروع شد. پلیس منطقه همچنین اعلام کرده که مظنون اصلی این ماجرا در بازداشت است، اما به نام آن شخص و اتهامات احتمالی وارده بر او  اشاره‌ای نشده است.</p>
      <p>آزاد بودن حمل سلاح، روزانه به بروز خشونت‌های زیادی مرتبط با تیراندازی در سراسر آمریکا منجر می‌شود که تعدادی نیز در این حوادث جان خود را از دست می‌دهند اما لابی سلاح در این کشور به قدری قدرت دارد که تاکنون کنگره حاضر به تصویب قوانینی برای کنترل حمل سلاح در آمریکا نشده است.</p>
      <p>در روزهای گذشته نیز تیراندازی در شهر نیویورک در آمریکا دستکم چهار کشته و تعدادی مجروح برجای گذاشت. در جریان این حادثه به سوی 9 نفر شلیک شد که طی آن چهار نفر کشته شدند. (جزئیات بیشتر)</p>
      <p>تیراندازی در داخل یک خانه در ایالت کالیفرنیا هنگام برگزاری جشن هالووین در روزهای گذشته نیز، حداقل ۳ کشته و ۹ مجروح برجا گذاشت. </p>
    </article>
  </body>
</html>