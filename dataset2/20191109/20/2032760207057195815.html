<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89125"/>
    <meta property="og:site_name" content="Denník politika"/>
    <meta property="article:published_time" content="2019-11-09T20:35:03+00:00"/>
    <meta property="og:title" content="Tvrdý brexit by bol podľa europoslancov najhorším riešením, predčasné voľby nemusia nič zmeniť"/>
    <meta property="og:description" content="9.11.2019 (Webnoviny.sk) – Predčasné parlamentné voľby, ktoré sa konajú 12. decembra v Spojenom kráľovstve, nemusia na brexite nič zmeniť. Myslia si to slovenskí europoslanci Vladimír Bilčík (Spolu/EPP), Michal Šimečka (PS/Renew), Robert Hajšel (nom. Smer-SD/S&amp;D) a Peter Pollák (OĽaNO/EPP). Podľa nich treba Spojenému kráľovstvu poskytnúť čas, pretože tvrdý brexit by bol najhorším riešením pre všetky zúčastnené strany. Rokovania už sú príliš dlhé a riešenie situácie je v nedohľadne."/>
  </head>
  <body>
    <article>
      <h1>Tvrdý brexit by bol podľa europoslancov najhorším riešením, predčasné voľby nemusia nič zmeniť</h1>
      <address><time datetime="2019-11-09T20:35:03+00:00">09 Nov 2019, 20:35</time> by <a rel="author">Webnoviny</a></address>
      <p>9.11.2019 (Webnoviny.sk) – Predčasné parlamentné voľby, ktoré sa konajú 12. decembra v Spojenom kráľovstve, nemusia na brexite nič zmeniť. Myslia si to slovenskí europoslanci Vladimír Bilčík (Spolu/EPP), Michal Šimečka (PS/Renew), Robert Hajšel (nom. Smer-SD/S&amp;D) a Peter Pollák (OĽaNO/EPP). Podľa nich treba Spojenému kráľovstvu poskytnúť čas, pretože tvrdý brexit by bol najhorším riešením pre všetky zúčastnené strany. Rokovania už sú príliš dlhé a riešenie situácie je v nedohľadne.</p>
      <p>Podľa slovenských europoslancov je dôležité, aby nenastal brexit bez dohody. Peter Pollák očakáva, že sa brexitu nevyhneme, no nepredpokladá, že nastane v dohľadnom čase. „<i>Myslím si, že termín 31. január je nereálny</i>,“ povedal.</p>
      <h3>Novozvolený parlament ostane rovnako paralyzovaný</h3>
      <p>Podľa Roberta Hajšela na to, aby sa brexit vôbec uskutočnil, muselo by sa úplne zmeniť rozloženie politických síl v Spojenom kráľovstve. Podľa neho je britská politická scéna príliš rozdelená, a to aj medzi zástancami brexitu. Domnieva sa, že k brexitu ani nemusí dôjsť.</p>
      <p>„<i>K neriadenému brexitu podľa mňa nedôjde, lebo to nechce nikto v EÚ, k riadenému brexitu zas nedôjde aj preto, lebo na to nebude možná dohoda medzi politickými stranami v Spojenom kráľovstve. Ďalšie referendum nič nerieši, lebo ak bude zase tesné, nie je to jasný mandát,</i>” povedal. Upozorňuje, že neustále odkladanie brexitu je pre EÚ nebezpečné. „ <i>Všetky veľké štáty môžu povedať, že chcú vystúpiť a budú vyčkávať, ako dobrú dohodu si vyjednajú</i>,“ vysvetlil.</p>
      <p>Michal Šimečka zastáva názor, že novozvolený parlament ostane rovnako paralyzovaný ako ten súčasný. „<i>Môže vzniknúť rovnaký pat a rovnaká slepá ulička ako teraz, len budeme o dva mesiace ďalej</i>,“ povedal. Predpokladá, že žiaden európsky politický líder si nedovolí nechať odísť Britániu z EÚ bez dohody. „<i>Po troch rokoch a niekoľkých voľbách si myslím, že je úplne legitímne žiadať druhé referendum a chcel by som, aby k tomu EÚ zaujala rovnaký postoj,</i>“ vysvetlil Šimečka.</p>
      <h3>Povinnosťou je dať čas na rokovania</h3>
      <p>Podľa Vladimíra Bilčíka je úlohou europoslancov ochrániť záujmy ľudí, ktorých reprezentujú. „<i>Ide o straty, ktoré utrpí tak Spojené kráľovstvo, ako aj EÚ. Našou úlohou je, aby tie straty boli čo najmenšie</i>,“ uviedol. „<i>Povinnosťou Európskeho parlamentu je dať Spojenému kráľovstvu čas na rokovania, implementáciu dohody, či na prípadnú zmenu rozhodnutia opustiť úniu</i>,“ zdôraznil.</p>
      <p>Predčasné voľby, ktoré majú rozhodnúť o ďalšom smerovaní Spojeného kráľovstva, budú 12. decembra. Dve najsilnejšie opozičné strany sľubujú nové referendum. Súčasný britský premiér Boris Johnson však chce opustiť Európsku úniu (EÚ) za každú cenu.</p>
      <p>Viac k témam: <a href="https://www.webnoviny.sk/tag/brexit/"><u>Brexit</u></a>, <a href="https://www.webnoviny.sk/tag/europoslanci/"><u>europoslanci</u></a><br/>Zdroj: Webnoviny.sk – <a href="https://www.webnoviny.sk/tvrdy-brexit-by-bol-podla-europoslancov-najhorsim-riesenim-predcasne-volby-nemusia-nic-zmenit/"><u>Tvrdý brexit by bol podľa europoslancov najhorším riešením, predčasné voľby nemusia nič zmeniť</u></a> © SITA Všetky práva vyhradené.</p>
    </article>
  </body>
</html>