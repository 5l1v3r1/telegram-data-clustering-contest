<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/cyprus/a-league/596578/evale-quotstopquot-stin-anorthosi-i-salamina"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T20:53:00+00:00"/>
    <meta property="og:title" content="Έβαλε &quot;στοπ&quot; στην Ανόρθωση η Σαλαμίνα!"/>
    <meta property="og:description" content="Χωρίς νικητή έληξε το Βαρωσιώτικο ντέρμπι μεταξύ της Νέας Σαλαμίνας και της Ανόρθωσης για την 9η αγωνιστική του πρωταθλήματος, με τις δύο ομάδες να μένουν..."/>
  </head>
  <body>
    <article>
      <h1>Έβαλε "στοπ" στην Ανόρθωση η Σαλαμίνα!</h1>
      <address><time datetime="2019-11-09T20:53:00+00:00">09 Nov 2019, 20:53</time> by <a rel="author">Θεόδωρος Κόμπος</a></address>
      <p>Χωρίς νικητή έληξε το Βαρωσιώτικο ντέρμπι μεταξύ της Νέας Σαλαμίνας και της Ανόρθωσης για την 9η αγωνιστική του πρωταθλήματος, με τις δύο ομάδες να μένουν στην ισοπαλία 2-2. Σε ένα συναρπαστικό ματς με πολλές φάσεις,ανατροπή στο σκορ και όμορφα γκολ οι ομάδες της Αμμοχώστου εξήλθαν ισόπαλες. Σίμπσον και Ελουντού τα γκολ των γηπεδούχων, Ράγιος και Γκαλίτσιος τα γκολ των φιλοξενούμενων.<br/> <br/>Τρίτη ισοπαλία για την Ανόρθωση στο πρωτάθλημα που απώλεσε 2 βαθμούς αλλά συγκατοικεί με την Ομόνοια στην κορυφή με 18 βαθμούς. Η Σαλαμίνα πήρε 1 βαθμό και ανέβηκε στους 11 βαθμούς.<br/> <br/><a href="https://sportime.sigmalive.com/podosfairo/kypros/a-katigoria/50987_live-nea-salamina-anorthosi-2-2">Δείτε το live του αγώνα<br/></a> <br/>Με εντυπωσιακό τρόπο ξεκίνησε το ντέρμπι,με την Ανόρθωση μόλις στο 2' να χάνει την πρώτη ευκαιρία στο παιχνίδι.Ο Ράγιος σέντραρε και ο Κατσαράβα με κεφαλιά έστειλε την μπάλα άουτ.Μόλις 1 λεπτό αργότερα η Σαλαμίνα σκόραρε με τον Σίμπσον. Ο Ελουντού γύρισε την μπάλα και ο Σίμπσον στην πλάτη της άμυνας έγραψε το 1-0.<br/> <br/>Άμεση απάντηση της Ανόρθωσης στο 4΄λεπτό, με τον Ράγιος.Μετά από πάσα του Κατσαράβα, ο Ράγιος με ένα απίθανο σουτ έστειλε την μπάλα στο "παραθυράκι" της εστίας του Κίσσα κάνοντας το 1-1.Σε ένα καταπληκτικό ματς με 2 γκολ σε 4 λεπτά και σπουδαίο ρυθμό, οι δύο ομάδες έφτιαξαν ευκαιρίες για να πάρουν προβάδισμα.<br/> <br/>Η Ανόρθωση σε 2 περιπτώσεις με τον Αρτυματά και τον Κατσαράβα και η Σαλαμίνα με τον Σίμπσον έχασαν την ευκαιρία να σκοράρουν.Οι γηπεδούχοι ήταν καλύτεροι στη συνέχεια του αγώνα,έχασαν φάσεις με τον Ελουντού και τον Λαμπότ, αλλά ο Λόρια αντέδρασε σωστά σε όλες τις περιπτώσεις κρατώντας το 1-1 με το οποίο πήγαν στα αποδυτήρια οι δύο ομάδες.<br/> <br/><a href="https://sportime.sigmalive.com/podosfairo/kypros/a-katigoria/51046_anagkastiki-allagi-kai-agonia-gia-ragios">Αποχώρησε τραυματίας ο Ράγιος<br/></a> <br/>Στο δεύτερο ημίχρονο ο ρυθμός έπεσε,με τις ευκαιρίες να λιγοστεύουν.Τελικά οι φιλοξενούμενοι βρήκαν το δρόμο προς τα δίκτυα με τον Γκαλίτσιο στο 65'. Μετά από εκτέλεση κόρνερ, ο Βργκοτς έκανε την κεφαλιά και ο Γκαλίτσιος με προβολή νίκησε τον Κίσσα για το 1-2.<br/> <br/>Οι ερυθρόλευκοι που δεν είχαν ευκαιρία στο 2ο ημίχρονο,έφεραν το ματς στα ίσα με τον Ελουντού στο 74΄.Έπειτα από κόρνερ ο Λαμπότ έκανε την κεφαλιά,ο Λόρια απέκρουσε ασταθώς και ο Ελουντού εκμεταλλεύτηκε το γεγονός και σκόραρε για το 2-2.<br/> <br/>Στα υπόλοιπα λεπτά του αγώνα παρόλο που χάθηκαν σπουδαίες ευκαιρίες, με τον Λόρια κυρίως να αποκρούει τα πάντα το σκορ δεν άλλαξε και έμεινε το 2-2.<br/> </p>
    </article>
  </body>
</html>