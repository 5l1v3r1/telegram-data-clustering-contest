<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545976.html/%D8%A8%D8%B1%D8%AE%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D9%87%D8%A7%DB%8C-%D9%84%D8%B1%D8%B3%D8%AA%D8%A7%D9%86-%D8%A8%D9%87-%D9%85%D9%84%DA%A9-%D8%B4%D8%AE%D8%B5%DB%8C-%D8%B4%D9%88%D8%B1%D8%A7-%D9%88-%D8%B4%D9%87%D8%B1%D8%AF%D8%A7%D8%B1-%D8%AA%D8%A8%D8%AF%DB%8C%D9%84-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T20:25:00+00:00"/>
    <meta property="og:title" content="برخی شهرداری‌های لرستان به ملک شخصی شورا و شهردار تبدیل شده است"/>
    <meta property="og:description" content="مدیر کل امور شهری و شوراهای استانداری لرستان با بیان اینکه برخی شهرداری‌های لرستان به ملک شخصی شورا و شهردار تبدیل شده است گفت: با هیچ شهرداری تعارف نداریم اگر کوتاهی و تخلف ببینیم وارد عمل می‌شویم."/>
  </head>
  <body>
    <article>
      <h1>برخی شهرداری‌های لرستان به ملک شخصی شورا و شهردار تبدیل شده است</h1>
      <h2>مدیر کل امور شهری و شوراهای استانداری لرستان:</h2>
      <address>
        <time datetime="2019-11-09T20:25:00+00:00">09 Nov 2019, 20:25</time>
      </address>
      <p>مدیر کل امور شهری و شوراهای استانداری لرستان با بیان اینکه برخی شهرداری‌های لرستان به ملک شخصی شورا و شهردار تبدیل شده است گفت: با هیچ شهرداری تعارف نداریم اگر کوتاهی و تخلف ببینیم وارد عمل می‌شویم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1386">سفیر افلاک،</a> قدرت فلاح نژاد ظهر امروز در مراسم معارفه شهردار الیگودرز  اظهارداشت: تنها ۲۰ درصد اعتبارات در اختیار استانداری است و ۸۰ درصد مابقی از طریق وزارتخانه‌ها در قالب پروژه‌های ملی تخصیص می‌یابد که باید به آنها وصل شد.</p>
      <p>وی از جمله مشکلات شهرداری‌ها را تورم و نا کارآمدی نیروها دانست و افزود: متاسفانه بعضا مشاهده می‌شود شهرداری ملک شخصی شوراها و شهردار و پرسنل است که در این مورد شهرداری‌ها باید پوست اندازی کرده و اولویتشان ساماندهی نیروها باشد.</p>
      <p>مدیر کل امور شهری و شوراهای استانداری لرستان عدم شفافیت بودجه و عدم برخورد با تخلفات ساختمانی را از دیگر مشکلات برشمرد و عنوان کرد: کمیسیون ماده ۱۰۰ نباید به محل کسب درآمد شهرداری تبدیل شود و لازم است پیشگیری صورت گیرد.</p>
      <p>فلاح نژاد خرم‌آباد را گرانترین شهر لرستان پس از تهران دانست و بیان کرد: وقتی شهرداری به درآمد صدور پروانه ساخت ساختمانی تکیه می‌کند قطعا اینگونه مشکلات پیش خواهد آمد.</p>
      <p>وی گفت: هنگامی که شهرداری ۹ ماه حقوق معوقه دارد پرداخت اضافه کار و جمعه کاری معنی ندارد و به جایی رسیده‌ایم که کار عمرانی تعطیل و گزارش عملکرد و افتخارات شهرداران پرداخت حقوق است.</p>
      <p>مدیر کل امور شهری و شوراهای استانداری لرستان تصریح کرد: بعضا مشاهده می‌شود که مصوبات  شوراها که باید در راستای کاهش هزینه و افزایش در آمد تدوین شود به مصوبات تخفیف عوارض به اشخاص خلاصه شده است که در این زمینه برخورد قانونی انجام می‌گیرد.</p>
      <p>وی ضمن قدردانی از  اقدامات و تلاش‌های سرپرستان شهرداری خطاب به شهردار منتخب گفت: مبنای فعالیت شما باید قانون باشد و بر اساس قانون پرداخت هرگونه اضافه کار و همچنین استخدام در شهرداری ممنوع است.</p>
      <p>فلاح نژاد اظهارداشت: امیدواریم که شهردار منتخب عملگرا باشد و قطعا ما با هیچ شهرداری تعارف نداریم و هرکجا کوتاهی و تخلف ببینیم ورود پیدا خواهیم کرد.</p>
      <p>انتهای پیام/</p>
    </article>
  </body>
</html>