<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/ozhestocheni-boeve-mezhdu-sirijski-i-turski-vojski-v-severna-sirija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-09T20:53:00+00:00"/>
    <meta property="og:title" content="Ожесточени боеве между сирийски и турски войски в Северна Сирия"/>
    <meta property="og:description" content="Турското министерство на отбраната заяви, че е регистрирало осем нарушения и атаки от сирийските кюрди"/>
  </head>
  <body>
    <article>
      <h1>Ожесточени боеве между сирийски и турски войски в Северна Сирия</h1>
      <h2>Турското министерство на отбраната заяви, че е регистрирало осем нарушения и атаки от сирийските кюрди</h2>
      <address>
        <time datetime="2019-11-09T20:53:00+00:00">09 Nov 2019, 20:53</time>
      </address>
      <p>Ожесточени боеве избухнаха между сирийски правителствени сили и турски войски в Северна Сирия, съобщи Асошиейтед прес.</p>
      <p>Няколко души са ранени, включително оператор на държавната сирийска телевизия. Сред ранените са и сирийски генерал-майор и полковник, уточняват информационните агенции, цитирани от БТА.</p>
      <p>Сблъсъците са станали в село Ум Шайфа близо до град Рас ал Айн, завзет миналия месец от оглавяваните от Турция сили, и са били използвани тежки картечници.</p>
      <figure>
        <img src="https://img.bg.sof.cmestatic.com/media/images/640x/Oct2019/2111995549.jpg"/>
      </figure>
      <p>На 9 октомври Турция предприе военна операция в Североизточна Сирия срещу кюрдските Сили за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/. Кюрдските бойци призоваха сирийската армия да спре турската офанзива.</p>
      <p>Сирийският център за наблюдение на човешките права заяви, че правителствените сили са се оттеглили от няколко района, включително Ум Шайфа, и са оставили кюрдските бойци да посрещнат сами атаките, в които са участвали и турски дронове.</p>
      <p>Днес турското министерство на отбраната заяви, че е регистрирало осем нарушения и атаки, извършени от сирийските кюрди през изминалото денонощие въпреки споразуменията за спиране на огъня, които Турция постигна с Русия и САЩ.</p>
      <p>От министерството посочват, че бойците на сирийските кюрди са атакували с минохвъргачки, ракети и снайперистки огън, без да уточнява къде са били извършени нападенията, но не спомена нищо за боеве със сирийски правителствени войски. </p>
    </article>
  </body>
</html>