<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/clanok/1981851?page=1"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-09T20:46:00+00:00"/>
    <meta property="og:title" content="Finále Ligy majstrov v roku 2024 sa možno bude hrať v New Yorku"/>
    <meta property="og:description" content="'Zdá sa, že idea prešla do fáze realizácie,' píše francúzsky portál."/>
  </head>
  <body>
    <article>
      <h1>Finále Ligy majstrov v roku 2024 sa možno bude hrať v New Yorku</h1>
      <h2>"Zdá sa, že idea prešla do fáze realizácie," píše francúzsky portál.</h2>
      <address><time datetime="2019-11-09T20:46:00+00:00">09 Nov 2019, 20:46</time> by <a rel="author">PARÍŽ/TASR</a></address>
      <p>Finále futbalovej Ligy majstrov UEFA by sa o pár rokov mohlo uskutočniť na druhej strane Atlantiku. V štruktúrach UEFA sa hovorí o tom, že dejiskom finále by v roku 2024 mohol byť New York.</p>
      <p>Francúzsky portál sports.fr pripomenul, že myšlienka posunúť finále za hranice "starého kontinentu" sa zrodila pred tromi rokmi v hlave súčasného prezidenta UEFA Alexandra Čeferina.</p>
      <p>"Zdá sa, že idea prešla do fáze realizácie," uviedol portál poukazujúci na to, že v piatok (8.11.) sa k téme priznala aj spoločnosť zaoberajúca sa prieskumom trhu Morning consult, ktorá môže mať zdroje priamo z vedenia európskeho futbalu.</p>
      <p>Spoločnosť mala naznačiť i to, že švajčiarska agentúra Team Marketing AG, zastupujúca niektoré komerčné aktivity UEFA ,už informovala svojich partnerov o vízii "exportovať" Ligu majstrov do New Yorku. "Veľké jablko" by sa tak stalo prvým neeurópskym dejiskom finále LM. Predtým privítajú finalistov prestížnej klubovej súťaže Istanbul (2020), Petrohrad (2021), Mníchov (2022) a Londýn (2023).</p>
    </article>
  </body>
</html>