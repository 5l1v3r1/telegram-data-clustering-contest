<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596577/niki-anasa-gia-ton-volo"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T20:40:00+00:00"/>
    <meta property="og:title" content="Νίκη ανάσα για τον Βόλο"/>
    <meta property="og:description" content="  Έπειτα από πέντε σερί ήττες, ο Βόλος κατάφερε να νικήσει 3-2 τον Παναιτωλικό και να ανασάνει βαθμολογικά, κρατώντας παράλληλα τους Αγρινιώτες στους..."/>
  </head>
  <body>
    <article>
      <h1>Νίκη ανάσα για τον Βόλο</h1>
      <address><time datetime="2019-11-09T20:40:00+00:00">09 Nov 2019, 20:40</time> by <a rel="author">Sigmalive.Sports</a></address>
      <p> <br/>Έπειτα από πέντε σερί ήττες, ο Βόλος κατάφερε να νικήσει 3-2 τον Παναιτωλικό και να ανασάνει βαθμολογικά, κρατώντας παράλληλα τους Αγρινιώτες στους τρεις βαθμούς και στην... ουρά την βαθμολογίας!<br/> <br/>Μεγάλη και «βαθιά» ανάσα πήρε σήμερα ο Βόλος, που κέρδισε 3-2 τον Παναιτωλικό που συνεχίζει χωρίς νίκη στην σεζόν. <br/> <br/>Οι γηπεδούχοι είχαν τον Μελίσσα κάτω από τα γκολπόστ, τους Ντεντάκη, Δημόπουλο, Τσίκα, Φεράρι στην άμυνα από τα δεξιά προς τα αριστερά, τους Τσοκάνη, Μπαλογιάννη στα «6αρο-8αρια», τους Τόρες, Ζοάο στα άκρα, τον Μουνίθ σε ρόλο επιτελικού και τον Γέντρισεκ προωθημένο. <br/> <br/>Οι φιλοξενούμενοι ξεκίνησαν με τον Γιαννακόπουλο στο τέρμα, τους Σανιά, Μαρσιάλ, Γιοβάνοβιτς, Λουσέρο στην άμυνα από τα δεξιά προς τα αριστερά, τους Ταχάρ, Σίεστεντ στον άξονα, τον Μιμίτο ένα κλικ μπροστά τους,  τους Ντάλσιο, Αριγίμπι στα «φτερά» και τον Ντίαζ στην κορυφή της επίθεσης. <br/> <br/>Οι «κυανοκίτρινοι» χωρίς κλασικό «9αρι» στην σύνθεσή τους, θέλησαν να πρεσάρουν από την αρχή ψηλά. Και τα κατάφεραν. Στο πρώτο ημίχρονο είχαν κατοχή μπάλας και δημιουργούσαν προϋποθέσεις για γκολ. Ο Ντίαζ στο 7' απείλησε για πρώτη φορά, ενώ στο 11' οι Ντάλσιο, Ταχάρ απώλεσαν μεγάλη διπλή ευκαιρία. Κάπου εκεί και για επόμενο 10λεπτο Βόλος έδειξε αντίδραση και στο 13' «άγγιξε» το γκολ με τον Ζοάο, που βρέθηκε απέναντι από τον Γιαννακόπουλο, αλλά ο γκολκίπερ του Παναιτωλικού αντέδρασε σωστά. Λίγο αργότερα ήταν η σειρά του Τσοκάνη να απειλήσει, αλλά σύντομα τα «καναρίνια» ανέκτησαν την πρωτοβουλία. Η υπεροχή τους μετουσιώθηκε σε ουσία στο 39', όταν ο Σανιά με ωραίο σουτ μέσα από την περιοχή, έστειλε την μπάλα στα δίχτυα του Μελίσσα και η ανάπαυλα τους βρήκε μπροστά στο σκορ με 1-0. <br/> <br/>Στο δεύτερο μισό, ο Βόλος με την είσοδο του Μάντζη προχώρησε σε πολλές εσωτερικές αλλαγές (π.χ. Γέντρισεκ άκρα), όμως και πάλι δεν μπορούσε να βρει τον δρόμο για τα αντίπαλα καρέ. ΄Ομως έφτασε στην ισοφάριση στο 55' με την πολύ ωραία απευθείας εκτέλεση φάουλ του Μουνίθ. Αμέσως μετά (61'), ο Μελίσσας έκανε εκπληκτική διπλή επέμβαση στις προσπάθειες των Ντίαζ, Ντάλσιο και στο 64' αποβλήθηκε ο Σίεστεντ με δεύτερη κίτρινη κάρτα. Πλέον υπήρχαν άλλα δεδομένα και στο 68' ο Μάντζης έδωσε το προβάδισμα στους «νεοφώτιστους». Ομως ο Παναιτωλικός δεν τα παράτησε και στο 68' ισοφάρισε με ωραία ενέργεια του Αριγίμπι. Ωστόσο, οι «νεοφώτιστοι» είχαν το αριθμητικό πλεονέκτημα, κρατούσαν μπάλα και έφτασαν στην νίκη χάρις στο γκολ του Γέντρισεκ στο 78', ξανά σε στατική φάση. Μέχρι το τέλος οι γηπεδούχοι διαχειρίστηκαν σωστά την αναμέτρηση και τίποτα δεν άλλαξε.</p>
    </article>
  </body>
</html>