<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/dOaB2q/sv-vil-sette-krav-til-utslipp-for-aa-faa-ned-cruisetrafikken"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T20:37:44+00:00"/>
    <meta property="og:title" content="SV vil sette krav til utslipp for å få ned cruisetrafikken"/>
    <meta property="og:description" content="SV vil få ned antall cruiseskip i norske havner ved å la rederier konkurrere med hverandre i en auksjon, blant annet om å ha lavest utslipp."/>
  </head>
  <body>
    <article>
      <h1>SV vil sette krav til utslipp for å få ned cruisetrafikken</h1>
      <h2>SV vil få ned antall cruiseskip i norske havner ved å la rederier konkurrere med hverandre i en auksjon, blant annet om å ha lavest utslipp.</h2>
      <address><time datetime="2019-11-09T20:37:44+00:00">09 Nov 2019, 20:37</time> by <a rel="author">NTB</a></address>
      <slideshow>
        <figure>
          <img src="https://sa.mnocdn.no/images/ac1c9766-1bf8-4a44-9aba-cc48f525749b?fit=crop&amp;h=270&amp;q=80&amp;w=480"/>
          <figcaption>SV foreslår å auksjonere bort et begrenset antall løyver for cruiseskip hvert år. Foto: Erik Johansen / NTB scanpix <br/>Galleri</figcaption>
        </figure>
        <figure>
          <img src="https://sa.mnocdn.no/images/4629efcc-205e-469c-a12f-8c160b5232f1?fit=crop&amp;q=80&amp;w=480"/>
          <figcaption>Stortingsrepresentant Arne Nævra (SV) vil få ned cruisetrafikken ved å la rederier konkurrere med hverandre om å ha lavest utslipp. Foto: Terje Pedersen / NTB scanpix <br/>Galleri</figcaption>
        </figure>
      </slideshow>
      <p>Forslaget går ut på at et avgrenset antall løyver skal auksjoneres bort hvert år. Bare cruiseskipene som har lavest utslipp, bruker lokale guider og kjøper lokalmat skal få legge til kai, skriver <a href="https://www.nrk.no/hordaland/sv-vil-snu-om-pa-hamnepolitikken-_-foreslar-auksjon-om-cruiseloyve-1.14769649">NRK</a>.</p>
      <p>SV foreslo auksjonsordningen for næringskomiteen på Stortinget tirsdag.</p>
      <p>– For å komme inn til land må cruiseskipene sende inn søknad der de må fylle ut hva slags utslipp de har og hvilke ringvirkninger de vil ha for norsk næringsliv. Så kan norske styresmakter bestemme hvem som får komme, sier stortingsrepresentant Arne Nævra (SV).</p>
      <p>Høyre mener at forslaget ikke nødvendigvis er dårlig, men at det kan føre til færre aktører og redusert konkurranse.</p>
      <p>– Cruisetrafikk bidrar til lokal verdiskapning i Norge og utgjør et viktig kundegrunnlag, særlig på mindre steder langs norske fjorder, sier statssekretær Geir-Inge Sivertsen (H) i Nærings- og fiskeridepartementet.</p>
      <p>Sivertsen mener imidlertid at kravet om bruk av lokale guider kan være i strid med EØS-avtalen.</p>
    </article>
  </body>
</html>