<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89124"/>
    <meta property="og:site_name" content="Denník politika"/>
    <meta property="article:published_time" content="2019-11-09T20:35:02+00:00"/>
    <meta property="og:title" content="Tatran Prešov mal v Lige majstrov blízko k zdolaniu lídra skupiny, v Španielsku remizoval"/>
    <meta property="og:description" content="9.11.2019 (Webnoviny.sk) – Hádzanári Tatrana Prešov siahali v skupinovej fáze Ligy majstrov mužov 2019/2020 po prekvapení. Zverenci trénera Slavka Golužu mali takpovediac na lopate lídra C-skupiny, ale napokon v 7. kole si z palubovky španielskeho tímu Bidasoa Irun odniesli len bod za remízu 27:27 (15:12), hoci do záverečnej desaťminútovky išli so šesťgólovým náskokom. Neodplatili tak svojmu súperovi septembrovú prehru 23:25 z Tatran handball arény."/>
  </head>
  <body>
    <article>
      <h1>Tatran Prešov mal v Lige majstrov blízko k zdolaniu lídra skupiny, v Španielsku remizoval</h1>
      <address><time datetime="2019-11-09T20:35:02+00:00">09 Nov 2019, 20:35</time> by <a rel="author">Webnoviny</a></address>
      <p>9.11.2019 (Webnoviny.sk) – Hádzanári Tatrana Prešov siahali v skupinovej fáze Ligy majstrov mužov 2019/2020 po prekvapení. Zverenci trénera Slavka Golužu mali takpovediac na lopate lídra C-skupiny, ale napokon v 7. kole si z palubovky španielskeho tímu Bidasoa Irun odniesli len bod za remízu 27:27 (15:12), hoci do záverečnej desaťminútovky išli so šesťgólovým náskokom. Neodplatili tak svojmu súperovi septembrovú prehru 23:25 z Tatran handball arény.</p>
      <p>Irun si upevnil vedúcu pozíciu, Tatran zostal štvrtý so ziskom 5 bodov, ale keďže švédsky IK Sävehof naplno bodoval proti fínskemu Cocksu (28:22), šance Prešovčanov na obsadenie druhej postupovej priečky opäť poklesli. Ďalšie vystúpenie v Lige majstrov absolvujú Šarišania už v stredu 13. novembra, keď od 18.00 h privítajú portugalského zástupcu Sporting CP Lisabon.</p>
      <h3>Liga majstrov 2019/2020</h3>
      <p>C-skupina – 7. kolo</p>
      <p>
        <b>IK Sävehof (Švéd.) – Cocks (Fín.) 28:22 (12:8)</b>
      </p>
      <p><b>Bidasoa Irun (Šp.) – Tatran Prešov (SR) 27:27 (12:15)</b><br/><b>Najviac gólov za Irun</b>: Renaud-David 6<br/><b>Zostava a góly Tatrana:</b> Čupryna, Cvitkovič – Rábek 6, Djerič, Lapajne 2, Muňoz Cabezón 1, L. Urban 6, Vučko 2, M. Straňovský 5, Fodorean, Michalka, Grzentič, Carapkin, Afanou Gatine 5<br/><b>pok. hody</b>: 4/4 – 3/2, <b>vylúčení</b>: 2 – 5, <b>rozhodovali</b>: Simone a Monitillo (obaja Tal.), 1910 divákov</p>
      <h3>Tabuľka C-skupiny</h3>
      <p>1. Irun 7 5 2 0 214:171 12<br/>2. Sävehof 7 5 0 2 187:190 10<br/>3. Sporting Lisabon 6 3 1 2 177:166 7<br/><b>4. Prešov 7 2 1 4 179:193 5</b><br/>5. Cocks 7 2 0 5 179:211 4<br/>6. Rabotnik Bitola 6 1 0 5 161:166 2</p>
      <h3>I. polčas</h3>
      <p>Domáci vyhrávali len v samom úvode. Potom naklonil skóre na svoju stranu slovenský šampión, ktorý mal v 13. min trojgólový náskok (6:3). Irun sa potom doťahoval, znížil v 21. min na 7:8, ale Tatranu sa ešte do prestávky podarilo odpútať opäť na tri góly.</p>
      <h3>II. polčas</h3>
      <p>Po zmene strán pokračovala snaha španielskeho tímu o zmazanie manka. Príliš sa mu to však nedarilo. V 42. min bolo síce 17:19, ale pred záverečnou desaťminútovkou vyhrávali Prešovčania viac ako nádejne 25:19. Ani tento náskok im však nestačil. Irun využil v závere presilovku, keď dvojminútový trest dostal Afanou Gatine. Vyrovnal v poslednej minúte na 27:27 a Urbanov pokus tesne pred klaksónom skončil už len nad svätyňou Bidasoy.</p>
      <p>Viac k témam: <a href="https://www.webnoviny.sk/tag/liga-majstrov-v-hadzanej/"><u>Liga majstrov v hádzanej</u></a><br/>Zdroj: Webnoviny.sk – <a href="https://www.webnoviny.sk/tatran-presov-mal-v-lige-majstrov-blizko-k-zdolaniu-lidra-skupiny-v-spanielsku-remizoval/"><u>Tatran Prešov mal v Lige majstrov blízko k zdolaniu lídra skupiny, v Španielsku remizoval</u></a> © SITA Všetky práva vyhradené.</p>
    </article>
  </body>
</html>