<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/baba-s-200-lv-pensiya-izkarva-stotitsi-406311.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T20:22:17+00:00"/>
    <meta property="og:title" content="Баба с 200 лв. пенсия изкарва стотици"/>
    <meta property="og:description" content="Майсторка е на траханата"/>
  </head>
  <body>
    <article>
      <h1>Баба с 200 лв. пенсия изкарва стотици</h1>
      <address><time datetime="2019-11-09T20:22:17+00:00">09 Nov 2019, 20:22</time> by <a rel="author">"Стандарт"</a></address>
      <p>70-годишната родопчанка баба Селвер е със скромна пенсия, но има допълнителен доход от стотици левове. Тя „изнася“ за цяла Европа трахана. И печели пари към скромната си пенсийка. Нейни клиенти са основно гурбетчии. Купуват килограми, а траханата й чрез тях достига до топ икономиките в Европейския съюз.</p>
      <p>Един на пръв поглед обикновен пазарен ден в Момчилград. Изложено е всичко, което предлага този сезон от годината – традиционните плодове и зеленчуци и още нещо… трахана. В найлонови торбички от по килограм. „Домашна – сама си я правя от години, много я купуват“, казва 70-годишната Селвер от джебелското село Слънчоглед.</p>
      <p>А в това „много“ се съдържат стотици килограми, пътуващи към Западна Европа. „Млади и стари, на когото му трябва взема. От района на Джебел и тука в Момчилград“, казва жената. На въпрос, купуват ли зад граница от автентичната за кърджалийска област трахана, отговаря: Много.</p>
      <p>От Германия, Австрия, Англия, Холандия, Белгия, навсякъде. От август месец досега съм продала над 300 килограма. Килото давам по пет лева. А вътре слагам много неща: моркови, чушки, червен пипер, домати. Произвежда я от години.</p>
      <p>Парите от този продукт са допълнителен доход, нужен, предвид скромната й пенсия от 200 лв. Превърнала се е в майстор на траханата, обяснява и здравословните ползи от консумацията й. </p>
    </article>
  </body>
</html>