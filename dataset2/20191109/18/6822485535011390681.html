<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818156.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T18:13:00+00:00"/>
    <meta property="og:title" content="جشنواره تولیدات مراکز استان‌های صدوسیما بین‌المللی می‌شود"/>
    <meta property="og:description" content="به گزارش فارس، علی دارابی در نخستین نشست شورای عالی بیست‌وسومین جشنواره تولیدات مراکز استان‌ها با اعلام این خبر گفت: در این دوره از جشنواره وارد مرحله جدیدی خواهیم شد و امیدواریم بتوانیم مقدمات بین‌المللی شدن جشنواره را فراهم کنیم."/>
  </head>
  <body>
    <article>
      <h1>جشنواره تولیدات مراکز استان‌های صدوسیما بین‌المللی می‌شود</h1>
      <address>
        <time datetime="2019-11-09T18:13:00+00:00">09 Nov 2019, 18:13</time>
      </address>
      <p>معاون امور استان‌ها در نشست شورای عالی بیست و سومین جشنواره تولیدات مراکز استان‌ها اعلام کرد: بیست و سومین جشنواره تولیدات مراکز استان‌ها بین‌المللی می‌شود.</p>
      <p>به گزارش فارس، علی دارابی در نخستین نشست شورای عالی بیست‌وسومین جشنواره تولیدات مراکز استان‌ها با اعلام این خبر گفت: در این دوره از جشنواره وارد مرحله جدیدی خواهیم شد و امیدواریم بتوانیم مقدمات بین‌المللی شدن جشنواره را فراهم کنیم.</p>
      <p>وی با بیان اینکه استان‌های مرزی تولیدات مشترک با استان‌های کشور همسایه را آغاز کرده‌اند گفت: بستر تولیدات مشترک در این استان‌ها فراهم است و این تولیدات می‌توانند در جشنواره تولیدات مراکز استان‌ها در کنار دیگر آثار به رقابت بپردازند.</p>
      <p>دارابی هدف اصلی برگزاری جشنواره تولیدات استان‌ها را استانداردسازی و بالا بردن تراز برنامه سازی دانست و گفت: این جشنواره برخلاف دیگر جشنواره‌ها که در تهران واستان‌های برخوردار برگزار می‌شود به منظور برقراری عدالت رسانه‌ای استان‌های مرزی و استان‌های کمتر برخوردار را در دستور کار قرا داده است. وی همچنین توجه به نوآوری و خلاقیت را در آثار از اولویت‌های این جشنواره برشمرد.</p>
      <p>انتخاب شعار جشنواره و کنداکتور افتتاحیه و اختتامیه، کمیسیون‌های 6گانه جشنواره و ایجاد بخش بین‌الملل وبرگزاری کارگاه‌های آموزشی از جمله موضوعاتی است که به گفته معاون امور استان‌ها در دستور کار این شورا قرار خواهد گرفت و تا زمان برگزاری جشنواره به طور ماهانه برگزار خواهد شد.</p>
      <p>فاطمی رئیس مرکز سیمای استان‌ها نیز در این نشست با ذکر اینکه بیست‌سومین دوره جشنواره در اردبیل برگزار می‌شود گفت: با توجه به امکانات خوب شهرستان سرعین و تمرکز هتل‌ها و مراکز اقامتی این شهر جشنواره در تابستان سال 1399 برگزار خواهد شد.  </p>
      <p>فاطمی جشنواره تولیدات مراکز استان‌ها را رویداد بزرگی در سطح کشور خواند که با وجود 6 بخش رقابتی در واقع 6 جشنواره را در خود جای داده است به طوریکه فقط بخش مستند این جشنواره از مهم‌ترین جشنواره‌های کشور محسوب می‌شود.</p>
      <p>تشکیل گروه ویژه برای جلب همکاری کشورهای همسایه در برنامه‌سازی، بررسی فرمت‌های جدید برنامه‌سازی در حوزه فضای مجازی، افزودن بخش برنامه‌سازان برون سازمانی و شناسایی استعداهای استان‌ها در برنامه‌سازی، توجه به مبحث شهروند خبرنگار، حضور مردم در جشنواره‌ها و بهره‌مندی از قضاوت‌های مردمی، توجه به بازار عرضه تولیدات استانی، عبور از رقابت ساختاری به سمت رقابت موضوعی، ایجاد پایگاه رسانه‌ای برای ارسال پیام در فراسوی مرزه، فراهم شدن زمینه پژوهش برای برقراری ارتباط با کشورهای همجوار، ایجاد تنوع در موضوعات، سفارش تولیدات انبوه فیلم‌های کوتاه برای معرفی زمینه‌های ارزشی کشور و ایجاد بخش رقابتی در این جشنواره برای این فیلم‌های کوتاه، و...از جمله موضوعاتی بود که اعضا در این نشست بیان کردند.</p>
    </article>
  </body>
</html>