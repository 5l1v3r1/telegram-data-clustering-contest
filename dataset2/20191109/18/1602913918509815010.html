<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/politica/sts-avem-18-000-de-tablete-in-sectiile-de-votare-din-romania-toti-operatorii-stiu-sa-le-utilizeze-18561041"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T18:39:43+00:00"/>
    <meta property="og:title" content="STS: Avem 18.000 de tablete în secţiile de votare din România. Toţi operatorii ştiu să le utilizeze"/>
    <meta property="og:description" content="18.000 de tablete sunt în secţiile de votare din România, toţi operatorii fiind instruiţi să le utilizeze, a explicat Laurenţiu Ilinca, din cadrul STS. Dacă o tabletă se defectează, procesul electoral nu se opreşte: datele alegătorului sunt notate pe hârtie, iar dispozitivul e înlocuit în 45 minute."/>
  </head>
  <body>
    <article>
      <h1>STS: Avem 18.000 de tablete în secţiile de votare din România. Toţi operatorii ştiu să le utilizeze</h1>
      <address>
        <time datetime="2019-11-09T18:39:43+00:00">09 Nov 2019, 18:39</time>
      </address>
      <p>18.000 de tablete sunt în secţiile de votare din România, toţi operatorii fiind instruiţi să le utilizeze, a explicat Laurenţiu Ilinca, din cadrul STS. Dacă o tabletă se defectează, procesul electoral nu se opreşte: datele alegătorului sunt notate pe hârtie, iar dispozitivul e înlocuit în 45 minute.</p>
      <p>„În secţiile de votare din România avem aproximativ 18.000 de tablete, dar sunt şi tabletele arondate pe lângă secţiile de votare unde s-a constatat un flux mare de alegători pe listele suplimentare la penitenciare şi centrele spitaliceşti. (...) Colegii (din centrul de preluare a apelurilor, n.r) încearcă să îi consilieze pe operatori în toate disfuncţionalităţile apărute. Iar când nu putem din telefon să facem acest lucru, avem centrele de intervenţie rapidă care, în maxim 45 de minute, se deplasează în secţia de votare şi înlocuieşte echipamentul”, a declarat Laurenţiu Ilinca, coordonatorul Centrului de preluare a apelurilor din cadrul STS.</p>
      <p>Acesta a precizat că peste 50.000 de operatori au fost instruiţi, în ultimii ani, privind utilizarea tabletelor în secţiilor de votare.</p>
      <p>„Toţi oamenii din secţiile de votare ştiu să utilizeze tabletele. Noi am instruit, avem în baza de date 50.400 de persoane instruite din 2016. La nivelul secţiilor din străinătate, în ultimele 3 luni am instruit 6.000 de persoane care sunt membri operatori de calculator în secţiile de votare din străinătate”, a explicat reprezentantul STS.</p>
      <p>Întrebat care ar fi problemele care ar putea apărea în procesul electoral de duminică din ţară. Laurenţiu Ilinca a spus: „La nivelul ţării se poate întâmpla ca tableta să nu mai poată funcţiona. Trebuie inlocuită. Dar şi în această situaţie, procesul electoral nu se opreşte - sunt preluate datele alegătorului pe hârtie şi când vine centrul de intervenţie îi va inlocui echipamentul şi operatorul preia datele”.</p>
      <p>Românii din diaspora au mers la vot încă de vineri, iar cei din ţară sunt aşteptaţi la urne duminică, între orele 7:00-21:00. Primul tur al alegerilor prezidenţiale din ţară va avea loc pe 10 noiembrie, iar cel de-al doilea pe 24 noiembrie.</p>
    </article>
  </body>
</html>