<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/turkmenistan-lideri-berdimuhamedov-vatanseverlik-odulu-nu-ogluna-verdi"/>
    <meta property="og:site_name" content="euronews"/>
    <meta property="article:published_time" content="2019-11-09T18:46:56+00:00"/>
    <meta property="og:title" content="Türkmenistan lideri 'vatanseverlik ödülü'nü oğluna verdi"/>
    <meta property="og:description" content="Türkmenistan Devlet Başkanı Gurbangulu Berdimuhamedov, ülkenin en prestilli ödüllerinden birini oğluna verdi. Ülkenin gelecekteki lideri gözüyle bakılan 38 yaşındaki Serdar Berdimuhamedov 'vatanseverlik ödülü'nün sahibi oldu."/>
  </head>
  <body>
    <article>
      <h1>Türkmenistan lideri 'vatanseverlik ödülü'nü oğluna verdi</h1>
      <address><time datetime="2019-11-09T18:46:56+00:00">09 Nov 2019, 18:46</time> by <a rel="author">Bahtiyar Kucuk</a></address>
      <p>Türkmenistan Devlet Başkanı Gurbangulu Berdimuhamedov, ülkenin en prestijli ödüllerinden birini oğluna verdi.</p>
      <p>Ülkenin gelecekteki lideri gözüyle bakılan 38 yaşındaki Serdar Berdimuhamedov 'vatanseverlik ödülü'nün sahibi oldu.</p>
      <p>Türkmenistan'ın en önemli ili olarak gösterilen Ahal'in valisi olan Berdimuhamedov'a ödülün verilme gerekçesi olarak "ülkedeki pamuk hasadıyla bağlantılı işler" gösterildi.</p>
      <p>Ülke basını Ahal'in pamukla ilgili düzenlemeyi hayata geçiren beş ilden ilki olduğunu yazdı.</p>
      <p>Devlet Başkanı Berdimuhamedov, geçen haziran ayında daha önce milletvekili ve vali yardımcısı olan oğlu Serdar'ı Ahal bölgesine vali olarak atamıştı.</p>
      <ul>
        <li>
          <a href="https://tr.euronews.com/2019/07/26/turkmenistan-devlet-baskan-berdimuhamedovun-oldugu-iddiasi">Türkmenistan Devlet Başkanı Berdimuhamedov'un öldüğü iddiası</a>
        </li>
        <li>
          <a href="https://tr.euronews.com/2019/08/05/oldugu-iddia-edilen-turkmenistan-devlet-baskan-berdimuhammedov-un-goruntuleri-yayinlandi">Öldüğü iddia edilen Türkmenistan Devlet Başkanı Berdimuhammedov'un görüntüleri yayınlandı</a>
        </li>
      </ul>
      <h3>Saparmurat Türkmenbaşı da Ahal bölgesinden</h3>
      <p>Berdimuhamedov ile ülkenin kurucu lideri Saparmurat Türkmenbaşı, Teke boyunun ana vatanı olarak bilinen Ahal bölgesinden.</p>
      <p>Dünyanın en büyük 4'üncü doğal gaz rezervine sahip 6 milyon nüfuslu Türkmenistan'da eski diş hekimi Berdimuhamedov 2006 yılında devlet başkanlığı koltuğuna oturdu.</p>
      <p>Türkmenistan, insan hakları örgütleri tarafından "hak ihlallerinin yaşandığı, özgür medya ve muhalefetin olmadığı otoriter yönetime sahip yer" olarak tanımlanıyor.</p>
      <p>Ülkede pamuk tarlalarında çocukların köle gibi çalıştırıldığı da iddialar arasında. Amerika Birleşik Devletleri geçen yıl Türkmenistan'dan pamuk ithalatına son vermişti.</p>
      <p>Ek kaynaklar<b> • Reuters</b></p>
    </article>
  </body>
</html>