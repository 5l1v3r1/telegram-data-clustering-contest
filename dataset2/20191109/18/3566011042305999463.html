<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545989.html/%D8%A7%D9%86%D8%B5%D8%A7%D8%B1%DB%8C-%D9%81%D8%B1%D8%AF--%D9%85%D8%AD%D8%B1%D9%88%D9%85%DB%8C%D8%AA-%DA%A9%D8%A7%D9%84%D8%AF%D8%B1%D9%88%D9%86-%DB%8C%DA%A9-%D8%AA%D8%A8%D8%B9%DB%8C%D8%B6-%D8%A8%D8%B2%D8%B1%DA%AF-%D8%A7%D8%B3%D8%AA--%D9%BE%DB%8C%D8%B4-%D8%A7%D8%B2-%D8%A7%DB%8C%D9%86-%D8%A8%D8%B9%D8%B6%DB%8C-%D8%A7%D8%B2-%D8%A7%D9%81%D8%B1%D8%A7%D8%AF-%D8%AA%D9%87%D9%85%D8%AA-%D9%87%D8%A7%DB%8C-%D8%B3%D9%86%DA%AF%DB%8C%D9%86%DB%8C-%D8%A8%D9%87-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B2%D8%AF%D9%87-%D8%A8%D9%88%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T18:24:00+00:00"/>
    <meta property="og:title" content="انصاری‌فرد: محرومیت کالدرون یک تبعیض بزرگ است/ پیش از این بعضی از افراد تهمت‌های سنگینی به پرسپولیس زده بودند"/>
    <meta property="og:description" content="مدیرعامل باشگاه پرسپولیس در واکنش به محرومیت سرمربی این تیم گفت: گابریل کالدرون هیچ تهمتی نزده بود و دلیلی برای محرومیت وی وجود نداشت."/>
  </head>
  <body>
    <article>
      <h1>انصاری‌فرد: محرومیت کالدرون یک تبعیض بزرگ است/ پیش از این بعضی از افراد تهمت‌های سنگینی به پرسپولیس زده بودند</h1>
      <h2>واکنش تند مدیرعامل پرسپولیس به محرومیت کالدرون</h2>
      <address>
        <time datetime="2019-11-09T18:24:00+00:00">09 Nov 2019, 18:24</time>
      </address>
      <p>مدیرعامل باشگاه پرسپولیس در واکنش به محرومیت سرمربی این تیم گفت: گابریل کالدرون هیچ تهمتی نزده بود و دلیلی برای محرومیت وی وجود نداشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدحسن انصاریفرد درباره محرومیت یک جلسه ای گابریل کالدرون از سوی کمیته انضباطی فدراسیون فوتبال اظهار کرد: کمیته انضباطی بر اساس مصاحبه آقای کالدرون تصمیم‌گیری کرده است. این در حالی است که در فایل صوتی و نسخه مکتوب مصاحبه هم مشخص است که ایشان به باشگاهی تهمت نزده و فقط درباره تصمیم‌هایی که در بازی استقلال و پارس جنوبی گرفته شده ابراز نگرانی کرده است و در مبحث دیگری هم گفته دوست دارم چه ببازم و چه ببرم در زمین باشد.</p>
      <p>مدیرعامل باشگاه پرسپولیس ادامه داد: در دفاعیه ای که آقای کالدرون برای کمیته انضباطی فدراسیون ارسال کرد، آمده که روی سخن ایشان با باشگاه خاصی نبوده و همانطور که بعد از آن هم در نشست‌های خبری اشاره کرد فقط درباره تصمیم‌هایی که کارشناسان داوری هم درباره آنها صحبت کرده بودند، ابراز نگرانی و تعجب  کرده بود و ما واقعا از این تصمیم کمیته انضباطی متعجبیم.</p>
      <p>انصاری‌فرد تاکید کرد: کمیته انضباطی در حالی این رای را بر اساس شکایت باشگاه استقلال صادر کرده که این باشگاه حق دادرسی برای رسیدگی به این پرونده را پرداخت نکرده اما قبل‌تر از این یکی از شکایت‌های باشگاه پرسپولیس به دلیل پرداخت نشدن حق دادرسی از سوی کمیته انضباطی پیگیری نشده بود و این یک تبعیض بزرگ از سوی  کمیته انضباطی و نشان دهنده رویه موجود و تفاوت در نگاه‌هاست.</p>
      <p>مدیرعامل باشگاه پرسپولیس در ادامه تصریح کرد: پیش از این و در فصل گذشته بعضی افراد تهمت‌های سنگینی به پرسپولیس از جمله مهندسی نتایج و حمایت از تیم  زده بودند که بعضاً در آن اظهارات، توهین و تهمت‌های سنگینی به برگزار کنندگان مسابقات لیگ و مسئولان فدراسیون زده شده بود اما هیچ برخوردی با آنها نشده بود اما الان که سرمربی پرسپولیس فقط درباره تصمیم‌های داوری یک بازی که همه کارشناسان داوری روی آن صحت گذاشته صحبت کرده و مستقیما شخص یا باشگاهی را مخاطب قرار نداده، بلافاصله او را محروم می‌کنند. چطور به اتهامات مشخص و واضح و سنگین رسیدگی نمی شود اما یک اظهار نظر کالدرون به عنوان اتهام تلقی شده و بدون توجه لازم به دفاعیه ایشان را محروم می کنند.</p>
      <p>انصاریفرد گفت: کاری با  گذشته ندارم  اما بنده  به طور جدی پیگیر این موضوع هستم. هر فردی هم علیه پرسپولیس اتهامی بزند شکایت می کنیم و نمی گذاریم هجمه ها بیش از این علیه پرسپولیس سنگین شود و از طرفی هم اینگونه حق پرسولیس ضایع شود. بنده با مستندات هم به کمیته انضباطی می روم. هم به ملاقات آقای بهاروند رییس سازمان لیگ خواهم رفت و هم با کمیته داوران مکاتبه می کنیم و مستندات می فرستیم که چه میزان از داوری سود و ضرر داشته ایم و برخی تیم ها تا چه حد مثل داوری در نحوه متفاوت بلیت فروشی در لیگ  و برنامه بازی ها منتفع شده اند. </p>
      <p>وی تاکید کرد: با آقای تاج هم صحبت خواهم کرد و امیدوارم جلوی تکرار این روند صدور احکام تند و سختگیرانه علیه پرسپولیس و مماشات با تخلف دیگر تیم ها گرفته شود چون بیش از این نمی توان منتفع شدن برخی تیم ها و متضرر شدن پرسپولیس را تحمل کرد. ما امیدواریم در لیگ شرایط عادلانه برای رقابت وجود داشته باشید، این موضوع مهمی است که متاسفانه اکنون در پی برخی تصمیمات و اتفاقات رخ داده  وجود ندارد.</p>
      <p>انتهای پیام/</p>
    </article>
  </body>
</html>