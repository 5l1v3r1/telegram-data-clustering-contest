<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425483/k-taraslias-kala-ta-nea-apo-thn-ekthesh-toy-londinoy-gia-th-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T18:30:02+00:00"/>
    <meta property="og:title" content="Κ. Ταρασλιάς: Καλά τα νέα από την έκθεση του Λονδίνου για τη Ρόδο"/>
    <meta property="og:description" content="Την πεποίθησή του ότι θα καλυφθεί στο συντριπτικό του ποσοστό το κενό που άφησε η κατάρρευση του Thomas Cook και στις αεροπορικές γραμμές, εξέφρασε χθες, σε δηλώσεις του, ο Αντιδήμαρχος Τουρισμού-Πολιτισμού της Ρόδου, κ. Κώστας Ταρασλιάς, ο οποίος τις προηγούμενες ημέρες μετέβη στο Λονδίνο για τη μεγάλη τουριστική έκθεση, τη World Travel Market, συνοδεύοντας τον Δήμαρχο, κ. Αντώνη Καμπουράκη."/>
  </head>
  <body>
    <article>
      <h1>Κ. Ταρασλιάς: Καλά τα νέα από την έκθεση του Λονδίνου για τη Ρόδο</h1>
      <h2>Θα καλυφθούν όλα τα κενά από τον Thomas Cook</h2>
      <address>
        <time datetime="2019-11-09T18:30:02+00:00">09 Nov 2019, 18:30</time>
      </address>
      <p>
        <b>Την πεποίθησή του ότι θα καλυφθεί στο συντριπτικό του ποσοστό το κενό που άφησε η κατάρρευση του Thomas Cook και στις αεροπορικές γραμμές, εξέφρασε χθες, σε δηλώσεις του, ο Αντιδήμαρχος Τουρισμού-Πολιτισμού της Ρόδου, κ. Κώστας Ταρασλιάς, ο οποίος τις προηγούμενες ημέρες μετέβη στο Λονδίνο για τη μεγάλη τουριστική έκθεση, τη World Travel Market, συνοδεύοντας τον Δήμαρχο, κ. Αντώνη Καμπουράκη.</b>
      </p>
      <p>Κάνοντας έναν απολογισμό της παρουσίας μας στην έκθεση, που ολοκληρώθηκε την περασμένη Τετάρτη 6 Νοεμβρίου, ο κ. Ταρασλιάς ανέφερε ότι η Ρόδος συμμετείχε με το περίπτερο της Περιφέρειας και σκοπός όλης της ομάδας του Δήμου ήταν να προωθήσουν τον προορισμό, ανεξάρτητα από τη γενική παρουσία που είχε το Νότιο Αιγαίο εκεί.</p>
      <p>Όπως είπε ο Αντιδήμαρχος, από την αρχή είχαν ως στόχο να λειτουργήσουν σαν ομάδα, κάτι που τελικά επετεύχθη, γι’ αυτό και ευχαρίστησε τους συνεργάτες του στη Διεύθυνση Τουρισμού που, όπως είπε, από το πρωί μέχρι το βράδυ, προέβαλαν το νησί, παρουσιάζοντας όχι μόνο τα φυλλάδια αλλά και τοπικά προϊόντα που πήραν μαζί τους, κάτι το οποίο θεωρούν πολύ σημαντικό, μια και το νησί έχει να προσφέρει πολλά, όπως η γαστρονομία και η τοπική κουζίνα.</p>
      <p>Έτσι, με τη συμβολή τοπικών επιχειρήσεων είχαν πάρει μαζί τους κρασιά, λάδι, τοπικά γλυκά, τα οποία μάλιστα ήταν αρκετά δελεαστικά στους επισκέπτες που προσέγγισαν το περίπτερο.</p>
      <p>Εκείνο, όμως, που θέλησε να τονίσει ο κ. Ταρασλιάς είναι ότι σκοπός τους, ως Δήμος Ρόδου, είναι, ανεξάρτητα από την παρουσία τους στις εκθέσεις μέσα από τις δράσεις της Περιφέρειας ή του ΕΟΤ, να προσπαθήσουν να ανοίξουν περισσότερο τον προορισμό και να δείξουν τη μοναδικότητά του.</p>
      <p>Αυτό φιλοδοξούν να το καταφέρουν μέσα από τις επόμενες κινήσεις τους, οι οποίες θα είναι να δημιουργήσουν εκείνη την εικόνα για τη Ρόδο που δεν αφορά μόνο στο παραδοσιακό τρίπτυχο «ξενοδοχείο-θάλασσα-ήλιος» αλλά να αναδείξουν το συγκριτικό πλεονέκτημα του νησιού.</p>
      <p>Έτσι, ο ίδιος στοχεύει, στις επόμενες εκθέσεις, να είμαστε περισσότερο έτοιμοι να παρουσιάσουμε και άλλοι στοιχεία του τουριστικού προϊόντος της Ρόδου, όπως είναι ο πολιτισμός και η φύση. Μάλιστα, από συζητήσεις που έκαναν στο Λονδίνο με παράγοντες του τουρισμού, διαπίστωσαν ότι αυτό είναι αρκετά δελεαστικό, ειδικά στην αγγλική αγορά και μάλιστα αποτελεί το νούμερο ένα λόγο επιλογής του προορισμού από αυτούς οι οποίοι ταξιδεύουν μεμονωμένα.</p>
      <p>Τα συμπεράσματα, λοιπόν, είναι ότι, για να μην εξαρτόμαστε πάντα από τους tour-operators πρέπει να επιμείνουμε σ’ αυτή την κατεύθυνση και να βοηθήσει ο Δήμος, όπως με το να φροντίζει τις υποδομές, να κάνει την προβολή του νησιού κτλ.</p>
      <p>Όσον αφορά στο θέμα της κάλυψης του κενού του Thomas Cook στις αεροπορικές γραμμές, το οποίο έχει συζητηθεί επανειλημμένα, ο ίδιος συμμετείχε τόσο με τον Δήμαρχο όσο και με τον Περιφερειάρχη, σε συναντήσεις που πραγματοποιήθηκαν με εκπροσώπους πρακτορείων της Αγγλίας οι οποίοι τους έκαναν γνωστή την αύξηση των τουριστών.</p>
      <p>
        <b>Όπως είπε ο Αντιδήμαρχος, η αλήθεια είναι ότι το κενό που άφησε ο Thomas Cook καλύπτεται όσον αφορά στο κομμάτι των πρακτορείων αλλά αυτό που μένει να δούμε είναι το κατά πόσον θα ανταποκριθούν πλέον οι Εταιρείες στο να μπορέσουν να πάρουν μεγάλο κομμάτι των slots, δηλαδή των γραμμών που έχουν μείνει κενές.</b>
      </p>
      <p>
        <b>Πάντως, ο ίδιος εκτιμά ότι μπορούμε να το καλύψουμε και εμείς ως χώρα. Αυτό θα γίνει αν τελικά ο εθνικός αερομεταφορέας, όπως προγραμματίζει, μπορέσει να βάλει τις περισσότερες πτήσεις που έχει υποσχεθεί, ίσως και ένα κομμάτι να το λύσουμε και εμείς ως χώρα, χωρίς να περιμένουμε απαραίτητα αυτό το οποίο απ’ ότι φαίνεται θα γίνει σε μεγάλο ποσοστό. Δηλαδή, η αίσθηση που έχουν είναι ότι τα slots που παραμένουν αδιάθετα μάλλον θα δρομολογηθούν προς τα εμάς.</b>
      </p>
      <p>Πάντως, επειδή υπάρχουν αιτήσεις από πάρα πολλές εταιρείες για να καλύψουν τα slots, εκτιμούν ότι δεν θα υπάρξει καμία απώλεια. Στη χειρότερη περίπτωση «<b>η Ρόδος σε καμία περίπτωση δεν θα έχει λιγότερο τουρισμό σε σχέση με αυτόν που είχε τη χρονιά που τελειώνει», τόνισε ο κ. Ταρασλιάς. Δηλαδή, υπολογίζουν ότι η Aegean θα σηκώσει ένα πολύ μεγάλο βάρος και τα slots τα οποία δεν έχουν δοθεί ακόμη θεωρεί θα είναι πάρα πολύ σύντομα διαθέσιμα, ώστε να μπουν στις γραμμές, όπως ήταν τα προηγούμενα χρόνια.</b></p>
      <p>
        <b>Δήλωσε, ακόμη: «Το σίγουρο είναι ότι, στις επόμενες εκθέσεις, πεποίθηση του Δήμου Ρόδου είναι ότι θα πρέπει η προβολή της Ρόδου να εντατικοποιηθεί, να προβάλλουμε όλες εκείνες τις μορφές τουρισμού που κάνουν πιο δελεαστικό το νησί μας».</b>
      </p>
      <p>
        <b>Στο πλαίσιο αυτό, λοιπόν, εκεί που εστιάζουν είναι στη συνεργασία του Δημάρχου και του ιδίου με τους ανθρώπους του τουριστικού κλάδου της περιοχής μας. Όπως είπε χαρακτηριστικά ο Αντιδήμαρχος, «αν δεν χαράξουμε από μόνοι μας την κοινή γραμμή με την οποία θα μπορέσουμε να βελτιώσουμε και την εικόνα του νησιού και των παροχών και ταυτόχρονα, αν όλοι τοπικοί παράγοντες δεν φροντίσουν να επικοινωνήσουν με τον καλύτερο τρόπο τον προορισμό Ρόδος, δεν μπορούμε να περιμένουμε από κανέναν άλλο».</b>
      </p>
      <figure>
        <img src="https://www.rodiaki.gr/medias/2019/11/08/2675f96beb4461e2c419d95a441cf3f7.jpg"/>
      </figure>
      <p>Όσο για τα πρακτικά βήματα, καταρχήν θεωρεί ότι πρώτα απ‘ όλα πρέπει να εκσυγχρονίσουν το site Δήμου και αφού μιλάμε για διαδικτυακή προβολή θα προσπαθήσουν να κάνουν παρουσίαση με μικρά spots στο Διαδίκτυο και τα μέσα κοινωνικής δικτύωσης. Όμως, με ομάδα στρατηγικού σχεδιασμού θα κάνουν πρώτα απ’ όλα τις απαραίτητες μετρήσεις, ώστε να δούμε ποιοι είναι οι μελλοντικοί μας επισκέπτες δυνητικά-αφού μέχρι στιγμής, όπως είπε, καμία έρευνα που έχει δει δεν έχει καθορίσει το προφίλ των εν δυνάμει τουριστών του νησιού. Και είπε: «Άρα, λοιπόν, έχουμε ένα τεράστιο κενό αυτή τη στιγμή.</p>
      <p>Μιλάμε όλοι για επισκέψεις σε εκθέσεις αλλά δεν καθίσαμε ποτέ να δούμε εάν κάποιος θέλει από μόνος του να αναζητήσει τον προορισμό, σε ποιο site απευθύνεται και το δεύτερο ποιοι είναι αυτοί οι άνθρωποι, αν υπάρχει η διάθεση να επισκεφθούν την Ελλάδα, ποιες κατηγορίες είναι, ώστε να μπορέσουμε και εμείς να αναπροσαρμόσουμε την πολιτική μας. »Η λογική μου θα είναι ότι είμαστε ανοιχτοί σε κάθε μορφή τουρισμού, είτε είναι οικογένειες, είτε μεμονωμένοι ταξιδιώτες είτε γαστρονομίας, πολιτισμού, φύσης-η Ρόδος τα παρέχει όλα. Αυτό δεν ξέρω πόσο έχει γίνει κατανοητό στις τουριστικές αγορές και εκεί είναι πραγματικά που ο Δήμος μπορεί να υποβοηθήσει».</p>
    </article>
  </body>
</html>