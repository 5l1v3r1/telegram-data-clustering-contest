<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/seemanova-zaplavala-cesky-rekord-na-kraularske-osmistovce/1819163?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T18:51:00+00:00"/>
    <meta property="og:title" content="Seemanová zaplavala český rekord na kraulařské osmistovce"/>
    <meta property="og:description" content="Záhřeb - Barbora Seemanová zaplavala v Záhřebu český rekord v krátkém bazénu na vytrvalecké trati 800 metrů volný způsob. Devatenáctiletá kraulařka časem 8:27,52 minuty překonala 14 let staré maximum Jany Pechanové o 1,31 sekundy."/>
  </head>
  <body>
    <article>
      <h1>Seemanová zaplavala český rekord na kraulařské osmistovce</h1>
      <address><time datetime="2019-11-09T18:51:00+00:00">09 Nov 2019, 18:51</time> by <a rel="author" href="http://www.ctk.cz/" target="_blank">ČTK</a></address>
      <p>Záhřeb - Barbora Seemanová zaplavala v Záhřebu český rekord v krátkém bazénu na vytrvalecké trati 800 metrů volný způsob. Devatenáctiletá kraulařka časem 8:27,52 minuty překonala 14 let staré maximum Jany Pechanové o 1,31 sekundy.</p>
      <p>Seemanová se do českých rekordních tabulek zapsala opět po třech týdnech a navázala na čas 4:03,42 z polovičního závodu na Plzeňských sprintech. V Chorvatsku startovala v rámci přípravy na mistrovství Evropy v Glasgow.</p>
      <p>Její doménou jsou přitom kratší kraulařské tratě a v cíli osmistovky byla ráda, že má závod za sebou. "Čím delší, tím těžší pro mě. Ale beru tyhle závody jako trénink, takže i s tím jsem šla na start. Jsem ráda, že jsem udělala radost trenérce a hlavně doufám, že dodrží slovo a teď nějakou dobu osmistovku nepoplavu," uvedla Seemanová v tiskové zprávě.</p>
      <p>Podobně jako v Plzni startovala na dlouhé trati právě na přání Petry Škábové. "Na mé přání nejet jen hlavní disciplíny jsme přihlásily osmistovku. Musela jsem přísahat, že jen jedinkrát. Já jsem za odměnu chtěla rekord a máme ho," uvedla spokojená trenérka.</p>
    </article>
  </body>
</html>