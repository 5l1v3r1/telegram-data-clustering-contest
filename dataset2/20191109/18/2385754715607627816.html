<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/scitech/technology/596555/i-nasa-parousiazei-to-proto-ilektriko-aeroplano-tis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T18:00:00+00:00"/>
    <meta property="og:title" content="Η NASA παρουσιάζει το πρώτο ηλεκτρικό αεροπλάνο της"/>
    <meta property="og:description" content="Η Αμερικανική Διαστημική Υπηρεσία δεν ασχολείται μόνο με το διάστημα και τους πυραύλους, αλλά και με πιο «ταπεινά» πράγματα, όπως τα αεροπλάνα. Η NASA..."/>
  </head>
  <body>
    <article>
      <h1>Η NASA παρουσιάζει το πρώτο ηλεκτρικό αεροπλάνο της</h1>
      <address><time datetime="2019-11-09T18:00:00+00:00">09 Nov 2019, 18:00</time> by <a rel="author">sigmalive</a></address>
      <p>Η Αμερικανική Διαστημική Υπηρεσία δεν ασχολείται μόνο με το διάστημα και τους πυραύλους, αλλά και με πιο «ταπεινά» πράγματα, όπως τα αεροπλάνα. Η NASA παρουσίασε στην αεροπορική βάση Έντουαρντς στην Καλιφόρνια το πρώτο πλήρως ηλεκτρικό πειραματικό αεροσκάφος της Χ-57 Μάξγουελ, το οποίο προορίζεται να κάνει τις πρώτες πτήσεις του μέσα στο 2020.</p>
      <p>Το Χ-57 αποτελεί προσαρμογή του ιταλικού δικινητήριου Tecnam R2006T και βρίσκεται υπό ανάπτυξη από το 2015. Θα διαθέτει 14 ηλεκτρικούς κινητήρες, που θα τροφοδοτούνται αποκλειστικά από μπαταρίες ιόντων λιθίου.</p>
      <p>Κατά καιρούς η NASA πειραματίζεται με αεροπλάνα για διάφορους λόγους. Μεταξύ άλλων, έχει αναπτύξει το Bell X-1, που πρώτο έσπασε το φράγμα του ήχου, και το Χ-17, με το οποίο πέταξε ο Νιλ 'Αρμστρονγκ προτού γίνει αστροναύτης του προγράμματος Απόλλων.</p>
      <p>Το Χ-57 θα είναι το πρώτο αεροπλάνο με πιλότο της NASA εδώ και δύο δεκαετίες. Ενώ οι ιδιωτικές εταιρείες αναπτύσσουν πλήρως ηλεκτρικά αεροσκάφη εδώ και χρόνια, το Χ-57 θα δοκιμάσει νέες τεχνολογίες πτητικότητας, ασφάλειας, ενεργειακής αποδοτικότητας, μείωσης θορύβου κ.α., που αργότερα μπορούν να αξιοποιηθούν από τον ιδιωτικό τομέα, σύμφωνα με το πρακτορείο Ρόιτερς.</p>
      <p>Λόγω των περιορισμών που θέτουν οι μπαταρίες, τέτοια αεροπλάνα μπορούν να χρησιμοποιηθούν κυρίως ως αεροταξί ή μικρά επιβατικά.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>