<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/rubriche/spycalcio/2019/11/09/news/fra_coni_e_sport_e_salute_la_pace_e_gia_finita-240717783/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T18:46:00+00:00"/>
    <meta property="og:title" content="Fra Coni e Sport e Salute la pace è già finita"/>
    <meta property="og:description" content="Pochi giorni dopo che era stata siglata la pace, con la firma sul contratto di servizio e con tanto di comunicato congiunto, ecco che Coni e Sport e Salute sono già ai ferri corti, e le premesse per il futuro non sono per nulla incoraggianti. Ecco cosa è successo: dovendo distribuire 280 milioni di soldi pubblici al mondo dello sport (Federazioni, Dsa, enti di promozione, militari e civili, eccetera) entro novembre, Sabelli ha chiesto a Mornati di fornirgli i dati (risultati e numero dei tesserati) delle Federazioni. Lettera inviata alle stesse Federazioni. Al Coni ci sono rimasti male, sia perché in così poco tempo non potevano certo occuparsi di una simile mole di lavoro sia perché, come ha risposto Mornati, dal dicembre 2018 il lavoro di raccolta dei dati si è fermato, da quando cioè è nata Sport e Salute. Inoltre, il Coni, un eventuale lavorone come quello non lo avrebbe potuto fare certo a titolo gratuito. E adesso che succede? Quei dati servivano ai Sabelli's boys per aggiornare l'algoritmo, indispensabile…"/>
  </head>
  <body>
    <article>
      <h1>Fra Coni e Sport e Salute la pace è già finita</h1>
      <address><time datetime="2019-11-09T18:46:00+00:00">09 Nov 2019, 18:46</time> by <a rel="author">FULVIO BIANCHI</a></address>
      <p>Pochi giorni dopo che era stata siglata la pace, con la firma sul contratto di servizio e con tanto di comunicato congiunto, ecco che Coni e Sport e Salute sono già ai ferri corti, e le premesse per il futuro non sono per nulla incoraggianti. Ecco cosa è successo: dovendo distribuire 280 milioni di soldi pubblici al mondo dello sport (Federazioni, Dsa, enti di promozione, militari e civili, eccetera) entro novembre, Sabelli ha chiesto a Mornati di fornirgli i dati (risultati e numero dei tesserati) delle Federazioni. Lettera inviata alle stesse Federazioni. Al Coni ci sono rimasti male, sia perché in così poco tempo non potevano certo occuparsi di una simile mole di lavoro sia perché, come ha risposto Mornati, dal dicembre 2018 il lavoro di raccolta dei dati si è fermato, da quando cioè è nata Sport e Salute. Inoltre, il Coni, un eventuale lavorone come quello non lo avrebbe potuto fare certo a titolo gratuito. E adesso che succede? Quei dati servivano ai Sabelli's boys per aggiornare l'algoritmo, indispensabile per assegnare le risorse. Algoritmo che peraltro è quello che aveva fissato il Coni visto che Sabelli, saggiamente, non ha intenzione di fare rivoluzioni nell'anno olimpico (poi si vedrà...). A questo punto le Federazioni cominciano a preoccuparsi perché su quei soldi devono preparare il budget 2020, che deve essere poi approvato dal Coni. I tempi sono sempre più stretti. Sabelli potrebbe fare quello che fecero a suo tempo Petrucci-Pagnozzi, anticipando l'80 per cento delle risorse e destinando il 20 per cento a momenti più sereni. Ma le Federazioni, soprattutto quelle olimpiche, vorrebbero avere certezze, e in fretta.<br/><br/>Inoltre Malagò ha proposto Gianni Petrucci come componente, il quinto, della commissione paritetica che dovrà gestire i punti del contratto fra Coni e Sport e Salute, punti su cui non si è trovato l'accordo nemmeno dopo una estenuante trattativa: marketing, coordinamento dei presidenti regionali, statistiche. Petrucci è stato non solo presidente del Coni, per 14 anni, ma anche presidente dell'ex Coni Servizi, ora sostituita da Sport e Salute. Sabelli non ha avuto certo da ridire sulla proposta di Malagò, anzi, secondo alcuni in società, Petrucci è addirittura "sovradimensionato" per quel ruolo. Ma non dimentichiamo che l'attuale n.1 della Federbasket ultimamente aveva espresso la propria opinione con totale sincerità, quando aveva accusato Malagò di aver gestito male la parte iniziale delle trattative (trattative?) con Giorgetti, e forse Petrucci non aveva tutti i torti. Poi, l'ex n.1 del Coni aveva elogiato la riforma dello sport, ma ora si è riavvicinato a Malagò: toccherà a lui un ruolo, assai complicato, di mediatore. I membri del direttorio come detto sono cinque: Malagò e Mornati per il Coni, Sabelli e Meloni per Sport e Salute. Più, appunto, Petrucci, ex scuola Dc che di fiuto politico ne ha come pochi. Si metteranno mai d'accordo fra di loro? Le premesse non sono per nulla incoraggianti. A Sport e Salute si sentono aggrediti, temono che da parte del Coni ci sia la volontà di cercare pretesti per lo scontro. Ipotesi che peraltro al Coni negano. Di fatto, la situazione è questa: che dice il ministro dello Sport, Spadafora? Sarebbe il caso che intervenisse. Ha già sfilato a Sport e Salute i 250 milioni di sport e periferie, un gran bacino di voti. In futuro, ma non adesso, potrebbe occuparsi lui anche di distribuire i fondi pubblici alle Federazioni. Ma allora che ci sta a fare Sport e Salute? A pagare lo stipendio ai 650 dipendenti? Una riforma, quella di Giorgetti, che allo stato attuale delle cose non ha più senso di esistere: tanto valeva aspettare settembre 2020 come aveva suggerito Malagò (e stavolta aveva ragione...).</p>
      <h3>Il boom del padel: successo a Roma per i campionati d'Europa</h3>
      <p>E' padel-mania, ormai: i campi crescono anche in Italia (ora sono già 1200), è uno sport che piace ai giovani e molti club abbandonano il tennis per dedicarsi al padel (che rende anche di più alle società sportive). Un boom come quello di anni fa del calcio a 5. I campionati europei si sono conclusi oggi a Roma, al Bola Padel Club dell'Eur, con grande successo di pubblico: il presidente della Federazione internazionale, Luigi Carraro, ha fatto un ottimo lavoro. Oggi per le finali, in tribuna c'erano anche suo padre, Franco, e il n.1 del Coni, Malagò. La federazione spagnola ha tentato un golpe (segno che il padel fa gola...) ma dal prossimo marzo cambierà tutto, ci sarà un presidente legato a Luigi Carraro. Intanto, sono entrate nella Federazione internazionalee anche Russia, Cina, San Marino e Armenia. Il padel si sta sviluppando in tutto il mondo, forse nel 2023 sarà anche ai Giochi Europei in Polonia e ai Panamericani in Cile. In Italia, almeno per ora, i giocatori di padel (circa 9000 tesserati ma almeno 500 mila praticanti) fanno parte della Fedetennis, in futuro ci potrebbe essere una Disciplina sportiva associata dedicata solo a questo sport giovane. Il sogno rimane l'Olimpiade: ma meglio fare le cose per gradi, la Federazione internazionale si sta rinforzando solo adesso. Sventando gli agguati...</p>
      <h3>L'avvocato Fistetto nuovo commissario dell'Aero Club d'Italia</h3>
      <p>Dopo otto mesi di commissariamento (gratuito) da parte dell'avvocato Guido Valori, presto l'Aero Club d'Italia dovrebbe avere un nuovo commissario straordinario, l'avvocato barese Fabio Gregorio Fistetto, specializzato in diritto del lavoro. Valori, che venne scelto dall'ex sottosegretario Giorgetti, aveva fatto un ottimo lavoro, rilanciando l'Areo Club che può e deve avere un ruolo importante in Italia, Paese a forte vocazione turistica. Valori inoltre aveva stabilito anche la data delle elezioni, poi il Tar del Lazio bloccò tutto. La nomina del commissario compete al governo, Fistetto è vicino al Pd e il suo nome è stato suggerito dalla ministra De Micheli e dal ministro Spadafora.</p>
      <h3>"No alla copertura del Centrale", interpellanza di Rampelli</h3>
      <p>No alla copertura del Centrale del Foro Italico: il vicepresidente della Camera, Fabio Rampelli, presenta un'interpellanza ai ministri competenti. "Sono sempre stato contrario agli interventi di copertura sul Centrale del Tennis a maggior ragione nella sua forma temporanea che, se coperta, diventerebbe definitiva e disattenderebbe il parere rilasciato da Sovrintendenza e Ministero nel 2008 - spiega l'esponente di Fratelli d'Italia, commentando il documento indirizzato al ministro per i Beni e le attività culturali, Dario Franceschini, e a quello dell'Economia, Roberto Gualtieri -. L'ipotesi fu infatti bocciata già all'epoca e fu autorizzata solo l'attuale struttura 'temporanea e interamente smontabile'". Nell'interpellanza, Rampelli sottolinea che "il Parco del Foro Italico, considerato la casa dello sport della Capitale" ha un "equilibrio armonico che rischia di venire incrinato dalla progettazione di una struttura mobile per coprire il campo centrale del tennis". "Ci sembra curioso che Rocco Sabelli, presidente amministratore delegato di Sport e Salute - le parole del deputato -, abbia dichiarato l'intenzione di fare 'un grosso investimento per dotare il Foro Italico di una copertura, che potrebbe diventare la casa anche di altri sport'. La nostra opposizione a questo progetto sarà irremovibile e ricorreremo a tutti i mezzi politici, di mobilitazione e giuridici per impedire che avvenga questo scempio". Agli esponenti di governo, Rampelli chiede "quali iniziative intendano assumere per tutelare il patrimonio del Parco del Foro Italico, salvaguardare il connubio di architettura e natura che finora hanno coesistito in quest'area delicata della Capitale, chiedere a Sport e Salute di provvedere alla rimozione della struttura temporanea realizzata nel 2008 e a indire un concorso internazionale per realizzare l'impianto definitivo del Centrale nel rispetto delle scelte urbanistiche fatte all'epoca, con impianti in cavea e nessun ostacolo visivo che impattasse su Monte Mario e sul fiume Tevere".</p>
    </article>
  </body>
</html>