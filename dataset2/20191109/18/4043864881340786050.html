<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231492/"/>
    <meta property="og:site_name" content="Українська правда"/>
    <meta property="article:published_time" content="2019-11-09T18:42:52+00:00"/>
    <meta property="og:title" content="Міністр: Слова Зеленського про стандарти новин – непорозуміння"/>
    <meta property="og:description" content="Міністр культури, молоді та спорту Володимир Бородянський запевняє, що уряд не збирається регулювати стандарти новин, а слова в указі президента про “вимоги і стандарти новин” є термінологічним непорозумінням."/>
  </head>
  <body>
    <article>
      <h1>Міністр: Слова Зеленського про стандарти новин – непорозуміння</h1>
      <address>
        <time datetime="2019-11-09T18:42:52+00:00">09 Nov 2019, 18:42</time>
      </address>
      <p>Міністр культури, молоді та спорту Володимир Бородянський запевняє, що уряд не збирається регулювати стандарти новин, а слова в указі президента про "<a href="https://www.pravda.com.ua/news/2019/11/9/7231480/">вимоги і стандарти новин</a>" є термінологічним непорозумінням.</p>
      <p><b>Джерело</b>: пост Бородянського в <a href="https://www.facebook.com/story.php?story_fbid=10221753387210974&amp;id=1444893204">Facebook</a></p>
      <p><b>Дослівно</b>: "Шановні журналісти! Вас правильно стурбувала та обурила наявність в указі президента слів про встановлення "вимог та стандартів новин". Це термінологічне непорозуміння, яке виникало через помилкове застосування терміну "стандарти новин" в документах МКМС (міністерство культури, молоді та спорту – ред.). Ми не збирались і не збираємось регулювати стандарти новин. Це право виключно професійної спільноти".</p>
      <p>"Що ми збираємось робити: <b>ввести поняття небезпечна інформація, дезінформація, недостовірна інформація</b>. Що є дуже важливим в умовах інформаційної війни з РФ та можливим фінансуванням деяких ЗМІ країною агресором.</p>
      <p><b>Введення визначень характеру інформації, як то новинна, розважальна, гумористична</b> і т.п. разом з можливим обов’язком позначати поширюваний контент відповідно до того виду контенту, до якого відноситься інформація. Це є частиною належного інформування громадян і реалізацією їх права на інформацію".</p>
      <p><b>Деталі</b>: Міністр зазначив, що у країнах зі сталими демократіями, де існує журналістське самоврядування та саморегулювання/співрегулювання медіа, питання стандартів вирішені кодексами професійної етики та стандартами, за неухильним дотриманням яких слідкує професійна спільнота.</p>
      <p>"В України ми, як держава, маємо створити умови для професійної спільноти, які зроблять цю модель працюючою і в нашій країні. Тобто, держава не заходить на територію яку вона не повинна регулювати, а створює належної умови для саморегулювання та співрегулювання", - написав він.</p>
      <p><b>Що було раніше</b>: Президент Володимир Зеленський <a href="https://www.pravda.com.ua/news/2019/11/9/7231480/">доручив </a>Кабінету міністрів до кінця 2019 року розробити та внести на розгляд Верховної Ради законопроєкт щодо врегулювання діяльності медіа в Україні, де передбачити, зокрема, "положення щодо вимог та стандартів новин".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/8/7231362/"/>
        <a href="https://www.pravda.com.ua/news/2019/10/27/7230228/"/>
        <a href="https://www.pravda.com.ua/news/2019/10/25/7230047/"/>
      </related>
    </article>
  </body>
</html>