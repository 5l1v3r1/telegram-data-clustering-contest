<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/bioshock-prossimo-capitolo-gaas/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T18:02:00+00:00"/>
    <meta property="og:title" content="BioShock, un nuovo capitolo potrebbe essere un Game as a Service"/>
    <meta property="og:description" content="Nuove voci su un possibile nuovo capitolo di BioShock: il titolo potrebbe essere uno sparatutto in prima persona con contenuti live service."/>
  </head>
  <body>
    <article>
      <h1>BioShock, un nuovo capitolo potrebbe essere un Game as a Service</h1>
      <address><time datetime="2019-11-09T18:02:00+00:00">09 Nov 2019, 18:02</time> by <a rel="author">Luca Salerno</a></address>
      <p>Nel corso degli ultimi anni <b>una serie di indizi</b> sembrano indirizzare verso un <b>nuovo capitolo</b> di BioShock. Già nel 2018 il giornalista Jason Schreier, solitamente fonte abbastanza affidabile, aveva parlato di un gioco della serie attualmente in sviluppo presso uno studio top secret di <b>2K</b> il cui nome successivamente è stato rivelato essere <b>Parkside</b>. Nessuna notizia confermata fino ad ora anche se in questo caso le nuove informazioni sembrano arrivare indirettamente da un <b>documento ufficiale</b>.</p>
      <p>2K Publishing, con sede a Novato in California, ha infatti avviato <a href="https://chp.tbe.taleo.net/chp04/ats/careers/v2/viewRequisition?org=GAMES2K&amp;cws=68&amp;rid=3291">sul proprio sito ufficiale</a> il reclutamento di una nuova figura: si tratta di un <b>Endgame Design Lead</b>. Dall’annuncio si evince che si sta componendo un nuovo team <i>“con molte ambizioni e altrettante risorse” </i>per realizzare un nuovo gioco. In questo nuovo titolo <b>la storia principale</b> arriverà ad una <b>conclusione</b> ma il <b>mondo</b> in cui questa è ambientata è progettato per <b>andare avanti</b> e <i>“coinvolgere i giocatori anche aldilà dell’arco narrativo principale”</i>. Per questo il team intende progettare un <b>endgame</b> con quest e un sistema di progressione del personaggio che offra dei contenuti di tipo GaaS, ovvero <b>Game as a Service</b>.</p>
      <figure>
        <img src="https://www.tomshw.it/images/images/2019/10/bioshock-57478.jpg"/>
      </figure>
      <p>Leggi anche: <a href="https://www.tomshw.it/videogioco/mass-effect-pacchetti-texture-trilogia/">Mass Effect, texture migliorate e in 4K grazie a nuove mod per la trilogia</a></p>
      <p>Dall’annuncio di lavoro sul nuovo titolo di 2K è possibile ricavare anche altri elementi. Il gioco potrebbe essere un titolo tripla A d’<b>azione in prima persona</b> ambientato in un mondo <b>sandbox</b> con una particolare attenzione alla storia e allo stesso tempo all’azione spettacolare. A tutto questo si aggiunge anche una modalità <b>multigiocatore</b>.</p>
      <p>Insomma l’identikit del nuovo gioco tracciato con questo annuncio potrebbe essere <b>compatibile</b> con un nuovo titolo della serie di <b>BioShock</b> anche se al momento non c’è alcun tipo di ufficialità. Intanto già da due anni <b>il creatore della serie</b> Ken Levine dirige un proprio studio, Ghost Story Games, che sta lavorando a un non ben precisato progetto di <b>sparatutto in prima persona con elementi RPG</b> e appartenente al genere immersive sim.</p>
      <blockquote>Se l’idea di un nuovo capitolo GaaS non vi entusiasma potete sempre rigiocare la trilogia con BioShock: The Collection disponibile <a href="https://toms.it/9ftTf">anche su Amazon</a>.</blockquote>
    </article>
  </body>
</html>