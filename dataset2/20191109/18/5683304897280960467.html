<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/09/cyclone-bulbul-hits-bengal-bangladesh-kolkata-airport-suspends-operations-for-12-hours.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-09T18:41:00+00:00"/>
    <meta property="og:title" content="‘ബുൾബുൾ’: ജാഗ്രതയിൽ ബംഗാളും ബംഗ്ലദേശും; വിമാന സർവീസുകൾ നിർത്തി"/>
    <meta property="og:description" content="കൊൽക്കത്ത / ധാക്ക ∙ ബംഗാൾ ഉൾക്കടലിനു മുകളിൽ രൂപപ്പെട്ട ബുൾബുൾ ചുഴലിക്കാറ്റ് ബംഗാൾ, ബംഗ്ലദേശ് തീരങ്ങൾക്കിടയിൽ ശനി രാത്രിയോടെ കരയിലേക്കെത്തുമെന്ന്.Bengal state disaster relief force.cyclone bulbul.cyclone bulbul india.cyclone bulbul latest news.cyclone bulbul map.cyclone bulbul predicted route.IMD.IMD Cyclone bulbul.Indian Meteorological Department.National Crisis Management Committee.National Disaster Response Force.NCMC.NDRF.SDRF.Union home ministry. Malayalam News. manorama online. Latest News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>‘ബുൾബുൾ’: ജാഗ്രതയിൽ ബംഗാളും ബംഗ്ലദേശും; വിമാന സർവീസുകൾ നിർത്തി</h1>
      <address><time datetime="2019-11-09T18:41:00+00:00">09 Nov 2019, 18:41</time> by <a rel="author">മനോരമ ലേഖകൻ</a></address>
      <p>കൊൽക്കത്ത / ധാക്ക ∙ ബംഗാൾ ഉൾക്കടലിനു മുകളിൽ രൂപപ്പെട്ട ബുൾബുൾ ചുഴലിക്കാറ്റ് ബംഗാൾ, ബംഗ്ലദേശ് തീരങ്ങൾക്കിടയിൽ ശനി രാത്രിയോടെ കരയിലേക്കെത്തുമെന്ന് കാലാവസ്ഥാ നിരീക്ഷണ കേന്ദ്രം മുന്നറിയിപ്പ് നൽകി. ഇതിന്റെ ഫലമായി കനത്ത മഴയും മണിക്കൂറിൽ 135 കിലോമീറ്റർ വരെ വേഗമുള്ള കാറ്റുമുണ്ടാകും. ചുഴലിക്കാറ്റിനെ തുടർന്ന് കൊൽക്കത്ത വിമാനത്താവളത്തിൽ വൈകിട്ട് 6 മണി മുതൽ നാളെ രാവിലെ 6 മണിവരെ വിമാന സർവീസുകൾ നിർത്തിവച്ചു. </p>
      <p>ശക്തമായ കാറ്റിൽ തീരപ്രദേശങ്ങളിലും സമീപ ജില്ലകളിലും വീടുകൾ, റോഡുകൾ, വൈദ്യുതി ലൈനുകൾ എന്നിവയ്ക്ക് നാശനഷ്ടമുണ്ടാകുമെന്ന കാലാവസ്ഥാ വകുപ്പിന്റെ മുന്നറിയിപ്പിനെ തുടർന്ന് സംസ്ഥാന സർക്കാർ നടപടികൾ സ്വീകരിച്ചു. വെസ്റ്റ് മിഡ്‌നാപുർ, കൊൽക്കത്ത, ഹൂഗ്ലി ജില്ലകളിൽ 50 മുതൽ 60 കിലോമീറ്റർ വരെ വേഗത്തിൽ കാറ്റ് വീശാൻ സാധ്യതയുണ്ട്. നാദിയ, മുർഷിദാബാദ് ജില്ലകളിലും കാറ്റ് വീശാം. ഒന്നുരണ്ട് ദുരിതബാധിത പ്രദേശങ്ങളിലും കനത്ത മഴ പ്രവചിക്കപ്പെട്ടിട്ടുണ്ട്. </p>
      <p>കിഴക്കൻ മിഡ്‌നാപൂർ, നോർത്ത്–സൗത്ത് 24 പർഗാനാസ്, കൊൽക്കത്ത, ഹൗറ, ഹൂഗ്ലി, നാദിയ, മുർഷിദാബാദ് ജില്ലകളിൽ കനത്ത നാശനഷ്ടമുണ്ടാകുമെന്നും കാലാവസ്ഥാ നിരീക്ഷകർ പറയുന്നു. മത്സ്യബന്ധന പ്രവർത്തനങ്ങൾ, ബോട്ട് സർവീസുകൾ, റെയിൽ–റോഡ് ഗതാഗതം എന്നിവയ്ക്ക് നിയന്ത്രണം ഏർപ്പെടുത്തി. തീരപ്രദേശത്തെ താമസക്കാരെ സുരക്ഷിത സ്ഥാനത്തേക്കു മാറ്റാൻ റെഡ് അലർട്ട് പ്രഖ്യാപിച്ചു. </p>
      <p>ബുൾബുൾ ആഞ്ഞടിക്കാൻ സാധ്യതയുള്ളതിനാൽ താഴ്ന്ന പ്രദേശങ്ങളിലെ ഗ്രാമങ്ങളിൽ നിന്നും ദ്വീപുകളിൽ നിന്നും 18 ലക്ഷത്തോളം പേരെ ഒഴിപ്പിക്കാൻ ബംഗ്ലദേശ് അധികൃതർ ഉത്തരവിട്ടു. 10 തീരപ്രദേശ ജില്ലകളിൽനിന്ന് മൂന്നു ലക്ഷത്തോളം പേരെ ഇതിനകം സുരക്ഷിതസ്ഥാനത്തേക്കു മാറ്റിയതായി ബംഗ്ലദേശ് ദുരന്തനിവാരണ മന്ത്രി എനാമൂർ റഹ്മാൻ വാർത്താ സമ്മേളനത്തിൽ പറഞ്ഞു.</p>
      <p>ബംഗാൾ ഉൾക്കടലിന്റെ വടക്കൻ മേഖലയിൽ മത്സ്യബന്ധന ബോട്ടുകൾക്കും നദീതടങ്ങളിലെ കടത്തുവള്ളങ്ങൾക്കും ബംഗ്ലദേശ് സർക്കാർ താൽക്കാലിക വിലക്ക് ഏർപ്പെടുത്തിയിട്ടുണ്ട്.</p>
      <p><b>English Summary</b> : Bulbul cyclone hits Bengal and Bangladesh, Kolkata Airport Suspends Operations for 12 Hours</p>
    </article>
  </body>
</html>