<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/socialismus-komunismus-zradce-sametova-revoluce-stb-vyslech-listopad-89-tichy.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T18:14:00+00:00"/>
    <meta property="og:title" content="Pro spolužáky se stal zrádcem socialismu. Život mu zachránila revoluce"/>
    <meta property="og:description" content="Dne 9. listopadu 1989 hlasovali studenti čtvrtého ročníku gymnázia v Táboře na pokyn ředitele školy a třídní učitelky pro okamžité vyloučení nepřítomného studenta Ondřeje Tichého ze všech studentských organizací. Tichý se totiž dopustil nanejvýš zavrženíhodného činu: zradil socialismus, emigroval do západního Německa. Bylo třeba ho veřejně a před celou třídou odsoudit."/>
  </head>
  <body>
    <article>
      <h1>Pro spolužáky se stal zrádcem socialismu. Život mu zachránila revoluce</h1>
      <address><time datetime="2019-11-09T18:14:00+00:00">09 Nov 2019, 18:14</time> by <a rel="author">Post Bellum ČRo Plus</a></address>
      <p>Studenti se báli, že by si mohli vykoledovat problémy u maturity a nemuseli by se dostat na vysoké školy. Pro vyloučení hlasovalo třicet studentů, jeden - nejlepší kamarád Ondřeje - se zdržel hlasování. Asi za hodinu do třídy vstoupil nic netušící Ondřej, který zaspal.</p>
      <p>Den před tím se vrátil z dlouhé cesty od tety, která žila v Německu. Podle cestovní doložky se v západním Německu zdržel o šestnáct hodin déle. Zdržela je závada na autě, odešel jim chladič ve škodovce.</p>
      <h3>Systém starých směšných mužů</h3>
      <p>Dnes sedmačtyřicetiletý důstojník české armády Ondřej Tichý, otec pěti dětí, vzpomíná na tento čelní náraz s režimem, jako na jednu z mnoha dramatických událostí listopadu 1989. Se spolužáky dávno nad tím mávli rukou, mnozí se mu omluvili. Pro Ondřeje to tenkrát málem nedopadlo dobře. Ještě ten den si ho zavolal do kanceláře rozlíceny ředitel, místní komunistický funkcionář, jistý docent Bílý a oznámil mu, že: „Podává navrhl na Ondřejovo vyloučení z gymnázia“.</p>
      <figure>
        <img src="https://g.denik.cz/63/c3/pametnaroda1_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pamet-naroda-padesata-leta-valecna-nevesta-komunismus-sebestakova-20191026.html">„Válečná nevěsta“ z Anglie zůstala: Horší než v 50. letech to tu být nemůže Přečíst článek ›</a>
      </aside>
      <p>Vidina maturity, studia na vysoké škole – to vše bylo rázem pryč: „On to tak zvláštně balil, jako to dělají lidé, kteří si rádi hrají se svou mocí,“ líčí Ondřej Tichý ředitelovo jednání: „Neoznámil mi žádné další kroky, co bude následovat. V tu chvíli jsem si uvědomil, že tam je takové to vyčkávací období, jestli náhodou mu nezavolá nějaký vyšší komunistický zvíře a neřekne: ‚Hele, tady toho mladýho nech vystudovat.‘“ Nikdo ovšem nezavolal, nebylo třeba. Komunistický režim se do týdne pod obrovským náporem veřejnosti zhroutil.</p>
      <p>Ondřeji Tichému tenkrát došlo, jak je systém, ve kterém žije, směšný: „Byl to systém starých mužů, kteří se snaží požívat výhody svých funkcí, a prázdnými – vůbec ne kouzelnými – zaklínadly vytváří zvláštní společenskou magii, která ohýbá lidem páteř,“ výstižně popisuje Ondřej Tichý.</p>
      <h3>Hvězdné války sledoval s otcem</h3>
      <p>Ondřej Tichý se narodil v roce 1972, vyrůstal v Táboře na sídlišti: „Moje dětství bylo úchvatné. Diky tomu, že rodiče byli celoživotní studenti, byl jsem obklopen doma knížkami. Na sídlišti jsem měl mnoho vrstevníků, se kterými jsem objevoval, co bylo za humny. Stačilo přejít chodník a ocitli jsme se v přírodě.</p>
      <figure>
        <img src="https://g.denik.cz/1/29/2410-cen-tuzex_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-kazdodenni-zivot/tuzex-eso-berjozka-zapadni-zbozi-bylo-dostupne-jen-za-bony-ci-vysoke-ceny-20191023.html">Mocný Tuzex: Bony u veksláků brali i esenbáci, videa mizela díky sexu a Rambovi Přečíst článek ›</a>
      </aside>
      <p>Maminku Kateřinu, učitelku českého jazyka a výtvarky, líčí Ondřej jako laskavou a svobodomyslnou ženu, která se neváhala postavit před tanky v roce 1968 a bránit jim vlastním tělem, aby nemohli vjet do Tábora. „Hlídka jí pak pod zbraněmi dovedla do Tábora a poslala pryč. A ty tanky do Tábora přijely,“ vypráví Tichý, který si maminky za to váží. Dodává, že až později si uvědomil, že pod tíhou mateřství a odpovědnosti, aby se její děti dostaly na školy, toto sympatické rebelství skryla.</p>
      <p>Jeho otec Tatínka Ladislava Tichého si v paměti uchovává jako člověka se smyslem pro spravedlnost. Působí to překvapivě, přestože jeho otec sloužil jako vyšetřovatel VKR - vojenské kontrarozvědky, vojenské obdoby StB. Jeho syn těžko mohl tušit, co přesně jeho otec dělá, koho pronásleduje. Kolem roku 1984, si ho otec pozval do pokoje, kde stála promítačka a z prostěradla udělané plátno: „A táta mi říká: ‚Dneska se podíváme na Hvězdné války. Je to slavnej film a já bych potřeboval od tebe vědět, co na ten film říkáš.‘“</p>
      <figure>
        <img src="https://g.denik.cz/58/24/kvetoslav-prokes_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pokus-o-svrzeni-komunistickeho-rezimu-ukoncilo-pred-70-lety-sest-opratek-20201104.html">Masová vražda. Tak skončil pokus o svržení komunistického režimu před 70 lety Přečíst článek ›</a>
      </aside>
      <p>Vojenský policista, který nejspíš během nějaké domovní prohlídky zabavil kotouč s tímto režimem zapovězeným filmem, chtěl nejspíš synovi tímto ukázat, že i on si nemyslí, že mají být takové filmy zakázané. Když společně dokoukali, otec se obrátil na syna: „Viděl jsi v tom snímku něco, proč by se na něj nemohli lidi v týhle zemi dívat?!“ Ondřej mu pochopitelně – v televizi ani kinech podobné hollywoodské filmy neběžely, odpověděl, že mu přišel velkolepý, o boji dobra se zlem: „Bylo vidět, že chce říct, že kvůli tomuto nebude nikdo trestně stíhaný,“ vypráví Ondřej Tichý, jehož otec už zemřel. Zažil s ní sametovou revoluci, během které jeho otec nejspíš myslel na sebevraždu.</p>
      <h3>Otec během sametové revoluce myslel na sebevraždu</h3>
      <p>Koncem listopadu 1989, v situaci, kdy se z vedení Československé lidové armády se stále ještě ozývaly hlasy, že by armáda měla zasáhnout proti antikomunistům, přišel sedmnáctiletý Ondřej Tichý z města domů. Celý den až do noci vylepoval letáky, mluvil s lidmi, sbíral informace a domů se vrátil až po půlnoci. Jeho otec, voják z povolání, seděl zhroucený u stolu se svou služební pistolí: „Podle lógru ve sklenici jsem viděl, že tam zažil svých pár těžších hodin osamoceného rozjímání,“ vypráví Ondřej.</p>
      <p>„Říkám: ‚Tati, proč tady máš tu pistoli?!‘ On na to: ‚Neboj, nic, z čeho by sis měl dělat vrásky. Ale přemýšlel jsem o tom, jak bych se zachoval, kdybych dostal rozkaz, že se musím zúčastnit akce na potlačení demonstrace. Přemýšlím, co bych udělal. Jak bych zareagoval, kdybych najednou stál na jiné straně barikády, než stojíš ty,‘“ vypráví s dojetím v hlase jeho syn Ondřej Tichý, který má pochopení pro vojáky, kteří složili vojenskou přísahu, sám ji má za sebou.</p>
      <figure>
        <img src="https://g.denik.cz/1/73/fotohslavik-rijen-1989-3_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-politika/sametova-revoluce-jak-se-rezim-drolil-20201025.html">Hrubé zásahy i legrační Jakeš. Poslední měsíce před revolucí byly plné paradoxů Přečíst článek ›</a>
      </aside>
      <p>Když se Ondřej Tichý ohlíží za událostmi starými třicet let, nazývá sametovou revoluci požehnáním. Ve svobodné době nemusel podle svých slov nikdy ohnout páteř, nikdy nemusel jít sám proti sobě. Vše, co v jeho životě následovalo po roce 1989, bylo prý „fenomenální”, protože to bylo prožité na základě svobodné volby. Říká, že je hlavně rád, „že se nebojí konfrontace s ničím zlým”. Za to prý vděčí svým rodičům. „Jestli pro to někde hledat vysvětlení, tak já osobně to cítím v té velkoleposti mých rodičů, kteří – i když vlastně nemohli jít tou dobou úplně rovně a museli jít trošku bokem – tak tohle mi dokázali dát: nějaký smysl pro to, co je dobré, a co je špatné. To je dar od nich,” uzavírá otec pěti dětí a důstojník Armády České republiky Ondřej Tichý.</p>
      <p>Příběh Ondřeje Tichého zdokumentovali redaktoři pro sbírku Paměť národa. Toto svědectví společně se stovkami dalších vzniká v rámci nového projektu k výročí sametové revoluce „Nezapomeňme“. Více než třicet městech se připojilo k tomuto projektu, který chce zdokumentovat sametovou revoluci v krajích republiky. Projekt Nezapomeňme vyvrcholí letos přesně 17. listopadu v 17 hodin a 11 minut, kdy se po celé republice rozezvoní zvony kostelů, kapliček a radnic a na pražské Národní třídě na fasády domů proběhne filmová projekce silných okamžiků z těchto příběhů. O programu se dozvíte na webu <a href="http://www.nezapomenme.cz/">www.nezapomenme.cz</a>. Organizátoři z Post Bellum děkují všem, kteří tomuto projektu přispějí financemi nebo námětem na zajímavý příběh. Děkujeme.</p>
      <p>
        <b>MIKULÁŠ KROUPA, KVĚTA DVOŘÁČKOVÁ, KRISTÝNA HIMMEROVÁ</b>
      </p>
    </article>
  </body>
</html>