<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/politics/xrysoxoidis-kapoioi-theloun-enan-neo-grigoropoulo/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T18:05:16+00:00"/>
    <meta property="og:title" content="Χρυσοχοΐδης: «Κάποιοι θέλουν έναν νέο Γρηγορόπουλο»"/>
    <meta property="og:description" content="«Δεν φτάνει να καθαρίσουμε τα Εξάρχεια, πρέπει να τελειώνουμε με την εξάρθρωση των εγκληματικών και τρομοκρατικών οργανώσεων» τόνισε ο κ. Χρυσοχοΐδης και πρόσθεσε ότι «κάποιοι θέλουν έναν νέο Γρηγορόπουλο»"/>
  </head>
  <body>
    <article>
      <h1>Χρυσοχοΐδης: «Κάποιοι θέλουν έναν νέο Γρηγορόπουλο»</h1>
      <h2>«Δεν φτάνει να καθαρίσουμε τα Εξάρχεια, πρέπει να τελειώνουμε με την εξάρθρωση των εγκληματικών και τρομοκρατικών οργανώσεων» τόνισε ο κ. Χρυσοχοΐδης και πρόσθεσε ότι «κάποιοι θέλουν έναν νέο Γρηγορόπουλο»</h2>
      <address><time datetime="2019-11-09T18:05:16+00:00">09 Nov 2019, 18:05</time> by <a rel="author">ΤοΒΗΜΑ Team</a></address>
      <p>Ιδιαίτερα αποκαλυπτικός ήταν ο υπουργός Προστασίας του Πολίτη, Μιχάλης Χρυσοχοΐδης, κατά την τοποθέτησή του στην άτυπη συνάντηση της Κοινοβουλευτικής ομάδας της Νέας Δημοκρατίας.</p>
      <p>Αναφερόμενος στην κατάργηση του πανεπιστημιακού ασύλου και στις εκκενώσεις των καταλήψεων, ο κ. Χρυσοχοΐδης είπε πως σήμερα υπάρχει ένα εντελώς διαφορετικό κλίμα στην αστυνομία, ότι οι επιχειρήσεις γίνονται στη βάση συγκεκριμένης στρατηγικής με κριτήριο το αποτέλεσμα κι ότι οι καταλήψεις θα τελειώσουν με προσοχή κι όχι με 3.000 παιδιά μέσα στο Πανεπιστήμιο.</p>
      <p>
        <a href="https://www.in.gr/2019/11/10/greece/panelladikes-erxetai-kai-meiosi-eisakteon-meta-tin-anastoli-leitourgias-ton-neon-tmimaton-sta-aei/">Πανελλαδικές : Έρχεται και μείωση εισακτέων μετά την αναστολή λειτουργίας των νέων τμημάτων στα ΑΕΙ;</a>
      </p>
      <p>«Δεν φτάνει να καθαρίσουμε τα Εξάρχεια, πρέπει να τελειώνουμε με την εξάρθρωση των εγκληματικών και τρομοκρατικών οργανώσεων» τόνισε χαρακτηριστικά και πρόσθεσε ότι «κάποιοι θέλουν έναν νέο Γρηγορόπουλο».</p>
      <h3>Μεταναστευτικό</h3>
      <p>Αναφερόμενος στο μεταναστευτικό, ο υπουργός Προστασίας του Πολίτη σημείωσε ότι η ευρωπαϊκή κοινή γνώμη και οι ευρωπαϊκοί θεσμοί βρίσκονται κοντά στην Ελλάδα, αναγνωρίζουν ότι η χώρα αντιμετωπίζει ένα μεγάλο πρόβλημα με αξιοπρέπεια και αυτό αποτελεί επένδυση για το μέλλον.</p>
      <p>Πρόσθεσε ότι η κατάσταση θα αλλάξει με κριτήριο τις επιστροφές, σημειώνοντας ότι 300 προσλήψεις έχουν ήδη δρομολογηθεί και ως τις 15 Δεκεμβρίου ακολουθούν άλλες 200 για την επιτάχυνση των διαδικασιών ασύλου.</p>
      <h3>Αιχμές για ΣΥΡΙΖΑ</h3>
      <p>Ο υπουργός Προστασίας του Πολίτη έκανε ιδιαίτερη αναφορά στις προσλήψεις αστυνομικών λέγοντας πως «ο ΣΥΡΙΖΑ εγκατέλειψε πλήρως τα λαϊκά στρώματα. Από την Πατησίων και κάτω δεν έβλεπαν αστυνομικό. Ανάμεσα στις πρώτες κινήσεις περιλαμβάνονται η ενίσχυση της αστυνομικής παρουσίας, η επιστροφή 1.500 αστυνομικών στην Αττική, οι 1.500 προσλήψεις που ήδη έγιναν και σε 20 ημέρες θα βρίσκονται ήδη στους δρόμους καθώς και η νέα ομάδα με την ονομασία «Δράση» που θα αριθμεί 200 άτομα ως το τέλος του μήνα σε όλο το λεκανοπέδιο».</p>
      <p>
        <a href="https://www.tovima.gr/2019/11/10/science/i-somatiki-askisi-sta-60-nikaei-kardiaka-nosimata-kai-egkefaliko/">Η σωματική άσκηση στα 60 νικάει καρδιακά νοσήματα και εγκεφαλικό</a>
      </p>
    </article>
  </body>
</html>