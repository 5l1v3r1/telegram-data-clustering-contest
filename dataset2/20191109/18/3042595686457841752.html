<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/stemmetrobbel-i-skal-vi-danse/71801644"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T18:38:10+00:00"/>
    <meta property="og:title" content="Stemmetrøbbel i «Skal vi danse»"/>
    <meta property="og:description" content="Må endre systemet etter teknisk feil."/>
  </head>
  <body>
    <article>
      <h1>Stemmetrøbbel i «Skal vi danse»</h1>
      <h2>Må endre systemet etter teknisk feil.</h2>
      <address><time datetime="2019-11-09T18:38:10+00:00">09 Nov 2019, 18:38</time> by <a rel="author">Ruben Pedersen</a></address>
      <p>TV 2s populære programmer har slitt denne uka, som følge av tekniske problemer. Det medførte at det i går bare var mulig å stemme på nett på «Norske Talenter»-deltakeren man likte best, i stedet for å sende SMS eller å ringe - som normalt.</p>
      <p>
        <b>Problemet har ikke opphørt å eksistere, og derfor har «Skal vi danse» sett seg nødt til å gå for en liknende løsning. Det opplyser <a href="https://www.tv2.no/underholdning/10978814/">TV 2</a> om selv på sine nettsider.</b>
      </p>
      <p>Det er hos Telenor at problemene ligger. For å sørge for at alt blir mest mulig rettferdig, er det besluttet at du ikke skal kunne ringe inn stemmer.</p>
      <h3>Tekniske problemer</h3>
      <p>- I kveld vil det være mulig å stemme via TV2.no og sms, men man kan ikke ringe inn via telefon for å stemme, sier Jan-Petter Dahl, som er PR- og mediesjef i TV 2, til egen kanal.</p>
      <p>- Dette skyldes gårsdagens problemer hos Telenor. Det er ikke helt stabilt ennå, men vi har fått bekreftet at sms vil virke, fortsetter Dahl.</p>
      <p>Man kan stemme gratis på sin favorittdanser på kanalens nettsider, og mediesjefen er derfor ikke spesielt bekymret for at de tekniske problemene skal påvirke resultatet lørdag kveld - når tre deltakere skal bli til to.</p>
      <p>- Det gikk veldig fint under gårsdagens «Norske Talenter»-sending. Vi fikk inn ekstremt mange stemmer, så det er ingenting som tyder på at det var færre tv-seere som stemte, selv om sms- og telefon-mulighetene var borte under «Norske Talenter», sier han.</p>
      <p>
        <b>Til NTB sier Fredrik Tangeraas, kommunikasjonssjef i Telenor, at problemene nærmer seg å være løst.</b>
      </p>
      <p>- Feilrettingen har gitt resultater. Noen av tjenestene har begynt å fungere igjen. Samtidig er det fortsatt ustabilitet, men tjenestene skal nå forløpende komme opp igjen, sier kommunikasjonssjef Fredrik Tangeraas i Telenor til NTB.</p>
      <p>- Vi jobber nå for å sikre full stabilitet for alle våre tjenester og opprettholder høy beredskap framover. Vi beklager overfor alle berørte kunder, sier Tangeraas.</p>
      <h3>Dansebonanza</h3>
      <p>Trøbbelet vil trolig ikke påvirke resultatet i kveld. Dette skal de tre danseløvene svinge seg til på parketten:</p>
      <p>
        <b>Aleksander Hetland og Nadya Khamitskaya danset en quickstep til «I'll be there for you» av The Rembrandts, og en argentinsk tango til «El tango de Roxanne» fra Moulin Rouge.</b>
      </p>
      <p>Jørgine Vasstrand og Jørgen Nilsen var først å se på parketten til en vals til «I will always love you» av Whitney Houston. Deretter danset de en jive til «Land of 1000 dancers» av Wilson Pickett.</p>
      <p>Victor Sotberg og Rikke Lund valset seg først, til «What the world needs now» av Burt Bacharach. Deretter danset de salsa til «Rhythm is gonna get you» av Gloria Estefan.</p>
    </article>
  </body>
</html>