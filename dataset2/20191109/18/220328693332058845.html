<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/aresti-v-atina-po-vreme-na-antiteroristichna-aktsiya-406293.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T18:12:27+00:00"/>
    <meta property="og:title" content="Арести в Атина по време на антитерористична акция"/>
    <meta property="og:description" content=" 15 са задържани в рамките на широкомащабна операция, започнала в петък, съобщава „Катимерини”, а гръцката полиция арестува двама мъже и една жена, замесени в терористична дейност. "/>
  </head>
  <body>
    <article>
      <h1>Арести в Атина по време на антитерористична акция</h1>
      <address><time datetime="2019-11-09T18:12:27+00:00">09 Nov 2019, 18:12</time> by <a rel="author">"Стандарт"</a></address>
      <p> 15 са задържани в рамките на широкомащабна операция, започнала в петък, съобщава „Катимерини”, а гръцката полиция арестува двама мъже и една жена, замесени в терористична дейност. </p>
      <p>Полицията е претърсила 13 къщи и е открила 5 автомата АК-47, автоматичен пистолет, два пистолета, детонатори, динамит, TNT и гранати. Ще бъде проверено дали оръжията не са използвани при терористични актове, заявяват от полицията.</p>
      <p>Двамата арестувани мъже, на 41 и 43 години, са замесени в грабеж при хазартни игри в атинското предградие Холаргос миналия октомври. Друг мъж на 46 години, обвинен също в терористична дейност, незаконно притежание на огнестрелно оръжие и експлозиви и фалшификация, вече е пуснат на свобода. Жената е обвинена в нарушаване на закона за огнестрелните оръжия.</p>
      <p>41-годишният мъж е прекарал почти 8 години в затвора за участието си във въоръжената група „Революционна борба“. Той е освободен през февруари 2018 г., възползвайки се от закон, гласуван от тогавашното правителство, съобщава БГНЕС.</p>
      <p>Според направените балистични тестове, част от намерените оръжия са били използвани при нападения срещу офисите на партия ПАСОК през януари 2017 г.</p>
      <p>Един от откритите автомати „Калашников“ е използван при нападението срещу мексиканското посолство в Атина на 31 юли 2016 г. Въоръжената група пое тогава отговорност за ръчна граната, хвърлена срещу френското посолство в гръцката столица, при което беше ранен полицейски служител.</p>
      <p>Премиерът Кириакос Мицотакис поздрави полицията за борба с тероризма и Министерството на гражданската защита за арестите и повтори обещанието си „да приключи с проблема с вътрешния гръцки тероризъм веднъж завинаги“.</p>
      <p> </p>
      <p> </p>
    </article>
  </body>
</html>