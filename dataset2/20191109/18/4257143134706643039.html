<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/a-dunai-hajobaleset-aldozataira-emlekeztek-budapesten-fotok"/>
    <meta property="og:site_name" content="infostart"/>
    <meta property="article:published_time" content="2019-11-09T18:19:40+00:00"/>
    <meta property="og:title" content="A dunai hajóbaleset áldozataira emlékeztek Budapesten - fotók"/>
    <meta property="og:description" content="A Koreai Köztársaság és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek szombaton a fővárosban."/>
  </head>
  <body>
    <article>
      <h1>A dunai hajóbaleset áldozataira emlékeztek Budapesten - fotók</h1>
      <address><time datetime="2019-11-09T18:19:40+00:00">09 Nov 2019, 18:19</time> by <a rel="author">Infostart</a></address>
      <h3>A Koreai Köztársaság és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek szombaton a fővárosban.</h3>
      <p>Cso Kju Szik, a Koreai Köztársaság budapesti nagykövete a Hősök terén megtartott rendezvényen felidézte: a dél-koreai-magyar kapcsolatok dinamikusan fejlődtek az elmúlt évtizedben.</p>
      <p>Ennek nyomán a dél-koreai vállalatok az egyik legnagyobb befektetőkké váltak Magyarországon, és a kapcsolatok erősödésének további lökést adhat, hogy immár közvetlen repülőjárat köti össze Budapestet és Szöult - tette hozzá.</p>
      <blockquote>A diplomata köszönetet mondott mindazoknak, akik a 28 halálos áldozatot, közöttük 26 dél-koreai turista halálát követelő májusi dunai hajóbaleset után segítettek a mentésben és az áldozatok felkutatásában.</blockquote>
      <p>A nagykövet békét kívánt az elhunytaknak, és kifejezte reményét, hogy megtalálják annak a koreai áldozatnak a földi maradványait is, aki máig nem került elő.</p>
      <p>A rendezvényen Ro Dzse Hon, a Koreai-Magyar Baráti társaság elnöke úgy fogalmazott, hogy a koreaiak számára Magyarország családias és barátságos ország. Ennek is köszönhető, hogy mára erőssé váltak a két ország közötti kapcsolatok, amelyek a jövőben tovább mélyülhetnek - mondta.</p>
      <figure>
        <img src="https://infostart.hu/images/site/articles/inline/2019/11/1573323027-W5xXOcoKj_md.jpg"/>
        <figcaption>Ro Dzse Hon, a Koreai-Magyar Baráti társaság elnöke beszédet mond a Hősök terén 2019. november 9-én tartott rendezvényen, amelyen a Dél-Korea és és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek.</figcaption>
      </figure>
      <p>Végül ő is köszönetet mondott mindazoknak, akik részt vettek a hajóbaleset után a mentésben és az áldozatok felkutatásában.</p>
      <p>A rendezvény zenés kulturális programmal zárult.</p>
      <figure>
        <img src="https://infostart.hu/images/site/articles/inline/2019/11/1573323128-1db5mFR9G_md.jpg"/>
        <figcaption>Hio Min Dzsung táncos a Hősök terén 2019. november 9-én tartott rendezvényen, amelyen a Dél-Korea és és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek.</figcaption>
      </figure>
      <figure>
        <img src="https://infostart.hu/images/site/articles/inline/2019/11/1573322913-M6EjnZohD_md.jpg"/>
        <figcaption>Bak Szo Im énekes a Hősök terén 2019. november 9-én tartott rendezvényen, amelyen a Dél-Korea és és Magyarország közötti diplomáciai kapcsolatok 30 évvel ezelőtti megkötésére és a májusi dunai hajóbaleset áldozataira emlékeztek.</figcaption>
      </figure>
      <p>A Hableány sétahajó május 29-én süllyedt el Budapesten, a Margit híd közelében, miután összeütközött a Viking Sigyn szállodahajóval. A Hableányon 35-en utaztak, 33 dél-koreai turista és a kéttagú magyar személyzet. Hét koreait sikerült kimenteni, és azóta huszonhét holttestet találtak meg.</p>
      <p>
        <i>Nyitókép: MTI/Bruzák Noémi</i>
      </p>
    </article>
  </body>
</html>