<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-pidpisav-ukaz-pro-nevidkladni-zahodi-schodo-reform-ta-zmicnennya-derzhavi-329084_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T18:30:00+00:00"/>
    <meta property="og:title" content="Зеленський підписав указ про невідкладні заходи щодо реформ та зміцнення держави"/>
    <meta property="og:description" content="У документі йдеться і про продовження економічних реформ, і про впровадження європейських стандартів, і про оборонну сферу, зокрема."/>
  </head>
  <body>
    <article>
      <h1>Зеленський підписав указ про невідкладні заходи щодо реформ та зміцнення держави</h1>
      <h2>У документі йдеться і про продовження економічних реформ, і про впровадження європейських стандартів, і про оборонну сферу, зокрема.</h2>
      <address>
        <time datetime="2019-11-09T18:30:00+00:00">09 Nov 2019, 18:30</time>
      </address>
      <p>Голова України Володимир Зеленський підписав указ "Про невідкладні заходи щодо проведення реформ і зміцнення держави", повідомляється в суботу, 9 листопада, на сайті президента.</p>
      <p>Так, до кінця року Кабмін повинен вжити заходів щодо розроблення, внесення на розгляд Верховної Ради та супроводження законопроектів щодо створення умов для функціонування конкурентного ринку залізничних перевезень в Україні та поліпшення якості відповідних послуг, функціонування внутрішнього водного транспорту, управління відходами, протидії незаконному видобутку бурштину, погашенню заборгованості на оптовому ринку електроенергії, яка утворилася до 1 липня, лібералізації діяльності в сфері виробництва етилового спирту і лібералізації трудових відносин та оновлення законодавства про працю.</p>
      <p>Також очікується розробка урядом проектів законів щодо створення сприятливих умов для діяльності підприємців – введення дворічного мораторію на проведення перевірок ФОП та пом'якшення їх відповідальності за порушення порядку подання звітності, пов'язаної із застосуванням реєстраторів розрахункових операцій.</p>
      <p>Кабмін до кінця року має розробити і затвердити план заходів щодо підвищення позицій в рейтингу Doing Business і завершити процедуру відокремлення діяльності з транспортування газу від діяльності з його видобування і постачання та створення незалежного оператора газотранспортної системи України.</p>
      <p>До 31 грудня має бути забезпечено початок масштабної приватизації, зокрема визначено п'ять об'єктів великої приватизації.</p>
      <p>Згідно з указом, до кінця року повинні підготуватися і до запровадження ринку земель сільськогосподарського призначення, включаючи створення електронного реєстру інженерів-землевпорядників.</p>
      <p>Крім того, уряду доручено забезпечити формування незалежних наглядових рад усіх держбанків; затвердити план заходів щодо створення та впровадження Єдиної державної електронної системи у сфері будівництва; впровадити перший етап реалізації проекту "Е-Малятко" та переглянути кордони госпітальних округів.</p>
      <p>Ще передбачається введення до кінця року нової сучасної методології розрахунків прожиткового мінімуму з урахуванням європейських стандартів. Планується підвищення рівня держпідтримки сімей з дітьми. Має бути розроблено техзавдання електронної платформи "Е-ветеран".</p>
      <p>Крім усього перерахованого вище, указ Зеленського передбачає і запровадження до кінця року нової об'єднаної системи керівництва й управління силами оборони, що відповідає стандартам НАТО, розробку структури Плану оборони країни. До кінця 2020 року уряд має визначити принципи організації та проведення оборонного планування, управління оборонними ресурсами з урахуванням досвіду членів НАТО і ЄС.</p>
      <p>У зовнішній політиці до кінця року і протягом наступного – зміцнювати міжнародну підтримку України в питанні відновлення суверенітету і територіальної цілісності та забезпечувати постійну міжнародну підтримку курсу на європейську та євроатлантичну інтеграцію.</p>
      <p>Також Комісія з питань правової реформи до 1 грудня має подати на розгляд Зеленському пропозиції про зміни до Конституції в частині децентралізації влади.</p>
      <p>Президент, крім іншого, наголосив й на пріоритетності продовження реформ фінансового та банківського секторів, зменшення частки непрацюючих кредитів у банківському секторі та впровадження кращих міжнародних практик корпоративного управління у держбанках.</p>
      <p>"Наша команда, уряд, НБУ, Фонд гарантування вкладів і я особисто докладемо всі зусилля, щоб повернути кошти, витрачені на виплати вкладникам збанкрутілих і націоналізованого банків та на докапіталізацію держбанків через несумлінних позичальників", – заявив Зеленський.</p>
      <p>Раніше <a href="https://dt.ua/POLITICS/zelenskiy-namagayetsya-koncentruvati-vladu-v-svoyih-rukah-i-ce-nebezpechno-yevrodeputatka-327001_.html"><b>в Європарламенті висловили стурбованість призупиненням реформ в Україні</b></a>, зокрема, у сфері охорони здоров'я, а також концентрацією влади в руках президента Володимира Зеленського і "сліпим" голосуванням у Верховній Раді.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>