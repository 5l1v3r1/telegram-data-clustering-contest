<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/playstation-nuova-cartuccia/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T18:36:00+00:00"/>
    <meta property="og:title" content="PlayStation, Sony registra il brevetto di un nuovo modello di cartuccia"/>
    <meta property="og:description" content="Sony ha registrato in Brasile il brevetto di una cartuccia PlayStation. La fonte di questa indiscrezione si è rivelata estremamente affidabile in passato."/>
  </head>
  <body>
    <article>
      <h1>PlayStation, Sony registra il brevetto di un nuovo modello di cartuccia</h1>
      <address><time datetime="2019-11-09T18:36:00+00:00">09 Nov 2019, 18:36</time> by <a rel="author">Luca Salerno</a></address>
      <p>Il brevetto di una <b>cartuccia con marchio PlayStation</b> è stato registrato da Sony Interactive Entertainment nel corso di quest’anno presso l’Instituto Nacional da Propriedade Industrial (INPI) del Brasile. A rivelare l’indiscrezione è <a href="https://nl.letsgodigital.org/spelcomputers-games/sony-playstation-game-cartridge/">il sito olandese LetsGoDigital</a> dal quale sono anche tratte le immagini che trovate in questo articolo.</p>
      <p>Il design di questa cartuccia PlayStation è stato realizzato da Yujin Morisawa, Senior Art Director in servizio al Corporate Design Center di Sony Interactive Entertainment e <b>responsabile di tutti i prodotti associati al marchio</b>. Nel corso della sua carriera lunga 15 anni presso Sony, Yujin Morisawa ha progettato prodotti per diversi settori, incluso quello dell’elettronica. La notizia è ovviamente da prendere con cautela ma ci sono <b>molti elementi</b> che permettono di considerare la fonte delle indiscrezioni <b>estremamente affidabile</b>.</p>
      <figure>
        <img src="https://www.tomshw.it/images/images/2019/11/playstation-5-rumor-61821.jpg"/>
      </figure>
      <p>Leggi anche: <a href="https://www.tomshw.it/videogioco/bioshock-prossimo-capitolo-gaas/">BioShock, un nuovo capitolo potrebbe essere un Game as a Service</a></p>
      <p>Tutti i dettagli che negli ultimi mesi abbiamo saputo in anticipo sul <b>kit di sviluppo di PlayStation 5</b> e che si sono rivelati assolutamente veri sono arrivati <b>attraverso gli stessi canali</b>: in tutti i casi il brevetto era stato progettato da Morisawa, registrato presso l’INPI e successivamente scovato dal sito LetsGoDigital.</p>
      <p>Di certo questo nuovo brevetto permette di avanzare <b>le ipotesi più diverse</b>. Uno standard del genere è ovviamente al giorno d’oggi <b>assolutamente inadeguato</b> a contenere i giochi per una console casalinga come <b>PlayStation 5</b> e nel passato della console Sony le uniche periferiche che si avvicinano molto lontanamente a una cartuccia sono le ormai obsolete Memory Card. Associando però il termine cartuccia a PlayStation viene in mente subito qualcos’altro, ovvero <b>PSP o PS Vita</b>. La multinazionale giapponese ha sempre smentito di stare lavorando a una nuova console portatile anche se non è detto che nel frattempo <b>possa aver cambiato idea</b>. Ovviamente anche l’ipotesi PlayStation 5 non è da escludere del tutto dato che la cartuccia potrebbe avere un uso che al momento non è possibile prevedere.</p>
      <blockquote>L’apice tecnologico dell’attuale console Sony è stato raggiunto sicuramente con Death Stranding. Potete trovare il gioco <a href="https://www.amazon.it/Death-Stranding-Playstation-4/dp/B07DLGT47C/ref=sr_1_2?__mk_it_IT=%C3%85M%C3%85%C5%BD%C3%95%C3%91&amp;crid=2E2SQTTT3D19J&amp;keywords=death+stranding+ps4&amp;qid=1573302565&amp;sprefix=death+str%2Caps%2C180&amp;sr=8-2">anche su Amazon</a>.</blockquote>
    </article>
  </body>
</html>