<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/09/kassai-viktor-tortenelmi-rekordot-dontott-a-zte-mezokovesden"/>
    <meta property="og:site_name" content="infostart"/>
    <meta property="article:published_time" content="2019-11-09T18:40:00+00:00"/>
    <meta property="og:title" content="Kassai Viktor történelmi rekordot döntött a ZTE-Mezőkövesden"/>
    <meta property="og:description" content="Négy mérkőzésre került sor szombat délután a labdarúgó NB I 12. fordulójában, az Újpest Felcsúton nyert rangadót."/>
  </head>
  <body>
    <article>
      <h1>Kassai Viktor történelmi rekordot döntött a ZTE-Mezőkövesden</h1>
      <address><time datetime="2019-11-09T18:40:00+00:00">09 Nov 2019, 18:40</time> by <a rel="author">Infostart / MTI</a></address>
      <h3>Négy mérkőzésre került sor szombat délután a labdarúgó NB I 12. fordulójában, az Újpest Felcsúton nyert rangadót.</h3>
      <p>A listavezető Mol Fehérvár FC a találkozó nagy részében emberelőnyben futballozva 2-0-ra nyert a sereghajtó Kaposvár vendégeként a labdarúgó OTP Bank Liga 12. fordulójának szombati játéknapján. A somogyiak sorozatban az ötödik bajnokijukat veszítették el, míg a fehérváriak három nyeretlenül megvívott találkozót követően gyűjtötték be újra a három pontot.</p>
      <p>A Kisvárda a hajrában esett gólokkal 1-1-es döntetlent játszott Pakson. A Paksot a szombati a találkozón az utánpótlás-szakágvezető Osztermájer Gábor irányította, miután a májusban kinevezett Szivics Tomiszlavot vasárnap menesztették, mert csapata 11 forduló után csupán a tizedik helyen állt a tabellán. A mérkőzés előtt a Paks három, míg vendége két vereséget szenvedett el sorozatban a bajnokságban.</p>
      <p>A duplázó Feczesin Róbert vezérletével 3-1-re győzött az Újpest a Puskás Akadémia otthonában.</p>
      <p>A második Mezőkövesd 1-1-es döntetlent játszott az újonc Zalaegerszeg vendégeként. A pontosztozkodással mindkét csapat sorozata folytatódott: a borsodiak veretlenek, a két 11-est is elhibázó zalaiak pedig nyeretlenek az elmúlt öt élvonalbeli találkozójukon. A mérkőzés játékvezetője Kassai Viktor volt, aki 322. alkalommal bíráskodott a magyar élvonalban, ezzel csúcstartó lett. A 44 éves sípmester, aki 2008-ban olimpiai, 2011-ben pedig Bajnokok Ligája-döntőt vezetett, Szabó Zsolt rekordját adta át a múltnak.</p>
      <p>A Budapest Honvéd 1-0-ra nyert a vendég Diósgyőr ellen az Új Hidegkuti Nándor Stadionban.</p>
      <p>A Debrecen-Fradit vasárnap játsszák.</p>
      <p><b>OTP Bank Liga, 12. forduló:</b><br/>ZTE FC-Mezőkövesd Zsóry FC 1-1<br/>Kaposvári Rákóczi FC-MOL Fehérvár FC 0-2<br/>Puskás Akadémia FC-Újpest FC 1-3<br/>Paksi FC-Kisvárda Master Good 1-1<br/>Budapest Honvéd-Diósgyőri VTK 1-0<br/>vasárnap játsszák:<br/>Debreceni VSC-Ferencvárosi TC 17.15 <br/><b>A tabella:</b><br/>1. Mol Fehérvár FC 12 meccs, 26 pont<br/>2. Mezőkövesd Zsóry FC 12, 24<br/>3. Ferencváros 10, 23<br/>4. Puskás Akadémia FC 12, 20<br/>5. Budapest Honvéd 12, 19<br/>6. Újpest FC 12, 17<br/>7. Debreceni VSC 10, 15<br/>8. Kisvárda Master Good 12, 14<br/>9. Diósgyőri VTK 12, 13<br/>10. Paksi FC 12, 11<br/>11. ZTE FC 12, 11<br/>12. Kaposvári Rákóczi FC 12, 6</p>
      <p><b>A 13. forduló programja:</b><br/>november 23., szombat:<br/>Budapest Honvéd-Paksi FC 17.00<br/>Kisvárda Master Good-Debreceni VSC 17.00<br/>Mezőkövesd Zsóry FC-Kaposvári Rákóczi FC 17.00<br/>Mol Fehérvár FC-Puskás Akadémia FC 17.00<br/>Újpest FC-Diósgyőri VTK 19.30<br/>november 24., vasárnap:<br/>Ferencváros-ZTE FC 18.00</p>
      <p>
        <i>Nyitókép: Haled el-Fiki</i>
      </p>
    </article>
  </body>
</html>