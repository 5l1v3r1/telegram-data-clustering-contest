<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620664/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D9%87-%D8%A8%D9%87%D8%A7%D9%86%D9%87-%DA%A9%D9%85%DA%A9-%D8%A8%D9%87-%D8%B2%D9%84%D8%B2%D9%84%D9%87%E2%80%8C%D8%B2%D8%AF%DA%AF%D8%A7%D9%86-%D8%B4%D9%85%D8%A7%D9%84%D8%BA%D8%B1%D8%A8-%DA%A9%D8%B4%D9%88%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T18:28:00+00:00"/>
    <meta property="og:title" content="کلاهبرداری به بهانه کمک به زلزله‌زدگان شمالغرب کشور"/>
    <meta property="og:description" content="رئیس پلیس فتای استان زنجان با بیان اینکه شاهد سوءاستفاده برخی افراد از زلزله رخ داده در شهرستان میانه هستیم، درباره کلاهبرداری‌های اینترنتی به بهانه زلزله هشدار داد."/>
  </head>
  <body>
    <article>
      <h1>کلاهبرداری به بهانه کمک به زلزله‌زدگان شمالغرب کشور</h1>
      <address>
        <time datetime="2019-11-09T18:28:00+00:00">09 Nov 2019, 18:28</time>
      </address>
      <p>
        <i>رئیس پلیس فتای استان زنجان با بیان اینکه شاهد سوءاستفاده برخی افراد از زلزله رخ داده در شهرستان میانه هستیم، درباره کلاهبرداری‌های اینترنتی به بهانه زلزله هشدار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدعلی آدینه‌لو امروز در گفت‌وگو با فارس اظهار کرد: افراد سودجو در فضای مجازی با ایجاد گروه و جلب اعتماد مردم، به بهانه کمک به مردم شهرستان میانه با دادن شماره حساب اقدام به اخذ پول از مردم می‌کنند.</p>
      <p>رئیس پلیس فتای استان زنجان ضمن عرض تسلیت به عموم مردم به ویژه بازماندگان عزیزان جان باخته در زلزله شهرستان میانه، گفت: متأسفانه شاهد سوءاستفاده برخی افراد از حادثه پیش آمده هستیم به گونه‌ای که با تبلیغات جمع‌آوری کمک‌های مردمی در فضای مجازی و به ویژه شبکه‌های اجتماعی از این احساس انسان دوستانه سوءاستفاده کرده و کلاهبرداری می‌کنند.</p>
      <p>وی ادامه داد: برخی از کلاهبرداران با سوءاستفاده از عواطف و احساسات مردم در این شرایط، با اعلام شماره حساب، ارسال پیامک و... با عنوان کمک به زلزله‌زدگان، قربانیان را به درگاه‌های جعلی بانکی هدایت کرده و با اخذ اطلاعات کارت بانکی آنها در فرصت مناسب اقدام به برداشت غیرمجاز از حساب افراد می‌کنند.</p>
      <p>رئیس پلیس فتای استان زنجان با بیان اینکه شهروندان و عموم مردم به هیچ عنوان فریب این تبلیغات را نخورند و برای کمک به زلزله‌زدگان حتماً از طریق نهادهای معتبر مثل هلال احمر اقدام کنند، بیان کرد: برای کسب هرگونه اطلاعات درباره زلزله شهرستان میانه حتماً از طریق رسانه ملی مثل تلویزیون و رادیو اقدام کرده و به شایعات به وجود آمده نیز توجه نکنند.</p>
      <p>وی با اشاره به آدرس سایت و ایمیل پلیس فتا، آن را دریچه ارتباطی با شهروندان خواند و گفت: پلیس فتا از هموطنان درخواست می‌کند در صورت مواجهه با موارد مشکوک، به 110 یا از طریق سایت پلیس فتا به آدرس https://www.cyberpolice.ir بخش ارتباطات مردمی گزارش کنند.</p>
    </article>
  </body>
</html>