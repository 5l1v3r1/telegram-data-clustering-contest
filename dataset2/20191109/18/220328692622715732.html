<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standartnews.com/lifestyle-lyubopitno/yaponkite-na-rabota-samo-s-leshchi-406296.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T18:38:25+00:00"/>
    <meta property="og:title" content="Японките на работа само с лещи"/>
    <meta property="og:description" content="Очилата са им забранени"/>
  </head>
  <body>
    <article>
      <h1>Японките на работа само с лещи</h1>
      <address><time datetime="2019-11-09T18:38:25+00:00">09 Nov 2019, 18:38</time> by <a rel="author">"стандарт"</a></address>
      <p>Няколко компании в Япония са въвели  физическа забрана за своите служителки да ходят с очила на работа. Хаштаг "забрана за очила" набра висока популярност тази седмица в страната.</p>
      <p>В социалните мрежи се разгоря дискусия около установената практика, след като телевизия Nippon излъчи филм за това как в много японски компании работодателите принуждават своите служителки да се откажат от очилата в полза на контактните лещи. Това се случва, дори когато са налице медицински противопоказания за ползването на лещи, съобщава Би Би Си.</p>
      <p>„Аргументът – с очила служителките изглеждали по-малко женствени и дружелюбни. Потребителите в социалните мрежи в Япония били възмутени от подобна дискриминация.</p>
      <p>„Ако носенето на очила на работа представлява реален проблем, тогава те трябва да бъдат забранени както за жените, така и за мъжете”, пише актрисата Юми Исикава, която стана автор на петиция срещу изискването жените да ходят на работа на високи токчета.</p>
      <p>Според експерти причините, които се изтъкват срещу носенето на очила от жени, нямат никакъв смисъл и изискването има определено дискриминационен характер.</p>
      <p>Изискването жените да се появяват на работа с обувки с висок ток, но без очила, е отражение на старото традиционно японско мислене.</p>
      <p>То няма никаква връзка с качеството на работа. Компаниите искат техните служителки да изглеждат женствено, а в техните разбирания това изключва носенето на очила.</p>
      <p>От своя страна, привържениците на неформалната забрана твърдят, че очилата не се съчетават с традиционните японски дрехи.</p>
      <p>В отговор са публикувани снимки на известни хора, облечени в кимоно и носещи очила.</p>
      <p>През март в японските социални мрежи по подобен начин започна кампания срещу изискването служителките да носят на работа грим. В началото на годината възмущение предизвика искането жените да ходят на работа, обути в обувки с висок ток. Тогава стана популярен хаштагът #KuToo, съставен от думите kutsu (обувка) и kutsuu (болка) – по аналогия с #MeToo.</p>
      <p>През юни група активисти внесе петиция в правителството с настояване да се забрани на работодателите да карат служителките си да носят високи токове на работа.</p>
      <p>От Министерството на здравеопазването са заявили за медиите, че не са разглеждани никакви изменения в правилата за облеклото на работното място.</p>
    </article>
  </body>
</html>