<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545929.html/%D8%A7%D9%87%D8%A7%D9%84%DB%8C-%D8%B1%D8%B3%D8%A7%D9%86%D9%87-%D8%AE%D9%88%D8%AF-%D8%B1%D8%A7-%D8%A8%D9%87-%DA%AF%D8%B1%D9%88%D9%87-%D9%87%D8%A7-%D9%88-%D8%A7%D8%AD%D8%B2%D8%A7%D8%A8-%D8%B3%DB%8C%D8%A7%D8%B3%DB%8C-%D9%85%D8%AD%D8%AF%D9%88%D8%AF-%D9%86%DA%A9%D9%86%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T18:40:00+00:00"/>
    <meta property="og:title" content="اهالی رسانه خود را به گروه ها و احزاب سیاسی محدود نکنند"/>
    <meta property="og:description" content="امام جمعه شهرستان بهار در دیدار با اهالی رسانه این شهرستان، خبرنگاران را به محدود نساختن خود در گروه ها و احزاب سیاسی توصیه کرد."/>
  </head>
  <body>
    <article>
      <h1>اهالی رسانه خود را به گروه ها و احزاب سیاسی محدود نکنند</h1>
      <h2>امام جمعه شهرستان بهار:</h2>
      <address>
        <time datetime="2019-11-09T18:40:00+00:00">09 Nov 2019, 18:40</time>
      </address>
      <p>امام جمعه شهرستان بهار در دیدار با اهالی رسانه این شهرستان، خبرنگاران را به محدود نساختن خود در گروه ها و احزاب سیاسی توصیه کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamedan.ir/30789">عصر همدان</a>؛ صبح امروز جمعی از اصحاب رسانه شهرستان بهار با امام جمعه شهرستان، حجت الاسلام ارزنده در دفتر وی دیدار و گفتگو داشتند.</p>
      <p>در این نشست هر یک از خبرنگاران به معرفی خود و حوزه کاری خود پرداخت و به بیان مسائل و مشکلات حیطه خبرنگاری پرداخت.</p>
      <p>در ادامه حجت الاسلام ارزنده ضمن خیرمقدم به خبرنگاران یکی از وظایف آنها را زنده نگه داشتن یاد و نام امام زمان دانست و گفت: به هر بهانه ای که شده ولو با یک حدیث یا روایت هر روز یادی از امام زمانمان کرده و در مورد حضرت قلم بزنید.</p>
      <p>وی در ادامه با اشاره به صحبت های خبرنگاران درباره احزاب و گروه های سیاسی و با بیان خاطراتی از انتخابات دوم خرداد گفت: خبرنگاران باید سعی کنند که خودشان را محدود به احزاب و گروههای سیاسی نکنند؛ چراکه وقتی انسان خود را تابع حزب و گروه خاصی می کند، به تدریج تحت تاثیر قرار خواهد گرفت.</p>
      <p>حجت الاسلام ارزنده نگاه رهبری به مجموعه کل کشور را الگو دانست و گفت: رهبر انقلاب اسلامی کل کشور را با یک دید واحد نگاه کرده و نگاهش با مصلحت کل کشور است، اما احزاب و گروه ها تنها مصلحت حزب و جریان خود را در نظر می گیرند و با این دید به مسائل می نگرند پس دید خبرنگار نیز باید همچون دید رهبری بوده و به جریان و حزب خاصی وابسته نباشد.</p>
      <p>وی حضور خبرنگاران و رسانه های محلی در همه نوع از شبکه های اجتماعی را از ملزومات خبری و اطلاع رسانی دانست و گفت: سعی کنید در همه شبکه های اجتماعی همچون سروش، ایتا و دیگر رسانه ها حضور داشته باشید و انواع مخاطبین خود را پوشش دهید تا آنها نیز از اخبار بی اطلاع نباشند.</p>
      <p>وی با اشاره به نزدیکی انتخابات گفت: رسانه ها مخصوصا رسانه های محلی با برگزاری نشست و مناظره ولو مناظره غیابی بین کاندیداها می توانند به افزایش شور و نشاط انتخاباتی کمک کنند.</p>
      <p>حجت الاسلام ارزنده در ادامه به مشکلات حوزه خبر رسانی و شکایت از رسانه های محلی اشاره کرد و گفت: دادگاه رفتن برای اهالی رسانه طبیعی است چرا که همه تحمل شنیدن انتقاد را ندارند؛ اما حتما سعی کنید قلمتان تند نباشد که باعث ایجاد مشکل کند و از طرفی حتما حرفتان را نیز بگویید.</p>
      <p>در ادامه خبرنگاران به بیان برخی انتقادات پرداختند و خواستار حضور خبرنگاران در جلسه شورای فرهنگ عمومی شدند.</p>
      <p>امام جمعه شهرستان نیز با بیان توضیحاتی در خصوص شورای فرهنگ عمومی قول دعوت از خبرنگاران محلی شهرستان در جلسات شورای فرهنگ عمومی را داد و گفت: رویه من در شورای فرهنگ عمومی به این شکل است که اگر مصوبات جلسه به انجام نرسد، اجازه برگزاری جلسه بعدی را نمی دهم یا اینکه اگر هم جلسه برگزار شود به بررسی و پیگیری مصوبات قبلی خواهم پرداخت در این زمینه حتما سعی می کنیم که از خبرنگاران در این جلسات به طور منظم دعوت شود.</p>
      <p>انتهای پیام/</p>
    </article>
  </body>
</html>