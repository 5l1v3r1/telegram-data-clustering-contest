<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/09/sled-epidemiiata-ot-chuma-kakvo-svinsko-iadem.429076"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T18:05:00+00:00"/>
    <meta property="og:title" content="След епидемията от чума: Какво свинско ядем?"/>
    <meta property="og:description" content="В целия свят се очаква спад на производството | Dnes.bg"/>
  </head>
  <body>
    <article>
      <h1>След епидемията от чума: Какво свинско ядем?</h1>
      <h2>В целия свят се очаква спад на производството</h2>
      <address><time datetime="2019-11-09T18:05:00+00:00">09 Nov 2019, 18:05</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>130 000 унищожени животни и загуби за 170 милиона лева – такава е равносметката, няколко месеца след като епидемията от чума по свинете завладя България. Докато производители и преработватели все още опитват да се съвземат, те отправят и едно предупреждение - българското свинско е малко и затова ядем старите резерви на Европа.</p>
      <p>Невиждан от 20 години спад в производството на свинско месо очаква целия свят. Предупреждението е на ООН, а причината - чумата по свинете, която през лятото завладя и България. Докато усетим недостига обаче, твърдят родните свиневъди, ще компенсираме с дълбоко замразените резерви, които според тях, Европа ще разчиства.</p>
      <p>"Месото не е вредно, но не отговаря на прясното месо, на свежото месо. То завяхва, започва да се отделя една слуз. Прясното месо стои свежо, няма да тече вода, стои с блясък", споделя директорът на свинекомплекса в Бръшлен Христо Стойков. Когато в разгара на лятото у нас избухва епидемията, в свинекомплекса в русенското село са евтаназирани 40 000 животни. В цялата страна унищожените свине са 135 000, използвани предимно за прясна консумация.</p>
      <p>"Преди африканската чума, българското производство се движеше в рамките на 30%-35%, като останалите проценти беше внос 65%-70%, сега е 80%", разкрива още той. Когато в Западна Европа има свръхпроизводство, твърдят българските фермери, за да не паднат цените катастрофално и колегите им да са защитени, съответната държава изкупува излишните количества. Замразява ги като резерв, който после прочиства чрез износ към страни, поразени от чумата.</p>
      <p>"Всеки потребител има право да изиска документацията на всяка стока или храна. Търговецът е задължен да му я предостави. Част от месото действително пристига от други държави-членки. Голяма част от територията на България е обявена за надзорна зона и месото там е на по-засилен контрол, като се спазват всички ограничителни мерки”, обясни д-р Кремена Стоева от дирекция "Контрол на храните" към БАБХ.</p>
      <p>"Ние алармирахме още преди две години, понеже следяхме ситуацията. Това, което стана, беше в следствие на абсолютното безхаберие, с което държавата погледна на африканската чума. Сега вече се опитва да се прави нещо, но то е вече следствие на загубите, които се получиха. В дивите прасета африканската чума ще продължи да циркулира, очакваме я догодина, май месец, юни да тръгне с пълна сила отново. Това, което е било преди африканската чума - като мениджмънт, като организация, като биосигурност, за мен трябва тотално да се промени и да тръгне по нов път", категоричен е Христо Стойков пред Нова тв.</p>
      <p>Свинефермата в Бръшлен ще отвори отново врати в края на януари, въпреки огромните загуби, част от които твърдят, че ще трябва да покрият сами. Докато големите свинеферми въведат и отгледат новите животни обаче, цените ще продължат да растат и заради недостига на свинско в целия свят. Според Комисията по стоковите борси и тържищата, само през септември свинското е поскъпнало с близо 45%. Това е най-високият ръст през последните 10 години.</p>
      <p>"Купувам си и консумирам свинско месо. Ясно е, че се внася, тъй като българското производство не може да задоволи родния пазар. Има повишаване на цената, но то идва от недостига в световен мащаб заради чумата. Тъй като преди да дойде в България, тя засегна много големи производители и доста по-големи пазари от българския. От години се влага замразено месо, най-вече в месопреработката, но то не касае прясното месо, което се предлага в магазините. Няма паника и не смятам, че има основания за тревоги", смята бившият министър на земеделието и храните д-р Мирослав Найденов.</p>
      <p>"Българският потребител е обучен, особено по отношение на свинското месо, и трудно може да бъде заблуден. Консистенцията на размразеното месо е по-различна, по-мокро е, цветът му е не толкова розов и свеж. Самите търговци едва ли биха рискували. Няма да реализират чак такава печалба, най-много да загубят някой от клиентите си. Няма извънреден внос на трупно свинско месо, по-скоро нормалният внос на свински изрезки  и някакви други продукти, които са нискобюджетни и се влагат в месопреработката.  Това е традиция от години", заяви още той.</p>
      <p>Според Найденов потребителите могат спокойно да купуват свежо месо, но то трябва да бъде от места, където се продава законно.</p>
      <p>"Имаме по-скоро запитвания от хора, които имат притеснения. Ние не можем да помогнем на тези хора, защото е много важно да има доверие. Да знаем, че този засилен режим, който в момента е обявен спрямо свинското месо, води до повече проверки и повече гаранции, че няма да има такива злоупотреби, за каквито се говори в репортажите. Доверието е най-важният фактор. Агенцията трябва да навакса с доверие, за да са по-спокойни хората", заяви Богмил Николов от "Активни потребители".</p>
      <p>"Всяко едно съхранение означава разход. Дори и да има някакво старо месо, то може да дойде единствено по линия на някой държавен резерв, който като мине определен срок трябва да си подменя съдържанието", смята той.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/07/svinskoto-s-rekordni-ceni-shte-poskypva-oshte-a-naprolet-drastichno.428843"/>
        <a href="https://www.dnes.bg/stranata/2019/10/26/zaradi-epidemiiata-ot-achs-iadem-po-malko-kolbasi.427433"/>
        <a href="https://www.dnes.bg/stranata/2019/08/12/zaradi-chumata-konfiskuvaha-160-kg-meso-i-kolbasi-ot-turisti.419436"/>
      </related>
    </article>
  </body>
</html>