<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89118"/>
    <meta property="og:site_name" content="Denník politika"/>
    <meta property="article:published_time" content="2019-11-09T18:35:07+00:00"/>
    <meta property="og:title" content="Video: Cehlárik získal prvý bod v sezóne NHL, brankár Detroitu sa zaskvel dvoma asistenciami"/>
    <meta property="og:description" content="9.11.2019 (Webnoviny.sk) – Slovenský hokejista Peter Cehlárik dosiahol svoj prvý kanadský bod v aktuálnej sezóne zámorskej NHL. V piatkovom zápase na ľade Detroitu sa asistenciou podieľal na úvodnom presnom zásahu českého centra Davida Krejčího, ale Bostonu to napokon na víťazstvo nestačilo. „Červené krídla“ dokázali stretnutie otočiť, zvíťazili 4:2 a ukončili negatívnu sériu štyroch prehier."/>
  </head>
  <body>
    <article>
      <h1>Video: Cehlárik získal prvý bod v sezóne NHL, brankár Detroitu sa zaskvel dvoma asistenciami</h1>
      <address><time datetime="2019-11-09T18:35:07+00:00">09 Nov 2019, 18:35</time> by <a rel="author">Webnoviny</a></address>
      <p>9.11.2019 (Webnoviny.sk) – Slovenský hokejista Peter Cehlárik dosiahol svoj prvý kanadský bod v aktuálnej sezóne zámorskej NHL. V piatkovom zápase na ľade Detroitu sa asistenciou podieľal na úvodnom presnom zásahu českého centra Davida Krejčího, ale Bostonu to napokon na víťazstvo nestačilo. „<i>Červené krídla</i>“ dokázali stretnutie otočiť, zvíťazili 4:2 a ukončili negatívnu sériu štyroch prehier.</p>
      <h3>Dva góly debutanta Fabbriho</h3>
      <p>Hviezdny moment 24-ročného rodáka zo Žiliny prišiel už po 69 sekundách, keď zachytil rozohrávku súpera v útočnom pásme a po jeho prihrávke trafil presne Krejčí. V Little Caesars Arene strávil Cehlárik na ľade viac než 12 minút a zápas ukončil s jednou asistenciou a plusovým bodom. Zdeno Chára odohral 19:18 min a pripísal si na konto jednu strelu a dva „hity“. Brankár Jaroslav Halák sledoval zápas len zo striedačky.</p>
      <p>V spomenutom dueli zaznamenal asistenciu David Pastrňák, ktorý bodoval v 14. zápase po sebe. Hviezdou stretnutia bol však domáci útočník Robby Fabbri, ktorý pri svojom debute za Detroit strelil dva góly, vrátane toho rozhodujúceho. „<i>Robby vyzerá ako hráč, ktorý dokáže skórovať a vieme, že v minulosti bol veľmi dobrý v presilových hrách. Dali sme mu šancu a odviedol vynikajúcu prácu. Neočakávame, že v každom zápase strelí dva góly, ale hral tvrdo a robil správne veci</i>,“ vyjadril sa tréner Detroitu Jeff Blashill na adresu dvojgólového strelca.</p>
      <h3>Černákova Tampa zvíťazila</h3>
      <p>Zaujímavosťou duelu boli dve asistencie kanadského brankára Detroitu Jonathana BernieraJonathana Berniera. Naposledy sa niečo podobné podarilo v organizácii „červených krídel“ brankárovi Jimovi Rutherfordovi, ešte vo februári 1979 pri jednoznačnom triumfe 6:2 nad Pittsburghom. Celkovo má 31-ročný Bernier v kariére na konte už sedem bodov.</p>
      <p>V piatkových zápasoch sa v akcii predstavil aj slovenský obranca Erik Černák. V rámci tzv. NHL Global Series zvíťazila jeho Tampa Bay nad Buffalom 3:2, pričom zápas sa odohral vo švédskom Štokholme. Fanúšikov na severe Európy potešil svojim návratom po zranení obranca Victor Hedman a pripísal si jednu asistenciu. Košický rodák Černák nebodoval a v 19. min si vyslúžil menší trest za nedovolené bránenie.</p>
      <h3>Výsledkové sumáre NHL</h3>
      <p>piatok</p>
      <p><b>Buffalo – Tampa Bay 2:3 (0:2, 1:0, 1:1) – hralo sa v Štokholme</b><br/>Erik Černák (Tampa Bay) odohral 17:42 min, 4 strely, 2 trestné minúty, 1 „hit“</p>
      <p><b>Detroit – Boston 4:2 (2:1, 1:1, 1:0)</b><br/>Peter Cehlárik odohral 12:07 min, 1 asistencia, 1 plusový bod, Zdeno Chára (obaja Boston) odohral 19:18 min, 1 strela, 2 „hity“</p>
      <p>
        <b>Winnipeg – Vancouver 4:1 (0:0, 2:1, 2:0)</b>
      </p>
      <p>
        <b>Edmonton – New Jersey 4:0 (0:0, 3:0, 1:0)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-cehlarik-ziskal-prvy-bod-v-sezone-nhl-brankar-detroitu-sa-zaskvel-dvoma-asistenciami/"><u>Video: Cehlárik získal prvý bod v sezóne NHL, brankár Detroitu sa zaskvel dvoma asistenciami</u></a> © SITA Všetky práva vyhradené.</p>
    </article>
  </body>
</html>