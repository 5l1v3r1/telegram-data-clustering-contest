<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740743"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T03:22:00+00:00"/>
    <meta property="og:title" content="เกาหลีเหนือปิดประตูเจรจากับผู้นำญี่ปุ่น"/>
    <meta property="og:description" content="รัฐบาลเปียงยางประณามท่าทีของนายกรัฐมนตรีชินโซ อาเบะ ต่อการที่เกาหลีเหนือทดสอบอาวุธเมื่อเดือนที่แล้ว ว่า 'ตื่นตระหนกเกินจริง' และกล่าวว่าผู้นำญี่ปุ่น 'ควรหยุดฝัน' เรื่องการเยือนเกาหลีเหนือ"/>
  </head>
  <body>
    <article>
      <h1>เกาหลีเหนือปิดประตูเจรจากับผู้นำญี่ปุ่น</h1>
      <address>
        <time datetime="2019-11-09T03:22:00+00:00">09 Nov 2019, 03:22</time>
      </address>
      <p>
        <b>รัฐบาลเปียงยางประณามท่าทีของนายกรัฐมนตรีชินโซ อาเบะ ต่อการที่เกาหลีเหนือทดสอบอาวุธเมื่อเดือนที่แล้ว ว่า "ตื่นตระหนกเกินจริง" และกล่าวว่าผู้นำญี่ปุ่น "ควรหยุดฝัน" เรื่องการเยือนเกาหลีเหนือ</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 9 พ.ย. ว่ากระทรวงการต่างประเทศเกาหลีเหนือออกแถลงการณ์ผ่านสำนักข่าวกลางเกาหลี ( เคซีเอ็นเอ ) ซึ่งเป็นกระบอกเสียงหนึ่งเดียวของรัฐบาลเปียงยาง เมื่อวันพฤหัสบดีที่ผ่านมา ประณามนายกรัฐมนตรีชินโซ อาเบะ ผู้นำญี่ปุ่น เป็นบุคคลที่ "โง่เง่าและเป็นศัตรู" ของเกาหลีเหนืออย่างแท้จริง จากปฏิกิริยาของอาเบะต่อการที่เกาหลีเหนือทดสอบประสิทธิภาพครั้งใหม่ของ "ระบบขีปนาวุธนำวิถีแบบหลายลำกล้องรุ่นใหม่และขนาดใหญ่มาก" เมื่อสิ้นเดือนที่แล้ว แต่ผู้นำญี่ปุ่นแสดงออกราวกับว่า "โดนระเบิดนิวเคลียร์จากเกาหลีเหนือ"<br/> </p>
      <figure>
        <iframe data-src="https://twitter.com/japantimes/status/1192724712822116352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ขณะเดียวกัน แถลงการณ์ยังระบุถึงการที่อาเบะประกาศ "ความมุ่งมั่น" ในการได้พบหารือกับนายคิม จอง-อึน ผู้นำสูงสุดของเกาหลีเหนือ พร้อมทั้งยืนยันว่าหากได้รับโอกาสนั้น ญี่ปุ่น "ไม่ตั้งเงื่อนไขล่วงหน้า" กับรัฐบาลเปียงยาง เพื่อสร้างบรรยากาศการเจรจาฟื้นฟูความสัมพันธ์อย่างฉันมิตร ที่รัฐบาลโตเกียวมีหลายประเด็นต้องการเจรจากับอีกฝ่าย ว่าอาเบะ "ควรหยุดฝันลมๆแล้งๆว่าจะได้มีโอกาสเยือนกรุงเปียงยาง" พร้อมทั้งทิ้งท้ายด้วยการย้ำว่าการทดสอบอาวุธของเกาหลีเหนือเป็นเพียง "การป้องกันตนเอง"<br/> </p>
      <figure>
        <iframe data-src="https://twitter.com/Reuters/status/1190011813431255041?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ อาเบะกล่าวเมื่อต้นเดือนที่แล้ว ว่าหากมีโอกาสได้เจรจาร่วมกับผู้นำหนุ่มของเกาหลีเหนือจริง หนึ่งในประเด็นสำคัญที่เขาต้องการหารือคือประเด็นเจ้าหน้าที่ของเกาหลีเหนือลักพาตัวพลเมืองญี่ปุ่น "17 คน " แม้รัฐบาลเปียงยางยอมรับเมื่อปี 2545 ว่ามีการลักพาตัวชาวญี่ปุ่นจริง แต่มีจำนวน "13 คน" เท่านั้น โดย 8 คนเสียชีวิตแล้ว และอีก 4 คนไม่ได้มีการนำตัวเข้ามาในเกาหลีเหนือ แต่ไม่ได้ระบุชะตากรรมของ "อีก 1 คน"<br/> <br/>นอกจากนี้ สำนักงานกิจการอเมริกาเหนือของกระทรวงการต่างประเทศเกาหลีเหนือออกแถลงการณ์เมื่อวันศุกร์ ว่าโอกาสในการฟื้นฟูความสัมพันธ์ระหว่างรัฐบาลเปียงยางกับรัฐบาลวอชิงตัน "ให้กับสู่ระดับปกติ" นั้น "ตีบตันมากขึ้นทุกขณะ".<br/><br/><b>เครดิตภาพ : AP</b></p>
    </article>
  </body>
</html>