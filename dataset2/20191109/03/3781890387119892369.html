<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740740"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T03:30:00+00:00"/>
    <meta property="og:title" content="CI เปิดตัว The People"/>
    <meta property="og:description" content="CI เปิดตัว The People อย่างเป็นทางการ ชูเรื่องราวของ “คน” คือผู้สร้างความเปลี่ยนแปลง"/>
  </head>
  <body>
    <article>
      <h1>CI เปิดตัว The People</h1>
      <address>
        <time datetime="2019-11-09T03:30:00+00:00">09 Nov 2019, 03:30</time>
      </address>
      <p>
        <b>CI เปิดตัว The People อย่างเป็นทางการ ชูเรื่องราวของ “คน” คือผู้สร้างความเปลี่ยนแปลง</b>
      </p>
      <p>
        <b>บริษัท ครีเอท อินเทลลิเจ้นซ์ จำกัด </b>
        <b>(CI) </b>
        <b>จัดงานเปิดตัวสื่อออนไลน์ </b>
        <b>The People (</b>
        <b>เดอะ พีเพิล</b>
        <b>) </b>
        <b>ภายใต้ธีม </b>
        <b>Do You Hear THE PEOPLE Talk ? </b>
        <b>เน้นการนำเสนอเรื่องราวของ “คน” เพราะคนคือผู้สร้างความเปลี่ยนแปลง เพื่อตอบโจทย์ผู้บริโภคข่าวสารที่ต้องการคอนเทนต์คุณภาพ เป็นอีกทางเลือกของสังคมไทย ในยุคสมัยที่ภูมิทัศน์สื่อเปลี่ยนแปลงอย่างรุนแรงจากความก้าวหน้าทางเทคโนโลยี ส่งผลให้ผู้บริโภคข่าวสารเปลี่ยนพฤติกรรม หันมาใช้สมาร์ทโฟนในการติดตามข่าวสารและเนื้อหาสาระจากสื่อออนไลน์เพิ่มขึ้น</b>
      </p>
      <figure>
        <img src="https://www.dailynews.co.th/admin/upload/20191109/news_aYYJjCNlAT092601_533.jpg?v=201911110512?v=6647"/>
      </figure>
      <p><b>นายญาณกร อภิราชกมล กรรมการผู้จัดการ บริษัท ครีเอท อินเทลลิเจ้นซ์ จำกัด </b><b>(CI)</b> เปิดเผยว่า ในปี 2563 CI เตรียมรุกสู่ธุรกิจให้บริการการตลาดแบบ 360 องศา นอกเหนือจากการลงทุนในคอนเสิร์ตและอีเวนต์ต่าง ๆ อาทิ เทศกาลดนตรี Season of Love Song, Samed in Love และ Singing in the Rain ซึ่งเป็นธุรกิจพื้นฐานเดิมของ CI แล้ว CI ยังมีความพร้อมในการขยายตัวไปสู่ธุรกิจอื่น ๆ ที่มีความเชื่อมโยงสอดคล้องกัน เพื่อสร้างพื้นฐานความแข็งแกร่งให้แก่บริษัทในภาพรวม ส่วนด้านธุรกิจการตลาดดิจิทัล บริษัทฯ มุ่งตอบโจทย์การตื่นตัวเรื่องบิ๊ก ดาต้า ซึ่งได้ลงทุนผลิตแพลทฟอร์มใหม่ ๆ ที่มีประสิทธิภาพ ที่พร้อมจะ “ปลั๊ก-อิน” หน่วยงานภาครัฐและเอกชน นอกจากนี้ ยังได้ลงทุนเพิ่มเติมในธุรกิจสื่อ ซึ่งเป็นธุรกิจสายงานใหม่ของบริษัท โดยในรอบปีที่ผ่านมา The People เป็นสื่อออนไลน์ของบริษัทที่ได้รับเสียงตอบรับจากผู้อ่านเป็นอย่างดี นับจากวันแรกที่มีการเปิดตัวผ่านเฟซบุ๊ค มีทิศทางการเติบโตที่น่าพอใจ และเมื่อผนวกกับแนวโน้มของอุตสาหกรรมสื่อทั้งระบบที่เทน้ำหนักมาทางสื่อดิจิทัลมากขึ้น ด้วยเม็ดเงินโฆษณาที่เพิ่มขึ้นอย่างต่อเนื่อง จึงเชื่อมั่นว่า The People รวมทั้งสื่อออนไลน์อื่น ๆ ของ CI ที่จะเพิ่มเติมเข้ามาในอนาคต จะมีศักยภาพการเติบโตไปในทิศทางเดียวกัน</p>
      <figure>
        <img src="https://www.dailynews.co.th/admin/upload/20191109/news_mfDXTlyMdj092601_533.jpg?v=201911110512?v=1839"/>
      </figure>
      <p><b>ด้าน นายอนันต์ ลือประดิษฐ์ ผู้อำนวยการสายงานสื่อ และ บรรณาธิการอำนวยการ </b><b>The People</b> เปิดเผยว่า จุดเด่นของ The People คือการวางตำแหน่งให้แตกต่างออกไปจากแวดวงสื่อใหม่ นำเสนอเรื่องราวของ <b>“คน” </b>โดยเฉพาะ เพราะเห็นว่า คนคือผู้สร้างความเปลี่ยนแปลง ภายใต้แนวคิด <b>“ทุกคนมีเรื่องราวเป็นของตนเอง”</b> (Everyone has their own story.) ไม่ว่าจะเป็นสังคมโลกและสังคมไทย ทั้งในอดีต ปัจจุบัน และอนาคต ล้วนมี <b>“คน”</b> ที่เป็นกรณีศึกษานับไม่ถ้วน เป็นเสมือนต้นทางของแรงบันดาลใจ และเป็นพลังในการต่อสู้ดิ้นรนเพื่อก้าวข้ามการเปลี่ยนผ่านต่างๆ โดย <b>The People</b> นำเสนอเรื่องราวของคนผ่านการมองโลกในแง่ดีบนพื้นฐานความเป็นจริง มีการค้นคว้าหาข้อมูล ผ่านกระบวนการความคิดสร้างสรรค์ และรับผิดชอบต่อสังคม ซึ่งทั้งหมดนี้ คือ “คุณค่าหลัก” (Core Values ) ในการทำหน้าที่ของทีมงาน <b>The People</b> ทุกคน</p>
      <figure>
        <img src="https://www.dailynews.co.th/admin/upload/20191109/news_IaHklsBRWW092601_533.jpg?v=201911110512?v=9522"/>
      </figure>
      <p><b>บรรณาธิการอำนวยการ The People </b>ขยายความว่า การเกิดขึ้นของสื่อออนไลน์ <b>The People</b> มาจากประสบการณ์ที่เคี่ยวกรำจนตกผลึกของทีมงาน หลังจากมีการทดลองไอเดียใหม่หลายครั้งจนตกตะกอน และค้นพบว่าผู้อ่านในโลกออนไลน์ไม่ได้มีเพียงกลุ่มที่ต้องการเสพข่าวสารตามกระแส หรือเนื้อหาที่มีความหวือหวาเท่านั้น แต่ลึกลงไปยังมีผู้ต้องการบริโภคข่าวสารและเนื้อหาสาระต่าง ๆ ที่มีคุณภาพ มีความลุ่มลึกและความน่าเชื่อถือ เพียงแต่ขึ้นอยู่กับวิธีการเล่าเรื่องของสื่อนั้น ๆ มากกว่าว่าทำอย่างไรถึงจะนำเสนอได้โดนใจผู้อ่านในบริบทของโลกออนไลน์</p>
      <figure>
        <img src="https://www.dailynews.co.th/admin/upload/20191109/news_CelWVDRXcz092602_533.jpg?v=201911110512?v=9567"/>
      </figure>
      <p>ทั้งนี้ จากแนวทางการทำงานของ <b>The People</b> ในรอบปีที่ผ่านมา พบว่าการเล่าเรื่องที่ให้แง่มุมรายละเอียดอย่างเต็มที่และให้ข้อมูลเชิงลึก เป็นเนื้อหาที่มีผู้อ่านให้ความสนใจอย่างท่วมท้น สังเกตได้จาก<b>อัตราการเข้าถึง (reach)</b> และ<b>อัตราการมีส่วนร่วม (engagement)</b> ที่ค่อนข้างสูง ซึ่งบ่งชี้ว่างานคอนเทนต์ที่มีคุณภาพ สามารถยืนหยัดอยู่ได้จริงในโลกออนไลน์ และเมื่อผนวกกับแนวคิดการเป็นสื่อที่รวบรวมเรื่องราวของผู้คนมากที่สุดในโลกออนไลน์ ไม่ว่าจะเป็นผู้คนในโลกธุรกิจ การเมือง สังคม ประวัติศาสตร์ ศิลปวัฒนธรรม กีฬา ฯลฯ <b>The People </b>จึงพร้อมแล้วกับการทำหน้าที่เป็น <b>“นักเล่าเรื่องผู้คนหมายเลขหนึ่งของสังคมไทย”</b><br/><br/>ปัจจุบัน สื่อออนไลน์ <b>The People</b> นำเสนอเนื้อหาคุณภาพผ่านดิจิทัลแพลตฟอร์มต่าง ๆ ทั้ง เฟซบุ๊ค เว็บไซต์ อินสตาแกรม ทวิตเตอร์ และยูทูบ และในปี 2563 <b>The People</b> พร้อมรุกสู่แพลตฟอร์มอื่น ๆ เพิ่มเติม อาทิ พ็อดคาสต์ ควบคู่กับสร้างประสบการณ์แก่ผู้อ่านในแบบ <b>O2O (Online to Offline)</b> ให้ครบถ้วนสมบูรณ์ โดยเตรียมจัดกิจกรรมแบบ <b>“ออน กราวนด์” </b>ในรูปแบบการสร้างคอมมูนิตี้ เปิดเวทีเพื่อการเรียนรู้แลกเปลี่ยนความคิดเห็นร่วมกัน การประชุม สัมมนา เวิร์กช็อป การจัดฟอรั่ม การคอนเนคกับชุมชนต่างๆทั้งภาครัฐและเอกชน ฯลฯ อย่างต่อเนื่อง</p>
    </article>
  </body>
</html>