<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-demokrati-planuyut-provesti-zagalne-golosuvannya-do-rizdva-novini-ssha-50052543.html"/>
    <meta property="og:site_name" content="НВ"/>
    <meta property="article:published_time" content="2019-11-09T03:17:00+00:00"/>
    <meta property="og:title" content="Демократи мають намір проголосувати за імпічмент Трампа до Різдва — ЗМІ"/>
    <meta property="og:description" content="Демократична більшість у Палаті представників планує провести загальне голосування за імпічмент президента США Дональда Трампа до різдвяних свят, щоби з нового року розгляд справи розпочав Сенат."/>
  </head>
  <body>
    <article>
      <h1>Демократи мають намір проголосувати за імпічмент Трампа до Різдва — ЗМІ</h1>
      <h2>Демократична більшість у Палаті представників планує провести загальне голосування за імпічмент президента США Дональда Трампа до різдвяних свят, щоби з нового року розгляд справи розпочав Сенат.</h2>
      <address>
        <time datetime="2019-11-09T03:17:00+00:00">09 Nov 2019, 03:17</time>
      </address>
      <p>Про це пише <a href="https://thehill.com/homenews/house/469668-democrats-aim-to-impeach-trump-by-christmas">The Hill</a> із посиланням на заяви законодавців від Демократичної партії.</p>
      <p>«Демократи в Палаті представників наполегливо прагнуть завершити своє історичне багатотижневе розслідування проти президента Трампа до початку 2020 року, потенційно намагаючись провести кульмінаційне голосування за імпічмент перед Різдвом», — пише газета.</p>
      <p>При цьому пояснюється, що демократи вже провели ряд важливих слухань та просигналізували про завершення етапу закритих свідчень, оприлюднивши тисячі сторінок розсекречених стенограм.</p>
      <p>Зараз вони переходять до другої фази — відкритих слухань, щоби поінформувати по суті розслідування американську публіку.</p>
      <p>Щоб прискорити процес, демократи вказали, що їх список свідків для громадських слухань буде обмежений. Це означає, що вони будуть залучати тільки тих людей, які надавали найбільш докладні свідчення під час попередніх виступів за закритими дверима.</p>
      <p>«Наступного тижня демократи проведуть перші публічні слухання з телетрансляцією за результатами їхнього уже майже 7-тижневого розслідування щодо імпічменту, викликавши трьох кар'єрних дипломатів, які вже підтвердили, що Трамп, його особистий адвокат Руді Джуліані та їхні спільники нахабно домагалися „послуги за послугу“ від України», — зауважує видання.</p>
      <p>Плани провести голосування з імпічменту президента в нижній палаті Конгресу підтвердив член Розвідувального комітету конгресмен Денні Хек.</p>
      <p>«Я думаю, що без поспіху, але, знову ж, без затягувань та обмірковано, Палата представників має поставити собі за мету розібратися з цим у розвідувальному, міжнародному та юридичному комітетах, а також провести загальне голосування до Різдва», — зауважив конгресмен від демократичної партії.</p>
      <p>Хек зазначив, що «це жорсткий графік».</p>
      <p>«Але це здійсненний графік, враховуючи, де ми знаходимося, і всю роботу, яка була зроблена до сих пір», — сказав він.</p>
    </article>
  </body>
</html>