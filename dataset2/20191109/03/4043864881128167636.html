<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231448/"/>
    <meta property="og:site_name" content="Українська правда"/>
    <meta property="article:published_time" content="2019-11-09T03:14:36+00:00"/>
    <meta property="og:title" content="В частині Канади обмежать використання англійської"/>
    <meta property="og:description" content="У канадській провінції Квебек державні послуги надаватимуться винятково французькою мовою."/>
  </head>
  <body>
    <article>
      <h1>В частині Канади обмежать використання англійської</h1>
      <address>
        <time datetime="2019-11-09T03:14:36+00:00">09 Nov 2019, 03:14</time>
      </address>
      <p>У канадській провінції Квебек державні послуги надаватимуться винятково французькою мовою.</p>
      <p><b>Джерело:</b> прем’єр-міністр провінції Франсуа Легольт, повідомляє <a href="https://www.ukrinform.ua/rubric-world/2814857-u-kanadi-obmezat-vikoristanna-anglijskoi.html">Укрінформ</a>.</p>
      <p><b>Пряма мова:</b> "Якщо ваші батьки ходили до англомовної школи, то у вас є певні права в Квебеку, й ми поважатимемо їх. Якщо ж ви - новий іммігрант, то ми маємо говорити з вами французькою".</p>
      <p><b>Деталі:</b> Він додав, що для забезпечення виконання цього рішення уряду Квебека не потрібно вносив жодних законодавчих змін, достатньо застосовувати вже ухвалені норми закону №101, що встановлює правила використання мов на території провінції.</p>
      <p>Винятки будуть зроблені лише для представників корінних народів та нащадків тих, хто вчився у англомовному середовищі.</p>
      <p>Це рішення було жорстко розкритиковано представниками опозиційних партій.</p>
      <p>
        <b>Нагадаємо: </b>
      </p>
      <ul>
        <li>На федеральному рівні Канада - двомовна країна, тож усі послуги та інформацію від центрального уряду канадці можуть отримувати англійською або французькою. </li>
        <li>Канадські провінції та території мають право самостійно обирати свою офіційну мову. </li>
        <li>Провінція Квебек має велику англомовну меншину, але надає великого значення знанню мов при відборі нових іммігрантів.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/4/7230987/"/>
        <a href="https://www.pravda.com.ua/news/2019/11/2/7230781/"/>
        <a href="https://www.pravda.com.ua/news/2019/10/31/7230554/"/>
      </related>
    </article>
  </body>
</html>