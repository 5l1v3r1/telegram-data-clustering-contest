<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740749"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T03:50:00+00:00"/>
    <meta property="og:title" content="ปัด&quot;บิ๊กตู่&quot;สั่งปิดรร.หลบประชุมครม.สัญจรราชบุรี"/>
    <meta property="og:description" content="โฆษกฯรัฐบาลยันนายกฯ ไม่ได้สั่งปิดโรงเรียนที่ราชบุรี ช่วงครม.ลงพื้นที่ แจงผอ.ร.ร.ปิดเอง"/>
  </head>
  <body>
    <article>
      <h1>ปัด"บิ๊กตู่"สั่งปิดรร.หลบประชุมครม.สัญจรราชบุรี</h1>
      <address>
        <time datetime="2019-11-09T03:50:00+00:00">09 Nov 2019, 03:50</time>
      </address>
      <p>
        <b>โฆษกฯรัฐบาลยันนายกฯ ไม่ได้สั่งปิดโรงเรียนที่ราชบุรี ช่วงครม.ลงพื้นที่ แจงผอ.ร.ร.ปิดเอง</b>
      </p>
      <p>เมื่อวันที่ 9 พ.ย.  นางนฤมล ภิญโญสินวัฒน์ โฆษกประจำสำนักนายกรัฐมนตรี กล่าวถึงกรณีที่มีผู้โพสต์เฟซบุ๊กภาพเอกสารสำเนาหนังสือจากศาลากลางจ.ราชบุรี ลงวันที่ 7 พ.ย.2562 ซึ่งมีใจความแจ้งให้ผู้ปกครองและนักเรียนโรงเรียนเบญจมราชูทิศ ราชบุรี ทราบว่าโรงเรียนเบญจมราชูทิศราชบุรีปิดการเรียนการสอน ในวันที่ 11 พ.ย.2562 เนื่องจาก พล.อ.ประยุทธ์ จันทร์โอชา นายกรัฐมนตรี จะลงพื้นที่ที่ยิมเนเซียมจังหวัดราชบุรี ซึ่งจะมีประชาชนในทุกอำเภอของจังหวัดเดินทางมาร่วมกิจกรรม ทำให้อาจกระทบต่อการจราจรของผู้ปกครองและนักเรียนในการเดินทางมาโรงเรียน ซึ่งประกาศนี้ทำให้เกิดกระแสความไม่พอใจจากประชาชนบางส่วน  ว่า  นายกรัฐมนตรี ทำเนียบรัฐบาล และผู้ว่าราชการจังหวัดราชบุรีไม่ได้สั่งให้ โรงเรียนดังกล่าวหยุดการเรียนการสอน แต่ทางโรงเรียนฯ ได้ประกาศปิดเอง  อย่างไรก็ตาม ทางจังหวัดได้เชิญผู้อำนวยการโรงเรียนเบญจมราชูทิศราชบุรี มาหารือกับฝ่ายทหาร ตำรวจ และฝ่ายปกครองถึงกรณีนี้แล้ว  โดยผู้อำนวยการโรงเรียนฯ จะยกเลิกการปิดเรียน แต่ผ่อนผันให้นักเรียนที่มาเรียนช้ากว่าเวลาเข้าเรียนปกติ ในวันที่ 11 พ.ย.นี้ได้ ไม่ถือว่ามาสายหรือขาดเรียน เพราะคาดว่าจะได้รับผลกระทบจากการจราจรที่น่าจะติดขัดมากในช่วงเช้าของวันดังกล่าว เพราะนักเรียนโรงเรียนแห่งนี้มีจำนวน 3,000 คน และนักเรียนวิทยาลัยสารพัดช่าง มี 600 คน นักเรียนโรงเรียนสุริยวงศ์ 500 คน มวลชนจาก 10 อำเภอ 4,000 คน  สื่อมวลชนและข้าราชการจากส่วนกลาง ประมาณ 1,000 คน รวมจำนวนผู้ที่จะเข้าพื้นที่ช่วงเช้าในละแวกดังกล่าวกว่า 10,000 คน.<br/> </p>
    </article>
  </body>
</html>