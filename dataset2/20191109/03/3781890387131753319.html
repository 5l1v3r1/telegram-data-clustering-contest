<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740584"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T03:00:00+00:00"/>
    <meta property="og:title" content="หัวใจเธอแกร่งดั่งหิน &quot;หมอยี่หวานางฟ้าเดินดิน&quot; "/>
    <meta property="og:description" content="เดินเท้าบุกป่าฝ่าดง-ข้ามภูเขากว่า 50 กม.เข้าไปช่วยเหลือผู้ป่วยพื้นที่ทุรกันดาร “หมอยี่หวา”นางฟ้าเดินดิน เผยตั้งทีมจิตอาสา‘ใต้ร่มพระบารมี’รวมคนดีทำงานรับใช้ประชาชน สิ่งยึดเหนี่ยวหัวใจให้เป็นหนึ่งเดียวคือ “ในหลวง ร.9” "/>
  </head>
  <body>
    <article>
      <h1>หัวใจเธอแกร่งดั่งหิน "หมอยี่หวานางฟ้าเดินดิน" </h1>
      <address>
        <time datetime="2019-11-09T03:00:00+00:00">09 Nov 2019, 03:00</time>
      </address>
      <figure>
        <img src="https://www.dailynews.co.th/admin/upload/20191108/news_mlmShyxyWd150549_533.jpg?v=201911151011"/>
      </figure>
      <p>
        <b>เดินเท้าบุกป่าฝ่าดง-ข้ามภูเขากว่า 50 กม.เข้าไปช่วยเหลือผู้ป่วยพื้นที่ทุรกันดาร “หมอยี่หวา”นางฟ้าเดินดิน เผยตั้งทีมจิตอาสา‘ใต้ร่มพระบารมี’รวมคนดีทำงานรับใช้ประชาชน สิ่งยึดเหนี่ยวหัวใจให้เป็นหนึ่งเดียวคือ “ในหลวง ร.9” </b>
      </p>
      <p>“ถ้าเรามีอุดมการณ์ <i><b>และความฝันแต่ไม่ทำให้มันเป็นความจริง อุดมการณ์ และความฝันนั้นก็ไร้ประโยชน์ เราต้องตามหาความสุขที่แท้จริงของเราให้เจอว่าความสุขของเราคือการทำประโยชน์เพื่อตัวเอง หรือทำประโยชน์เพื่อคนอื่น สำหรับฉันเชื่อในคำสอนของพระมหาชนกที่ทรงกล่าวแก่พยาบาลทุกคนว่า จงเห็นแก่ประโยชน์ของประชาชนเป็นที่หนึ่ง และเห็นแก่ประโยชน์ของตนเป็นที่สอง เมื่อเรามอบสิ่งดี ๆ ให้กับผู้อื่น ผู้รับย่อมมีความสุขใจ แต่คนที่สุขใจยิ่งกว่าคือผู้ให้ ถ้าสังคมรู้จักการแบ่งปัน โลกใบนี้จะมีแต่รอยยิ้ม และมีแต่ความสุขสงบ” <br/></b></i> <br/>“ถึงการทำความดีจะทำยากเหมือนการเดินตามกระแสน้ำ <mark><i><b>ก<b>า</b>รทำชั่วง่ายกว่าเหมือนการไหลไปตามกระแสน้ำ แต่ถ้าเราทุกคนไหลไปตามกระแสน้ำกันทั้งหมด ชาติบ้านเมืองของเราจะเป็นเช่นไร ฉันเป็นข้าราชการคือ ผู้ทำงานรับใช้ประชาชน คือผู้ทำงานรับใช้พระเจ้าแผ่นดิน คำว่ารักของฉันที่มอบแด่ในหลวง-</b></i></mark>ที่มอบแด่แผ่นดินไทย มันจะไม่เป็นเพียงแค่คำพูด แต่มันจะเป็นการกระทำ ไม่รู้หรอกว่าหนทางข้างหน้าจะเป็นอย่างไร แต่ฉันเชื่อว่า ทำดีย่อมได้ดีเสมอ จงทำวันนี้ให้ดีที่สุด มีคุณค่าที่สุดก็พอค่ะ” </p>
      <figure>
        <img src="https://www.dailynews.co.th/admin/upload/20191108/news_dUOmuvEFrk114026_533.jpg?v=201911151011?v=3161"/>
      </figure>
      <p> <br/>ข้อความข้างต้นเป็นคำพูดของผู้หญิงคนหนึ่งที่ชื่อว่า <mark><b>“มณิศรา โฮ่บรรเทา”</b></mark> หรือยี่หวา อายุ 37 ปี <b>พยาบาลวิชาชีพปฏิบัติการ</b> ประจำอยู่<b>โรงพยาบาลนครนายก</b> ช่างเป็นคำพูดที่กินใจเหลือเกิน<b> <mark>ซึ่งไม่ใช่แค่ลมปาก</mark></b>เธอผู้นี้พิสูจน์ให้เห็นถึงการกระทำที่ทุ่มเท-เสียสละเพื่อเพื่อนมนุษย์-เพื่อผู้ป่วยได้อย่างน่าชื่นชมมาก ๆ<mark><b>ภาพการทำงานที่ออกมาจากจิตใจส่วนลึก-การเดินทางเข้าพื้นที่ที่แสนจะลำบาก</b></mark> ผู้หญิงแกร่งคนนี้<b>ไม่เคยบ่น-ไม่เคยหวงสวย-ไม่เคยย่อท้อแม้แต่ครั้งเดียว</b> ทุกฝีก้าวที่บุกป่าฝ่าดงเธอคิดอยู่อย่างเดียวว่า<mark><b> “ต้องช่วย”</b>.</mark>..ไปฟังเรื่องราวที่น่าประทับใจกันดู </p>
      <figure>
        <img src="https://www.dailynews.co.th/admin/upload/20191108/news_SdigJpRGQu114027_533.jpg?v=201911151011?v=3133"/>
      </figure>
      <p> <br/>มณิศรา บอกว่า เป็นพยาบาลประจำอยู่ที่โรงพยาบาลนครนายก <b>เคยทำงานจิตอาสาร่วมกับทีมกู้ภัยสว่าง</b>มาหลายครั้ง กระทั่งปี 55 ได้รู้จักกับครูท่านหนึ่งทำงานอยู่ที่<b>หมู่บ้านสาละวะ ต.ไล่โว่ อ.สังขละบุรี จ.กาญจนบุรี</b> ครูเล่าให้ฟังว่าที่นั่น<b>ขาดแคลนหลายเรื่อง ทั้งอาหาร ยารักษาโรค เครื่องนุ่งห่ม อุปกรณ์การเรียน และอื่น ๆ อีกมากมาย</b> เราจึงรวบรวมสิ่งของขึ้นไปมอบให้กับทางโรงเรียน จนไปพบว่าที่หมู่บ้านดังกล่าวขาดแคลนยารักษาโรค อีกทั้งอยู่ห่างไกลจากสถานีอนามัยหลายสิบกิโลเมตร เมื่อมีการเจ็บป่วยชาวบ้านจะช่วยกันหามลงมารักษา จึงตั้งใจที่จะสร้างห้องพยาบาลขึ้นที่นั่น</p>
      <figure>
        <img src="https://www.dailynews.co.th/admin/upload/20191108/news_jhmBTmQnIk114026_533.jpg?v=201911151011?v=3508"/>
      </figure>
      <figure>
        <img src="https://www.dailynews.co.th/admin/upload/20191108/news_KZmxPjSRZX114028_533.jpg?v=201911151011?v=9412"/>
      </figure>
      <p> <br/>“แรก ๆ <b>มีเพียงฉันคนเดียวที่แบกยา และอาหารขึ้นไปให้ชาวบ้าน</b> ต่อมามีอาสาสมัครขอเข้ามาร่วมงานด้วย จาก 1 เป็น 2 เป็น 3 กระทั่งมีจำนวนอาสาหลายสิบคน จึงตั้งชื่อทีมของพวกเราว่า <mark><b>ใต้ร่มพระบารมี</b> </mark>เพราะการทำงานของพวกเรา ได้รับแรงบันดาลใจ<b>จากในหลวง ร.9</b> ปัจจุบันมีสมาชิกจำนวน 49 คน มีทั้งทหารบกรบพิเศษ <mark><b>ทหารเรือ ทหารอากาศ ตชด. นักวิชาการเกษตร พลเรือน เจ้าหน้าที่กายภาพบำบัด เภสัชกร และฉันเป็นพยาบาลคนเดียวในทีม”</b></mark></p>
      <figure>
        <img src="https://www.dailynews.co.th/admin/upload/20191108/news_nLWpIORUzB114027_533.jpg?v=201911151011?v=8144"/>
      </figure>
      <figure>
        <img src="https://www.dailynews.co.th/admin/upload/20191108/news_NaliOnKSDM114028_533.jpg?v=201911151011?v=2203"/>
      </figure>
      <p> <br/>พยาบาลหัวใจแกร่ง บอกอีกว่า ทีมงานจะ<b>เข้าพื้นที่ทุก ๆ 3 เดือน</b> เพื่อติดตามงานที่พวกเราร่วมกันทำไว้ และติดตามอาการของคนไข้ที่พวกเราคอยดูแล โดยเฉพาะหน้าฝนถนนหนทางถูกตัดขาดจากโลกภายนอกน้ำในลำห้วยไหลแรงมาก ทางลื่นเลอะเฉอะแฉะ ชาวบ้านที่เจ็บป่วยช่วงนั้นต้องดูแลตัวเองแบบตามมีตามเกิด ใช้หมอชาวบ้านบ้าง-สมุนไพรบ้าง <b>คนป่วยหนักมมาก ๆ ก็ได้แต่รอการเสียชีวิต</b> พวกเราจึงเน้นการเข้าพื้นที่ในช่วงหน้าฝนเป็นหลัก ทีมของเราจึงต้องอาศัยทหาร ตชด.และพลเรือนที่มีร่างกายแข็งแรงมาก ๆ เพราะเราต้อง<b>เดินเท้าเข้าไปจนถึงหมู่บ้าน แบกยา และอาหารไปให้ชาวบ้านด้วย<br/></b> <br/>พวกเราทำงานนี้มา<b> 4 ปี</b>แล้ว ปัจจุบันดูแลชาวบ้าน 2 หมู่บ้านคือ <b>หมู่บ้านสาละวะ</b> และ<b>หมู่บ้านไล่โว่</b> 2หมู่บ้านนี้ห่างกัน 6 กิโลเมตร การเดินทางจะเริ่มออกเดินจากหน่วยพิทักษ์ป่าตะเคียนทองไปหมู่บ้านไล่โว่ 14 กม.ก่อนจะเดินต่อไปหมู่บ้านสาละวะ หลังเสร็จก็จะเดินกลับมาพักที่หมู่บ้านไล่โว่รวมระยะทางเดินวันแรก 26 กม.วันกลับก็จะเดินอีก 14 กม.<b>สรุปเดินเท้าประมาณ 40 กม.ในการขึ้นไปทำภารกิจแต่ละครั้ง</b> แต่ในช่วงฤดูฝนต้องเดินเลี่ยงเส้นทางปกติ <b>ระยะทางจะเพิ่มมากขึ้นไปอีก 10 กม.</b>ข้ามภูเขาไปกลับ 10 ลูก<b> สุดท้ายเดินไป-กลับระยะทางรวม 50 กม.ใช้เวลา 2 คืน 3 วันในการทำงาน</b> ตัวเองจะใช้วันพักร้อนมาทำงาน ทั้งนี้สิ่งที่ยึดเหนี่ยวหัวใจของพวกเราให้เป็นหนึ่งเดียวได้ก็คือ <mark><b>ในหลวง ร.9</b> </mark>พวกเราสัญญากันว่า<b>บนแผ่นดินของพ่อ ไม่ว่าจะอยู่ในที่ใดก็ตามที่นั่นก็คือบ้านของพวกเราเช่นกัน</b><br/> </p>
      <figure>
        <img src="https://www.dailynews.co.th/admin/upload/20191108/news_KVkEIqNfvf114029_533.jpg?v=201911151011?v=6359"/>
      </figure>
      <figure>
        <img src="https://www.dailynews.co.th/admin/upload/20191108/news_ZMFZPnhcsm114028_533.jpg?v=201911151011?v=6521"/>
      </figure>
      <p> <br/>ฟังเรื่องราว-การกระทำของผู้หญิงคนนี้แล้วอึ้งมาก เธอเสียสละเพื่อเพื่อนมนุษย์ <b>ไม่เคยห่วงความสุขของตัวเองเลยแม้แต่น้อย</b> ชีวิตนี้เกิดมาเพื่อเป็นพยาบาลของคนป่วยทุกคน...เธอแกร่งกว่าชายอกสามศอกบางคนด้วยซ้ำไป สมควรเป็นอย่างยิ่งที่ชาวบ้านพากันรักใคร่ในตัวเธอ และเรียกเธอเต็มปากว่า<i><b> <mark>“หมอยี่หวา”</mark></b></i><mark><b>เพราะเธอคือนางฟ้าเดินดินของพวกเขา.<br/></b></mark>......................................<br/>คอลัมน์ <b><mark>คนดีของสังคม<br/></mark></b>โดย <b>“เหยี่ยวขาว”<br/></b>ข้อมูล-ภาพ โดย “ขจร วัตรเอก” เดลินิวส์ออนไลน์ จ.นครปฐม  <br/><br/><b>ร่วมสนับสนุนคนดีของสังคมโดย :</b></p>
      <figure>
        <a href="https://www.bangchak.co.th/">
          <img src="https://www.dailynews.co.th/admin/upload/20191108/news_IFIJtifJAV114046_533.jpg?v=201911151011?v=2922"/>
        </a>
      </figure>
    </article>
  </body>
</html>