<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950047"/>
    <meta property="og:site_name" content="Andhrajyothy"/>
    <meta property="article:published_time" content="2019-11-09T03:03:13+00:00"/>
    <meta property="og:title" content="కల్యాణలక్ష్మి అక్రమాలపై విచారణ"/>
    <meta property="og:description" content="ADVT"/>
  </head>
  <body>
    <article>
      <h1>కల్యాణలక్ష్మి అక్రమాలపై విచారణ</h1>
      <address>
        <time datetime="2019-11-09T03:03:13+00:00">09 Nov 2019, 03:03</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>నిర్మల్‌ కలెక్టర్‌ ఆదేశాలతో రంగంలోకి యంత్రాంగం..</b>
        </li>
        <li>
          <b>క్షేత్రస్థాయికి జేసీ, ఆర్డీవో</b>
        </li>
        <li>
          <b>సత్తన్‌పెల్లి ఘటనలో ఆర్‌ఐ, వీఆర్వో సస్పెన్షన్‌</b>
        </li>
        <li>
          <b>ఆర్‌ఐ, వీఆర్వో, పంచాయితీ కార్యదర్శి సహా ఆరుగురిపై కేసు</b>
        </li>
        <li>
          <b>ఐదుగురి అరెస్టు.. త్వరలో మరో ఇద్దరు!</b>
        </li>
        <li>
          <b>జిల్లాలో చెక్కుల నిలిపివేత.. పరిశీలన తర్వాతే పంపిణీ</b>
        </li>
        <li>
          <b>ఖేడ్‌లోనూ అక్రమాలు.. ఒకరి అరెస్ట్‌</b>
        </li>
      </ul>
      <p><b>నిర్మల్‌, నవంబరు 8 (ఆంధ్రజ్యోతి): క</b>ల్యాణలక్ష్మి, షాదీ ముబారక్‌ పథకాల్లో జరుగుతున్న అక్రమాలపై అధికార యంత్రాంగం కదిలింది. ఈ పథకానికి సంబంధించి నిర్మల్‌ జిల్లాలో పలు అక్రమాలు చోటు చేసుకుంటున్నాయంటూ శుక్రవారం ‘అప్పటి పెళ్లి.. ఇప్పుడు మళ్లీ’ అన్న శీర్షికన ‘ఆంధ్రజ్యోతి’లో ప్రచురితమైన కథంనపై నిర్మల్‌ జిల్లా కలెక్టర్‌ ప్రశాంతి స్పందించారు. విచారణ కోసం జాయింట్‌ కలెక్టర్‌ భాస్కర్‌రావు, ఆర్డీవో ప్రసూనాంబలను ఆదేశించారు. వారు క్షేత్రస్థాయికి వెళ్లి విచారణ జరిపారు. అనంతరం వేర్వేరుగా నిర్వహించిన విలేకరుల సమావేశంలో జేసీ భాస్కర్‌రావు, ఎస్పీ శశిధర్‌ రాజ్‌ మాట్లాడారు. వారి వివరాల ప్రకారం.. సత్తన్‌పెల్లి గ్రామానికి చెందిన ఎంబడి విజయ్‌, గుగ్లావత్‌ రాజు అనే ఇద్దరు వ్యక్తులు కల్యాణలక్ష్మి పథకం ద్వారా ప్రభుత్వం మంజూరు చేస్తున్న డబ్బులను కాజేసేందుకు ఎత్తుగడ వేశారు. గ్రామానికి చెందిన దొమ్మటి రమ, వెంకటేశ్‌ గౌడ్‌ దంపతులు. వీరికి ఆడపిల్లలే లేరు. అదే ఊరు వాస్తవ్యులు పోతుగంటి శ్యామల, శేఖర్‌ గౌడ్‌లకు పదేళ్ల క్రితం పెళ్లయింది.</p>
      <p> ఏడేళ్ల బాబు కూడా ఉన్నాడు. రమ, వెంకటేశ్‌ గౌడ్‌ల కూతురిగా శ్యామలను, పోతుగంటి మల్లేశ్‌ గౌడ్‌, నర్సవ్వ దంపతుల కొడుకుగా శేఖర్‌గౌడ్‌ను పేర్కొంటూ విజయ్‌, రాజు నకిలీ పెళ్లిపత్రిక సృష్టించారు. నందన్‌కార్‌ పరమేశ్వర్‌ అనే వ్యక్తిసాయంతో హెచ్‌ఎం, వైద్యాధికారి, సబ్‌ రిజిస్ట్రార్‌ పేర్లతో నకిలీ రబ్బరు స్టాంపులను తయారు చేశారు. వాటి సాయంతో నకిలీపత్రాలు సృష్టించి పంచాయితీ కార్యదర్శి సునీల్‌ వద్దకు, వీఆర్వో రాములు, ఆర్‌ఐ వెంకటనర్సయ్య వద్దకు వెళ్లగా వారు విచారణ జరపకుండా సంతకాలు చేశారు. విధులపట్ల నిర్లక్ష్యం వహించిన ఆర్‌ఐ, వీఆర్వో, పంచాయితీ కార్యదర్శిపైనా.. విజయ్‌, రాములు, పరమేశ్వర్‌పై కేసు నమోదు చేశారు. మరింత విచారణ చేపట్టిన అనంతరం ఆర్‌ఐ వెంకట నర్సయ్య, పంచాయితీ కార్యదర్శి సునీల్‌రెడ్డిలను అరెస్టు చేస్తామని ఎస్పీ తెలిపారు. వీఆర్వో సహా నలుగురిని అరెస్టు చేసినట్లు వెల్లడించారు. కాగా జిల్లా వ్యాప్తంగా కళ్యాణలక్ష్మి చెక్కుల పంపిణీని నిలిపివేయాలని తహసీల్దార్లను కలెక్టర్‌ ఆదేశించారు. మంజూరైన చెక్కుల దరఖాస్తులన్నింటినీ మరోసారి క్షుణ్ణంగా పరిశీలించాలని.. క్షేత్రస్థాయిలోకి వెళ్లి విచారణ చేపట్టాలని అధికారులను ఆమె ఆదేశించారు. </p>
      <p>
        <b>చాలా ఏళ్లక్రితమే పెళ్లయినా..</b>
      </p>
      <p>నారాయణఖేడ్‌, నవంబరు 8: సంగారెడ్డి జిల్లా నారాయణ ఖేడ్‌ మండలం తుర్కపల్లి తండాలో కల్యాణలక్ష్మి పథకంలో అక్రమాలకు ప్రయత్నాలు జరిగాయి. సీఐ రవీందర్‌రెడ్డి వివరాల ప్రకారం తండాకు చెందిన దేవీ సింగ్‌, నెహ్రూ నాయక్‌లపెళ్లిళ్లు చాలా ఏళ్లక్రితం జరిగాయి. ఇద్దరూ కొండాపూర్‌ తండాకు చెందిన అమ్మాయిలను పెళ్లిచేసుకున్నట్లు నకిలీ పత్రాలతో దరఖాస్తు చేశారు. కొండాపూర్‌ తండాలో కల్యాణలక్ష్మి లబ్ధిదారుల జాబితా బహిరంగంగా అతికించడంతో ఆ తండాకు చెందిన రాంచందర్‌ పరిశీలించి, తహసీల్దార్‌కు ఫిర్యాదు చేశారన్నారు. ఈమేరకు తహసీల్దార్‌ రెహమాన్‌ విచారణ జరిపారు. అప్పట్లో పని చేసిన తహసీల్దార్‌ ఇరువురికి కల్యాణలక్ష్మి పథకం లబ్ధిదారులుగా ధ్రువీకరించినట్లు తేల్చారు. ఈ కేసుకు సంబంధించి ఆరుగురిపై కేసులు నమోదు చేసి, అరెస్టు చేశారు.</p>
    </article>
  </body>
</html>