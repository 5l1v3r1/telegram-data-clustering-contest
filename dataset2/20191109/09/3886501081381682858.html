<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119086-mediji-srbija-za-tri-godine-ulozila-830-miliona-evra-za-naoruzanje-iduce-godine-smanjenje-troskova?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T09:00:04+00:00"/>
    <meta property="og:title" content="Mediji: Srbija za tri godine uložila 830 miliona evra za naoružanje, iduće godine smanjenje troškova"/>
    <meta property="og:description" content="Srbija je u protekle tri godine uložila oko 830 miliona evra u modernizaciju oružanih snaga, uključujući nabavke novog ali i remont i održavanje postojećeg naoružanja i vojne opreme i unapredjenje infrastrukture.Kako piše portal Balkanska bezbednosna mreža (www.balkansec.net), ta cifra proizilazi iz završnih računa budžeta za period 2016-2018. godine, kao i Zakona o budžetu za ovu godinu.U taj iznos ulaze ekonomske klasifikacije budžeta 512 (mašine i oprema), što se odnosi na nabavke novih sredstava, ali i razdeo 425 (tekuće popravke i održavanje), jer je to izvor finansiranja za radove na borbenim avionima MiG-29 i Orao, kao i za unapredjenju infrastrukture.Taj portal dodaje da konkretni troškovi nisu precizirani ali da rast troškova stavki budžeta 512 i 425 ima direktne veze sa nabavkom nove borbene tehnike iz inostranstva.&quot;Talas novih ugovora pokrenut je u poslednjoj nedelji decembra 2016. kada su potpisani ugovori sa Erbasom za nabavku devet H145M za vojsku i policiju i ugovor sa ruskom firmom Rosoboronoexport…"/>
  </head>
  <body>
    <article>
      <h1>Mediji: Srbija za tri godine uložila 830 miliona evra za naoružanje, iduće godine smanjenje troškova</h1>
      <address>
        <time datetime="2019-11-09T09:00:04+00:00">09 Nov 2019, 09:00</time>
      </address>
      <p><b>Srbija je u protekle tri godine uložila oko 830 miliona evra u modernizaciju oružanih snaga, uključujući nabavke novog ali i remont i održavanje postojećeg naoružanja i vojne opreme i unapredjenje infrastrukture.</b><br/><br/>Kako piše portal Balkanska bezbednosna mreža (www.balkansec.net), ta cifra proizilazi iz završnih računa budžeta za period 2016-2018. godine, kao i Zakona o budžetu za ovu godinu.<br/><br/>U taj iznos ulaze ekonomske klasifikacije budžeta 512 (mašine i oprema), što se odnosi na nabavke novih sredstava, ali i razdeo 425 (tekuće popravke i održavanje), jer je to izvor finansiranja za radove na borbenim avionima MiG-29 i Orao, kao i za unapredjenju infrastrukture.<br/><br/>Taj portal dodaje da konkretni troškovi nisu precizirani ali da rast troškova stavki budžeta 512 i 425 ima direktne veze sa nabavkom nove borbene tehnike iz inostranstva.<br/><br/>"Talas novih ugovora pokrenut je u poslednjoj nedelji decembra 2016. kada su potpisani ugovori sa Erbasom za nabavku devet H145M za vojsku i policiju i ugovor sa ruskom firmom Rosoboronoexport za prijem šest MiG-29 iz ruske donacije i tehničku podršku i rezervne delove za te avione i četiri aviona nasledjena iz doba SFRJ", navodi portal.<br/><br/>Balkanska bezbednosna mreža dodaje da je ugovor za helikoptere H-145M potpisan 29. decembra 2016. godine a da je predsednik Srbije Aleksandar Vučić je u junu ove godine rekao da se radilo o 105 miliona evra.<br/><br/>Do kraja te godine Rusiji je plaćen produžetak resursa i tehnički prijem doniranih lovačkih aviona MiG-29 a ulaganja u nabavku naoružanja nastavljena su i 2017. i 2018. godine kada je u Rusiji ugovorena kupovina sedam helikoptera Mi-35M i Mi-17V-5, kao i jedne baterije artiljerijsko-raketnog sistema PVO Pancir S-1.<br/><br/>Od belgijske kompanije FN Herstal nabavljene su automatske puške SCAR-L i puškomitraljezi Minimi, dok su od Kine naručeni dronovi.<br/><br/>"Finansiran je domaći razvoj naoružanja uključujući ulaganja u Vojnotehnički institut u Žarkovu i izradu desetina raznih prototipova i funkcionalnih modela", navodi portal i podseća na izradu nulte serije komandno-izvidjačkih borbenih vozila BOV-KIV i na modernizaciju i remont samohodnih višecevnih lansera raketa Oganj.<br/><br/>Dodaje se da, prema završnim računima budžeta, znatan deo nabavki nije planiran zakonom o budžetu za tekuću godinu i naknadno su obezbedjena potrebna sredstva. Tako je prema budžetu u 2017. godini fond za naoružanje imao 1,8 miliona evra a prema završnom računu ministarstva te godine je potrošeno 47,62 miliona.<br/><br/>"U budžetu za 2018. za nabavke naoružanja u delu budžeta za vojnu odbranu po klasifikaciji 512  predvidjeno je 74,18 miliona evra, ali realizacija je bila čak 171,98 miliona evra", dodaje se.<br/><br/>Portal dodaje da je, kada se zbroje svi izdaci po klasifikacijama 512 i 425 u ovoj godini predvidjeno da se potroši oko 356 miliona evra, ali da je u narednoj godini ta cifra znatno manja.<br/><br/>"Nakon dinamičkog rasta troškova za modernizaciju, u 2020. godini prema predlogu budžeta predvidjeno je da se potroši znatno manje novca u odnosu na ovu godinu za klasifikaciju 512 predvidjeno je oko 218,32 miliona evra", navodi portal Balkanska bezbednosna mreža.</p>
    </article>
  </body>
</html>