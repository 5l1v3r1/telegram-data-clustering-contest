<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/ukrajinski-viyskovi-gotovi-do-rozvedennya-sil-u-petrivskomu-opivdni-ageyev-novini-ukrajini-50052558.html"/>
    <meta property="og:site_name" content="НВ"/>
    <meta property="article:published_time" content="2019-11-09T09:45:00+00:00"/>
    <meta property="og:title" content="Українські військові готові до розведення сил у Петрівському опівдні — Агеєв"/>
    <meta property="og:description" content="Військовослужбовці Збройних сил України готові до сьогоднішнього розведення сил і засобів в районі Петрівського о 12.00."/>
  </head>
  <body>
    <article>
      <h1>Українські військові готові до розведення сил у Петрівському опівдні — Агеєв</h1>
      <h2>Військовослужбовці Збройних сил України готові до сьогоднішнього розведення сил і засобів в районі Петрівського о 12.00.</h2>
      <address>
        <time datetime="2019-11-09T09:45:00+00:00">09 Nov 2019, 09:45</time>
      </address>
      <p>Про це у коментарі <a href="https://www.unian.ua/war/10748835-zsu-gotovi-do-rozvedennya-sil-u-petrivskomu-sogodni-opivdni.html">УНІАН</a> розповів начальник пресцентру штабу операції Об'єднаних сил Андрій Агеєв.</p>
      <p>«Ми готові сьогодні о 12.00 до розведення сил і засобів на ділянці № 3 в районі Богданівка-Петрівське», — повідомив Агеєв.</p>
      <p>Він нагадав, що представники супротивника неодноразово підтверджували готовність до розведення 9 листопада.</p>
      <p>«Сьогодні, 9 листопада, о 12.00 ми готові запустити ракету на підтвердження того, що з нашої сторони є готовність до початку розведення сил і засобів, і чекатимемо на таку саму відповідь адекватну, дзеркальну з того боку», — наголосив представник штабу ООС.</p>
      <p>Нагадаємо, президент Володимир Зеленський заявив, що <a href="https://nv.ua/ukr/ukraine/politics/zelenskiy-rozvedennya-viysk-v-petrovskomu-zaplanovano-na-4-listopada-novini-ukrajini-50050828.html">розведення сил і засобів від лінії зіткнення на Донбасі в районі населеного пункту Петрівське має розпочатися 4 листопада</a>.</p>
      <p>Дату розведення <a href="https://nv.ua/ukr/ukraine/politics/rozvedennya-sil-na-donbasi-u-petrivskomu-vidkladayetsya-novini-ukrajini-50051074.html">переглянули через обстріли 30 жовтня</a>.</p>
      <p>Процес розведення сил на Донбасі почали після домовленості, досягнутої 1 жовтня під час тристоронніх переговорів у Мінську щодо врегулювання ситуації на сході України.</p>
      <p>Збройні сили України і проросійські бойовики повинні відійти з займаних ними зараз позицій на трьох ділянках: Станиця Луганська, Петрівське та Золоте.</p>
      <p>В Станиці Луганській і Золотому процес вже почався, викликавши протести частини населення, яка побоюється, що бойовики займуть залишені українськими військовими позиції.</p>
    </article>
  </body>
</html>