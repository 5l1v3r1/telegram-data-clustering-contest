<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620551/%D9%85%D8%A7%D8%AC%D8%B1%D8%A7%DB%8C-%DA%AF%D9%88%DA%AF%D9%88%D8%B4-%D9%88-%DA%A9%DB%8C%D9%87%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T09:01:00+00:00"/>
    <meta property="og:title" content="ماجرای گوگوش و کیهان"/>
    <meta property="og:description" content="پایگاه تاریخ‌نگاری سینمای ایران اقدام به قرار دادن پروفایلی از گوگوش و بهروز وثوقی در بخش انگلیسی کرده که واکنش‌های متعددی را در بر داشته است."/>
  </head>
  <body>
    <article>
      <h1>ماجرای گوگوش و کیهان</h1>
      <address>
        <time datetime="2019-11-09T09:01:00+00:00">09 Nov 2019, 09:01</time>
      </address>
      <p>
        <i>پایگاه تاریخ‌نگاری سینمای ایران اقدام به قرار دادن پروفایلی از گوگوش و بهروز وثوقی در بخش انگلیسی کرده که واکنش‌های متعددی را در بر داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پایگاه تاریخ‌نگاری سینمای ایران که سازندگان آن سعی کرده‌اند چیزی شبیه به سایت مشهور آی‌ام‌دی‌بی درست کنند، اقدام به قرار دادن پروفایلی از گوگوش و بهروز وثوقی در بخش انگلیسی کرده که واکنش‌های متعددی را در بر داشته و روزنامه کیهان هم به آن واکنش نشان داده بود. گویا این صفحات از این وب‌سایت حذف شده است.</p>
      <p>به گزارش آفتاب‌نیوز؛ روزنامه کیهان در واکنش به درج نام گوگوش و بهروز وثوقی در وب‌سایت تاریخ‌نگاری سینمای ایران نوشته بود: "سازمان سینمایی در پایگاه تاریخ‌نگاری خود خواننده کاباره‌ای و معشوق اشرف پهلوی را به‌ عنوان سینماگر شناسایی کرد. وزارت ارشاد در حالی فائقه آتشین مشهور به گوگوش و بهروز وثوقی و... را به‌ عنوان اهالی سینما مطرح و نام آنها را‌ ترویج می‌کند که در کارنامه این افراد نقش مخرب فرهنگی و اخلاقی؛ کاملاً بدیهی و غیرقابل کتمان است».</p>
      <figure>
        <img src="https://aftabnews.ir/files/fa/news/1398/8/18/356870_717.jpg"/>
      </figure>
      <p>گوگوش نیز در گفتگو با بی‌بی‌سی و در واکنش به قرار گرفتن نامش در فهرست سینماگران در پایگاه تاریخ نگاری سینمای ایران متعلق به وزارت فرهنگ و ارشاد اسلامی ایران گفت: "اگر بخواهم صادقانه بگویم، برایم مهم نیست که من را به رسمیت بشناسند یا نه." گوگوش در ادامه افزوده است که از نظر او "مهم این است که مردم به من رسمیت بدهند که داده‌اند."</p>
      <p>سایت مشرق‌نیوز نوشته است: "تنها سوابق و تصاویر گوگوش در این سامانه دولتی جمع‌آوری و ضبط نشده و این رویکرد عمومیت دارد و سوابق اشخاصی نظیر پرویز صیاد درج شده و در واقع سازمان سینمایی ملاحظات مرسوم را کنار گذاشته و کلیه اطلاعات و تصاویر را بدون در نظر گرفتن تبعات احتمالی‌اش در وب‌سایتی که راه‌اندازی کرده، درج نموده است".</p>
      <p>پایگاه "تاریخ نگاری سینمای ایران" به منظور ثبت اطلاعات جامع فیلم‌ها و سینماگران اول اردیبهشت ۱۳۹۷ با حضور عباس صالحی، وزیر فرهنگ و ارشاد اسلامی ایران و محمد مهدی حیدریان، رئیس وقت سازمان سینمایی آغاز به کار کرد.</p>
      <p>ایرج تقی‌پور، مسئول اجرایی این سایت یکی از دلایل راه‌اندازی آن را نبود "منابع موثق" در خصوص سینمای ایران در جهان اعلام کرد.</p>
      <p>
        <b>کیهان: گوگوش از ما عصبانی است</b>
      </p>
      <p>روزنامه کیهان امروز در واکنش به اظهارات گوگوش نوشت: بی‌بی‌سی در گزارش تحلیلی خبری بعدازظهر روز جمعه 17 آبان خود از خواننده فراری و کاباره‌ای، فایقه آتشین معروف به گوگوش نقل قول کرد که وی از خبر روز هشتم آبان کیهان در انتقاد از سازمان سینمایی به‌خاطر ثبت‌نام دو عنصر فاسد سینمای قبل از انقلاب (گوگوش و بهروز وثوقی) در پایگاه تاریخ نگاری سینما عصبانی شده است.</p>
    </article>
  </body>
</html>