<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620550/%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D8%A8%D9%87-%D9%86%D8%AA%DB%8C%D8%AC%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%AF%D8%B1-%D8%A8%D9%88%D9%84%DB%8C%D9%88%DB%8C-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF-%D9%BE%D9%84%DB%8C%D8%B3-%D8%A8%D9%87-%D9%85%D8%B9%D8%AA%D8%B1%D8%B6%D8%A7%D9%86-%D9%BE%DB%8C%D9%88%D8%B3%D8%AA%D9%85%D9%88%D8%B1%D8%A7%D9%84%D8%B3-%D8%A7%D8%B3%D8%AA%D8%B9%D9%81%D8%A7-%D9%86%D9%85%DB%8C%E2%80%8C%D8%AF%D9%87%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T09:03:00+00:00"/>
    <meta property="og:title" content="اعتراضات به نتیجه انتخابات در بولیوی ادامه دارد /پلیس به معترضان پیوست/مورالس: استعفا نمی‌دهم"/>
    <meta property="og:description" content="پس از ۱۷ روز اعتراضات شدید در بولیوی که مشروعیت انتخاب دوباره اوو مورالس در پست ریاست جمهوری را زیر سوال می‌برد، به نظر می‌رسد که اختلاف به درون نیروهای پلیس در سراسر این کشور آمریکای لاتین هم گسترش یافته است. طرفین درگیر همچنان شکاف سیاسی خودشان را حفظ کرده‌اند."/>
  </head>
  <body>
    <article>
      <h1>اعتراضات به نتیجه انتخابات در بولیوی ادامه دارد /پلیس به معترضان پیوست/مورالس: استعفا نمی‌دهم</h1>
      <address>
        <time datetime="2019-11-09T09:03:00+00:00">09 Nov 2019, 09:03</time>
      </address>
      <p>
        <i>پس از ۱۷ روز اعتراضات شدید در بولیوی که مشروعیت انتخاب دوباره اوو مورالس در پست ریاست جمهوری را زیر سوال می‌برد، به نظر می‌رسد که اختلاف به درون نیروهای پلیس در سراسر این کشور آمریکای لاتین هم گسترش یافته است. طرفین درگیر همچنان شکاف سیاسی خودشان را حفظ کرده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> خاویر زابالتا، وزیر دفاع بولیوی جمعه گفت "شورش پلیس در چند منطقه" اتفاق افتاده است اما او ایده مداخله نظامی "در این زمان" را رد کرد.</p>
      <p>به گزارش خبرگزاری آسوشیتدپرس، نتایج بحث‌برانگیز انتخابات ریاست جمهوری ۲۰ اکتبر، موجی از اعتراضات در سراسر بولیوی را به راه انداخته است؛ اعتراضاتی که منجر به کشته شدن سه تن و مجروح شدن بیش از ۳۰۰ تن شده است.</p>
      <p>اوایل روز جمعه، لوئیس فرناندو کاماچو، رهبر اپوزیسیون بولیوی قول داد تا زمانی که اوو مورالس شخصاً نامه استعفایی که برای او تهیه شده است، نپذیرد حاضر به ترک لاپاز، پایتخت این کشور نخواهد شد. با این حال مورالس در یک رویداد عمومی جداگانه تکرار کرد که استعفا نمی‌دهد.</p>
      <p>شامگاه جمعه، گروه کوچکی از افسران پلیس در شهر کوچابامبا، واقع در مرکز بولیوی دست به شورش زدند. آن‌ها ظاهرا خواستار استعفای فرمانده خود هستند که متهم به جانبداری از هواداران مورالس در جریان درگیری‌های این هفته است که یک کشته و بیش از ۱۰۰ زخمی بر جای گذاشت.</p>
      <p>شبکه‌های تلویزیونی تصاویری از ۱۸ افسر پلیس را که در پشت بام واحد تاکتیکی عملیات ویژه در کوچابامبا ایستاده‌اند ، پخش کردند. آن‌ها با پرچم‌هایی در دست، سرود ملی می‌خواندند و جمعیت زیادی از مردم در خیابان آن‌ها را تشویق می‌کردند.</p>
      <p>صدها تن از ساکنان سایر شهرها هم مقابل ایستگاه‌های پلیس محلی دست به اعتراض زدند و از افسران خواستند "از همین نمونه" پیروی کنند. پلیس در شهر سانتا کروز، پایگاه مخالفان بولیوی هم علامتی را در ایستگاه خود قرار داد که می‌گوید آن‌ها شورش می‌کنند. مأموران پلیس در سایر شهرهای بولیوی هم خیابان‌ها را ترک کرده و به ایستگاه‌های خود بازگشتند؛ بدون اینکه دلیل آن را توضیح دهند.</p>
      <p>مورالس برای تحلیل اوضاع، با وزیران و فرماندهی عالی ارتش خود جلسه اضطراری تشکیل داد. وزیر دفاع بولیوی در ادامه این نشست گفت: "هیچ نظمی وجود ندارد. در حال حاضر هیچ عملیات نظامی‌ای صورت نخواهد گرفت. این گزینه مطرود است."</p>
      <p>پیش از این ژنرال یوری کالدرون، رئیس پلیس ملی بولیوی شورش پلیس را تکذیب کرده و واقعه کوچابامبا را اتفاقی "نادر" دانسته بود. او گفت: "در بقیه کشور وضعیت عادی است و امیدواریم خدمات از سر گرفته شود." دولت بعداً آنچه را که "کودتای نافرجام" نامیده بود، محکوم کرده و مخالفان را به توطئه برای براندازی مورالس متهم کرد.</p>
      <p>مورالس حتی پیش از اینکه نتایج رسمی اعلام شود و نشان دهد که او از آرای کافی برخوردار است و نیازی به برگزاری دور دوم انتخابات با رقیبش کارلوس مسا، رئیس‌جمهوری پیشین بولیوی ندارد، خود را برنده قاطع انتخابات دانسته بود. اما یک وقفه ۲۴ ساعته در شمارش آراء و انتشار نتایج رأی‌گیری، به ادعاهای مخالفان مبنی بر تقلب دامن زد.</p>
      <p>سازمان کشورهای آمریکایی بررسی شمارش آرای انتخابات را بر عهده دارد و انتظار می‌رود یافته‌های آن‌ها دوشنبه یا سه‌شنبه اعلام شود. مخالفان می‌گویند که این نتایج را نخواهند پذیرفت زیرا در مورد چگونگی وقوع این روند مورد مشورت قرار نگرفته‌اند.</p>
    </article>
  </body>
</html>