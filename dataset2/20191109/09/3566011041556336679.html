<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545725.html/%D8%AA%D8%A8%D9%84%DB%8C%D8%BA%D8%A7%D8%AA-%D8%B9%D8%AC%DB%8C%D8%A8-%DB%8C%DA%A9-%D9%86%D8%A7%D9%85%D8%B2%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AF%D8%B1-%D8%A8%D8%B1%D9%88%D8%AC%D8%B1%D8%AF--%D9%88%D8%B9%D8%AF%D9%87-%D8%A7%D8%AE%D8%B0--%DA%AF%D9%88%D8%A7%D9%87%DB%8C-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%AF--%D8%A8%D8%B1%D8%A7%DB%8C-%D8%A2%D8%B3%D8%A7%D9%86%D8%B3%D9%88%D8%B1%D9%87%D8%A7%DB%8C-%D9%85%D8%B3%DA%A9%D9%86-%D9%85%D9%87%D8%B1-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:14:00+00:00"/>
    <meta property="og:title" content="تبلیغات عجیب یک نامزد انتخاباتی در بروجرد/ وعده اخذ «گواهی استاندارد» برای آسانسورهای مسکن مهر!"/>
    <meta property="og:description" content="برخی از کاندیداهای این دوره مجلس تبلیغات خود را آغاز کرده و از وعده‌هایی سخن می‌گویند که شنیدن آن‌ها تعجب برانگیز است."/>
  </head>
  <body>
    <article>
      <h1>تبلیغات عجیب یک نامزد انتخاباتی در بروجرد/ وعده اخذ «گواهی استاندارد» برای آسانسورهای مسکن مهر!</h1>
      <h2>آغاز زودهنگام یارکشی نامزدهای احتمالی انتخابات؛</h2>
      <address>
        <time datetime="2019-11-09T09:14:00+00:00">09 Nov 2019, 09:14</time>
      </address>
      <p>برخی از کاندیداهای این دوره مجلس تبلیغات خود را آغاز کرده و از وعده‌هایی سخن می‌گویند که شنیدن آن‌ها تعجب برانگیز است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1333">سفیرافلاک،</a> بیش از سه ماه تا برگزاری انتخابات مجلس شورای اسلامی باقی‌مانده اما از مدت‌ها قبل تبلیغات زودهنگام نامزدهای انتخاباتی در شهر دیده می‌شود، گرچه حضور در محافل و مجالس و یا شام و نهار دادن از شیوه‌های قدیمی تبلیغات کاندیداها به شمار می‌رود اما برخی از نامزدها برای نشستن بر صندلی بهارستان دست به تبلیغات زودهنگام و عجیب‌وغریب می‌زنند.</p>
      <p>برخی از کاندیداهای این دوره، روستا به روستا و خانه به خانه را سر می‌زنند و از وعده‌هایی سخن می‌گویند که شنیدن آن‌ها جز تعجب چیزی به دنبال ندارد.</p>
      <p>
        <b>آغاز زودهنگام تبلیغات انتخابات</b>
      </p>
      <p>حتماً شنیده‌اید که می‌گویند سنگ بزرگ علامت نزدن است؛‌ این ضرب‌المثل برای برخی از نامزدهای انتخاباتی است که از وعده‌های محال سخن می‌گویند؛ هدفشان تنها فریب مردم است تا بتوانند در این انتخابات پیروز شوند و بعد از روی کار آمدن همه‌چیز را به فراموشی بسپارند.<br/><br/>شهرستان بروجرد دو کرسی در مجلس شورای اسلامی دارد و حالا مدت‌هاست برخی از نامزدها بر سر این کرسی‌ها جدال می‌کنند تا جایی که برخی از این کاندیداها تبلیغات خود را از تابستان آغاز کرده و هر چه به انتخابات نزدیک می‌شویم شور تبلیغات در آن‌ها بیشتر می‌شود.<br/><br/>در میان همه وعده‌هایی که شنیده می‌شود برخی از وعده‌ها جالب است به‌طوری‌که یکی از کاندیدهای این دوره مجلس برای یارکشی در این انتخابات وعده‌های خود را رفع مشکلات مسکن مهر اعلام کرده بود!</p>
      <p>
        <b>وعده‌های عجیب!</b>
      </p>
      <p>مشکل آسانسور در مسکن مهر بروجرد موضوعی است که سال‌هاست هنوز حل‌نشده. به‌طوری‌که از ۲۵۵ دستگاه آسانسوری که در مسکن مهر بروجرد وجود دارد تنها ۴۲ دستگاه تأییدیه استاندارد دارد و مابقی بدون استاندارد کار می‌کنند.<br/><br/>حالا این کاندیدا در بروجرد وعده داده بود که برای همه آسانسورهای فاقد تأییدیه، تاییده بگیرد و این مشکل در منطقه مسکن مهر بروجرد برطرف شود البته برای انجام این کار به همه ساکنین مسکن مهر اعلام‌شده بود که اقدام به نصب اپلیکیشن تبلیغاتی کنند.<br/><br/>این کاندیدا این بار تلاش دارد تا از طریق اخذ تأییدیه آسانسور اقدام به یارکشی کند و برای همین کار یک موسسه‌ای که برای انجام کارهای فرهنگی راه‌اندازی شده بود، این کاندیدا را همراهی کرده است.<br/><br/>عنایت شرفی رئیس اداره استاندارد بروجرد در گفت‌وگو با خبرنگار سفیرافلاک اظهار داشت: در مسکن مهر بروجرد از ۲۵۵ دستگاه آسانسوری که نصب‌شده تنها ۴۲ دستگاه تاییدیه استاندارد دریافت کرده‌اند و ۲۱۳ آسانسور بدون استاندارد است.<br/><br/>وی افزود: اخذ تأییدیه استاندارد برای همه آسانسورها اجباری است و بعد از صدور این تأییدیه، آسانسورها به‌صورت دوره‌ای توسط کارشناسان بررسی می‌شود تا اگر نقصی وجود دارد برطرف شود و برای ساکنینی که از آسانسور استفاده می‌کنند حادثه‌ای رخ ندهد.</p>
      <p><b>برخورد با تبلیغات زودهنگام</b><br/><br/>حسن بلوریان معاون سیاسی فرمانداری بروجرد در گفت‌وگو با سفیر افلاک اظهار داشت: تبلیغات زودهنگام کاندیداهای مجلس چه در فضای مجازی و چه در فضای حقیقی رصد می‌شود و تبلیغات باید در زمان مشخص‌شده صورت گیرد.</p>
      <p>وی افزود: یکی از کاندیداهای بروجرد با کمک یک موسسه که برای فعالیت‌های فرهنگی راه‌اندازی شده بود، برای اخذ تأییدیه آسانسور در مسکن مهر اقداماتی انجام داده بود که سریعاً موسسه را تعطیل کردیم و جلوی این اقدام گرفته شد.</p>
      <p>بلوریان تصریح کرد: تاکنون ۲۰ نفر برای انتخابات این دوره از مجلس اعلام آمادگی کرده‌اند ولی پیش‌بینی می‌شود تعداد نامزدهای انتخاباتی در این دوره در شهرستان بروجرد به بیش از ۴۰ نفر برسد.</p>
      <p><b>ممنوعیت استفاده از امکانات دولتی برای تبلیغات انتخاباتی</b><br/><br/>معاون سیاسی فرمانداری بروجرد گفت: ثبت‌نام کاندیداها از آذرماه آغاز می‌شود و انتخابات در دوم اسفندماه برگزار خواهد که از شهرستان بروجرد دو نفر انتخاب و راهی مجلس می‌شوند.</p>
      <p>وی بیان کرد: به همه مدیران اعلام‌شده که به‌هیچ‌عنوان حق ندارند از امکانات دولتی برای تبلیغات و همراهی کردن کاندیداها استفاده کنند و خودشان نیز حق ورود به این تبلیغات را ندارند.</p>
      <p>مردم انتظار دارند تا افرادی که قرار است برای قانون‌گذاری وارد مجلس می‌شوند ابتدا خودشان قانونمند باشند و خلاف قانون عمل نکنند؛ صداقت، اخلاق‌مداری، دوری از تخریب دیگران، قانونمند بودن باید در یک نامزد انتخاباتی دیده شود تا مردم با بررسی و شناسایی این فرد بتوانند رأی دهند و نماینده خود را به مجلس بفرستند.</p>
      <p>انتهای پیام/</p>
    </article>
  </body>
</html>