<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/09/borus-jovokep-kiszamithatatlanul-es-hirtelen-fog-osszeomlani-a-rendszer"/>
    <meta property="og:site_name" content="infostart"/>
    <meta property="article:published_time" content="2019-11-09T09:45:00+00:00"/>
    <meta property="og:title" content="Borús jövőkép: kiszámíthatatlanul és hirtelen fog összeomlani a rendszer"/>
    <meta property="og:description" content="Akár 90 százalékkal is zsugorodhat 30 év alatt Magyarországon a biodiverzitás, vagyis a fajok sokszínűsége – állapította meg a Környezeti jövőkutatás: Magyarország 2050 címmel november közepén megjelenő ökológiai tanulmánykötet."/>
  </head>
  <body>
    <article>
      <h1>Borús jövőkép: kiszámíthatatlanul és hirtelen fog összeomlani a rendszer</h1>
      <address><time datetime="2019-11-09T09:45:00+00:00">09 Nov 2019, 09:45</time> by <a rel="author">InfoRádió</a></address>
      <h3>Akár 90 százalékkal is zsugorodhat 30 év alatt Magyarországon a biodiverzitás, vagyis a fajok sokszínűsége – állapította meg a Környezeti jövőkutatás: Magyarország 2050 címmel november közepén megjelenő ökológiai tanulmánykötet.</h3>
      <p>A jövőkutatás elsősorban a társadalomtudományokban ismert diszciplína, de a természettudományok esetén is érdemes előre gondolkodni, a jelenlegi változásokat továbbgondolva lehetséges forgatókönyveket kidolgozni. A Magyar Tudományos Akadémia Lendület Ökoszisztéma-szolgáltatás Kutatócsoportjának irányításával a Corvinus és a Semmelweis egyetemek kutatóival összefogásban készült a tanulmány, amely azt mutatja meg, hogy milyen lesz az élővilág összetettsége 2050-re Magyarországon.</p>
      <p>Báldi András, a Lendület csoport tagja az InfoRádiónak elmondta, a nyugat-európai tendenciák,</p>
      <blockquote>a faji sokféleség zsugorodása mutatkozik meg Magyarországon</blockquote>
      <p>is. Elsősorban az ember térhódítása, az intenzív mezőgazdaság miatt. "Ha 10 évvel ezelőtt kimentünk egy magyar gyepre, egy legelőre, a magyar pusztába, akkor az ég te volt pöttyözve mezei pacsirtákkal, amelyek ott énekeltek – fogalmazott a tihanyi Ökológiai Kutatóintézet tudományos főmunkatársa. – Láttuk Nyugat-Európában, hogy a 60-70-es évek során elindult erős intenfizikáció a mezőgazdaságban oda vezetett, hogy egyes madárfajok állománya akár 90 százalékkal lecsökkent, hírmondója maradt egyes fajoknak. Úgy látjuk, hogy ez a folyamat Magyarországon is elindult. A mindennapi madaraink monitoringja, a trendjei azt mutatják, hogy egyes fajoknak a csökkenése akár ilyen drasztikus is lehet."</p>
      <p>A szakember arra is fölhívta a figyelmet, hogy</p>
      <blockquote>nemcsak az ember, hanem az invazív fajok fokozódó terjedése is rombolja a biodiverzitást</blockquote>
      <p>Magyarországon. "Ha van egy beállt, úgynevezett klimax társulás, az elég ellenálló különböző jövevényekkel, változásokkal szemben, nagyon stabil, több lábon áll, számos faj tölti be ugyanazt, vagy hasonló funkciót – magyarázta a Lendület csoport tagja. – De, ha emberi behatásra átalakítunk egy tájat, felszántjuk, építkezünk rajta, akkor azonnal megjelennek a roppant életképes terjedő fajok, amelyek az ilyen újonnan kialakuló, vagy megzavart élőhelyeken fordulnak elő. Ezt a folyamatot segíti például a klímaváltozás, vagy a kereskedelem, amik mind-mind összeadódnak."</p>
      <p>Globális tendencia érvényesül Magyarországon is biológiai sokszínűség csökkenésével. A globális ökoszisztéma-szolgáltatási rendszer kiszámíthatatlanul és hirtelen fog összeomlani, hívta föl a figyelmet az ökológus.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Milyen lesz Magyarország 2050-ben? – Báldi András, Lendület csoport</p>
      <figure>
        <audio src="https://infostart.hu/audio/00004/00004e56b.mp3"/>
      </figure>
      <p> </p>
    </article>
  </body>
</html>