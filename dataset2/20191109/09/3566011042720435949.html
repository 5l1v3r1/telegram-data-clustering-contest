<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545736.html/%D8%A8%D8%B4%D9%86%D9%88-%D8%A7%D8%B2--%D9%86%DB%8C--%DA%86%D9%88%D9%86-%D8%AC%D9%86%D8%A7%DB%8C%D8%AA-%D9%85%DB%8C-%DA%A9%D9%86%D8%AF--%D9%85%D8%A7%D8%AC%D8%B1%D8%A7%DB%8C-%DA%AF%D9%88%D8%B4%D8%AA%D9%87%D8%A7%DB%8C-%D8%A2%D9%84%D9%88%D8%AF%D9%87-%D8%AF%D8%B1-%D8%B1%D9%88%D8%B3%D8%AA%D8%A7%DB%8C-%D9%86%DB%8C-%D9%85%D8%B1%DB%8C%D9%88%D8%A7%D9%86-%D9%88-%D8%AD%D9%85%D9%84%D9%87-%D9%82%D8%B5%D8%A7%D8%A8%D9%87%D8%A7-%D8%A8%D9%87-%D9%85%D8%A7%D9%85%D9%88%D8%B1%D8%A7%D9%86-%D8%A8%D9%87%D8%AF%D8%A7%D8%B4%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:35:00+00:00"/>
    <meta property="og:title" content="بشنو از &quot;نی&quot; چون جنایت می کند/ ماجرای گوشتهای آلوده در روستای نی مریوان و حمله قصابها به ماموران بهداشت"/>
    <meta property="og:description" content="اداره کل دامپزشکی استان کردستان در پی عرضه گوشت غیر بهداشتی و غیرمجاز در قصابی های روستای نی مریوان، اطلاعیه ای مبنی بر لزوم خودداری مردم از خرید گوشت در این روستا صادر کرد."/>
  </head>
  <body>
    <article>
      <h1>بشنو از "نی" چون جنایت می کند/ ماجرای گوشتهای آلوده در روستای نی مریوان و حمله قصابها به ماموران بهداشت</h1>
      <h2>ماجرای عرضه گوشتهای غیر بهداشتی؛</h2>
      <address>
        <time datetime="2019-11-09T09:35:00+00:00">09 Nov 2019, 09:35</time>
      </address>
      <p>اداره کل دامپزشکی استان کردستان در پی عرضه گوشت غیر بهداشتی و غیرمجاز در قصابی های روستای نی مریوان، اطلاعیه ای مبنی بر لزوم خودداری مردم از خرید گوشت در این روستا صادر کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://kurdtoday.ir/">کُردتودی،</a>  کانال اطلاع رسانی اداره کل دامپزشکی استان کردستان نوشت: این تصویر را دیروز در روستای نی مریوان گرفتیم؛ این تصویر بیانگر یک فاجعه بهداشتی در این منطقه است. سالهاست که عده ای در این منطقه به خاطر منافع، اینگونه سلامت مردم را هدف گرفته اند.</p>
      <p>اداره کل دامپزشکی استان کردستان در سال های اخیر پرونده های قضایی متعددی را در این خصوص تشکیل داده است.</p>
      <p>دهها اکیپ از اداره کل دامپزشکی کردستان پس از انجام مراحل اداری و هماهنگی با مدیران اداری و قضایی مریوان و نیز اخذ دستور مقام محترم قضایی با همکاری یگان های انتظامی و امدادی به این منطقه رفتند تا نسبت به اجرای حکم قضایی اقدام کنند، اما با تهدید و فحاشی و تعرض متصدیان این مراکز روبه رو شدند و با دستور فرمانده میدان، مجبور به ترک محل شدند و متاسفانه متصدیان این مراکز با حمله به پرسنل دامپزشکی، گوشت های فاسد ضبط شده را ربودند و راننده خودروی دامپزشکی را مورد ضرب و شتم قرار دادند.</p>
      <p>امسال در کشور ده ها نفر از هموطنان به بیماری تب خونریزی دهنده کریمه - کنگو مبتلا و جانشان را از دست دادند. کشتار غیر مجاز احتمال ابتلا همشهریان عزیز به این بیماری و ده ها بیماری دیگر را افزایش می دهد.</p>
      <p>
        <b>هشدار دامپزشکی کردستان؛ مردم از خرید گوشت در قصابی های روستای نی مریوان خودداری کنند</b>
      </p>
      <p>اداره کل دامپزشکی استان کردستان در پی عرضه گوشت غیر بهداشتی و غیرمجاز در قصابی های روستای نی مریوان، اطلاعیه ای مبنی بر لزوم خودداری مردم از خرید گوشت در این روستا صادر کرد.</p>
      <p>مدیر کل دامپزشکی کردستان گفت: متاسفانه در سال های گذشته تعدادی افراد سودجو در روستای نی اقدام به کشتار دام در خارج از کشتارگاه کرده و با تبلیغات گسترده گوشت را توزیع می کنند.</p>
      <p>مجتبی ورمقانی عنوان کرد: اداره کل دامپزشکی کردستان علاوه بر ارشاد، راهنمایی، هشدار و تذکر به متصدیان این مرکز به جرم تهدید علیه بهداشت عمومی از نامبردگان در دستگاه قضا شکایت کرده است.</p>
      <p>او افزود: در آخرین مورد اکیپ های این اداره کل در 14 آبان ماه با تنظیم شکایت و کسب دستور از دادستانی مریوان و هماهنگی با نیرو انتظامی به منظور پلمپ واحد نامبرده اقدام کرده که با ممانعت و ضرب و شتم آنان مواجه شدند.</p>
      <p>ورمقانی با درخواست از مردم مریوان و سایر شهرستان ها گفت: برای حفظ سلامت خود و خانوادشان از خرید گوشت دام های کشتار در خارج از کشتارگاه ها خصوصاً گوشت های روستای نی در شهرستان مریوان اکیداً خودداری و در زمان خرید گوشت به مهر دامپزشکی دقت کنند.</p>
      <p>انتهای پیام/</p>
      <p> </p>
    </article>
  </body>
</html>