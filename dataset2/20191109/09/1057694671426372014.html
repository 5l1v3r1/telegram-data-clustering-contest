<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/oikonomia/article/2027812/pii-ofelounte-apo-tis-elafrinsis-tou-neou-forologikou.html"/>
    <meta property="og:site_name" content="News.gr"/>
    <meta property="article:published_time" content="2019-11-09T09:57:39+00:00"/>
    <meta property="og:title" content="Ποιοι οφελούνται από τις ελαφρύνσεις του νέου φορολογικού"/>
    <meta property="og:description" content="Πώς διαμορφώνεται η νέα φορολογική κλίμακα και το αφορολόγητο"/>
  </head>
  <body>
    <article>
      <h1>Ποιοι οφελούνται από τις ελαφρύνσεις του νέου φορολογικού</h1>
      <address>
        <time datetime="2019-11-09T09:57:39+00:00">09 Nov 2019, 09:57</time>
      </address>
      <h3>Πώς διαμορφώνεται η νέα φορολογική κλίμακα και το αφορολόγητο</h3>
      <p>Το νέο <a href="https://www.news.gr/tag/forologiko-nomoschedio"><b>φορολογικό νομοσχέδιο</b></a> της κυβέρνησης, δόθηκε από την Παρασκευή σε δημόσια διαβούλευση και μέσα στο επόμενο δεκαήμερο αναμένεται να κατατεθεί στη Βουλή.</p>
      <p>Σύμφωνα με ρεπορτάζ που δημοσιεύει η εφημερίδα «Καθημερινή», για τους έχοντες χαμηλά εισοδήματα, τις οικογένειες με παιδιά και τους <a href="https://www.news.gr/tag/eleftheri-epangelmaties"><b>ελεύθερους επαγγελματίες</b></a> οι ελαφρύνσεις είναι μεγαλύτερες, ενώ αντίθετα περιορισμένες είναι για τη μεσαία τάξη, κυρίως για όσους δηλώνουν εισοδήματα από 20.000 ευρώ έως 50.000 ευρώ. Το νέο φορολογικό νομοσχέδιο, προβλέπει εισαγωγικό συντελεστή 9% για εισοδήματα έως 10.000 ευρώ και 22% για τις επόμενες 10.000 ευρώ.</p>
      <p>Από εκεί και πάνω οι υφιστάμενοι φορολογικοί συντελεστές μειώνονται κατά μία ποσοστιαία μονάδα. Η νέα φορολογική κλίμακα προβλέπει:</p>
      <ul>
        <li><a href="https://www.news.gr/tag/isodimata"><b>Εισοδήματα</b></a> έως 10.000 θα φορολογούνται με συντελεστή 9%.</li>
        <li>Εισοδήματα από 10.000 έως 20.000 ευρώ θα φορολογηθούν με συντελεστή 22%.</li>
        <li>Εισοδήματα από 20.000 έως 30.000 ευρώ θα φορολογηθούν με συντελεστή 28% από 29%.</li>
        <li>Εισοδήματα από 30.000 έως 40.000 ευρώ θα φορολογηθούν με συντελεστή 36% από 37%.</li>
        <li>Ο ανώτατος φορολογικός συντελεστής περιορίζεται από το 45% σήμερα στο 44%.</li>
      </ul>
      <p>Αφορολόγητο και εκπτώσεις</p>
      <p>Το νέο σύστημα του <a href="https://www.news.gr/tag/aforologhto"><b>αφορολογήτου</b></a> που θα εφαρμοστεί από 1.1.2020 προβλέπει:</p>
      <ul>
        <li>Αφορολόγητο όριο για τον άγαμο 8.636 ευρώ.</li>
        <li>9.000 ευρώ για έγγαμους με 1 παιδί (από 8.863 ευρώ σήμερα).</li>
        <li>10.000 ευρώ για έγγαμους με 2 παιδιά (από 9.090 ευρώ σήμερα).</li>
        <li>11.000 ευρώ για έγγαμους με 3 παιδιά (από 9.545 ευρώ σήμερα).</li>
        <li>12.000 ευρώ για έγγαμους με 4 παιδιά  (από 9.545 ευρώ σήμερα).</li>
      </ul>
      <h4>Τι προβλέπεται για τους ελεύθερους επαγγελματίες</h4>
      <p>Οι ελεύθεροι επαγγελματίες είναι, σύμφωνα με το ρεπορτάζ, στους μεγάλους κερδισμένους του νέου φορολογικού νομοσχεδίου. Οι αυτοαπασχολούμενοι θα διαπιστώσουν στην εκκαθάριση των εισοδημάτων του 2020 (δηλαδή στις δηλώσεις που θα υποβληθούν το 2021) μείωση των φορολογικών επιβαρύνσεων που φθάνουν και σε ορισμένες περιπτώσεις ξεπερνούν τα 1.300 ευρώ. Αυτό θα συμβεί εξαιτίας της σημαντικής μείωσης του πρώτου φορολογικού συντελεστή από 22% σε 9%. Συγκεκριμένα, όσοι δηλώνουν εισοδήματα έως 10.000 θα δουν τον φόρο να μειώνεται κατά 60% περίπου ή διαφορετικά κατά 1.300 ευρώ. Επί της ουσίας, ελεύθερος επαγγελματίας με φορολογητέο εισόδημα 10.000 ευρώ πληρώνει σήμερα στην εφορία 2.200 ευρώ. Με τη μείωση του συντελεστή στο 9% ο φόρος περιορίζεται στα 900 ευρώ. Υπενθυμίζεται ότι οι αυτοαπασχολούμενοι που δεν έχουν εξαρτημένη σχέση εργασίας ή έως τρεις εργοδότες φορολογούνται από το πρώτο ευρώ του ετήσιου καθαρού εισοδήματος που εμφανίζουν στην εφορία, καθώς γι’ αυτούς δεν ισχύει αφορολόγητο όριο εισοδήματος.</p>
      <p>Περισσότερες λεπτομέρεις μπορείτε να διαβάσετε στην «Καθημερινή» του Σαββάτου.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/oikonomia/article/2025896/telos-ta-metrita-sta-300-evro-to-orio-gia-tis-sinallages-apo-to-2020.html"/>
        <a href="https://www.news.gr/oikonomia/article/2025700/neo-forologiko-nomoschedio-ti-allazi-gia-aforologito-ofiles-ke-ilektronikes-apodixis.html"/>
        <a href="https://www.news.gr/oikonomia/article/2025577/ola-osa-provleponte-sto-neo-forologiko-nomoschedio-tis-kivernisis.html"/>
      </related>
    </article>
  </body>
</html>