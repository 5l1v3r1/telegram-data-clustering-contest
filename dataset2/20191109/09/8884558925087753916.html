<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/v-ljubljani-bo-drevi-nastopila-anna-oxa"/>
    <meta property="og:site_name" content="Primorske novice"/>
    <meta property="article:published_time" content="2019-11-09T09:48:58+00:00"/>
    <meta property="og:title" content="V Ljubljani bo drevi nastopila Anna Oxa"/>
    <meta property="og:description" content="V Gallusovi dvorani Cankarjevega doma bo drevi prvič nastopila ena najbolj znanih italijanskih pevk Anna Oxa, ki je v svoji več kot štiridesetletni karieri nanizala več kot 20 albumov, zadnjega, Proxima, leta 2010, in kar dvakrat zmagala na sanremskem festivalu italijanske kancone, kjer je sicer nastopila kar 14-krat."/>
  </head>
  <body>
    <article>
      <h1>V Ljubljani bo drevi nastopila Anna Oxa</h1>
      <address><time datetime="2019-11-09T09:48:58+00:00">09 Nov 2019, 09:48</time> by <a rel="author">STA</a></address>
      <p>
        <b>V Gallusovi dvorani Cankarjevega doma bo drevi prvič nastopila ena najbolj znanih italijanskih pevk Anna Oxa, ki je v svoji več kot štiridesetletni karieri nanizala več kot 20 albumov, zadnjega, Proxima, leta 2010, in kar dvakrat zmagala na sanremskem festivalu italijanske kancone, kjer je sicer nastopila kar 14-krat.</b>
      </p>
      <figure>
        <img src="https://static.primorske.si/foto/highres/gnweb/719014_257-anna.jpg"/>
        <figcaption>Anna Oxa Foto: Avditorij Portorož</figcaption>
      </figure>
      <p><b>LJUBLJANA</b> &gt; V Ljubljano prihaja v sklopu turneje Voce sorgente, ki jo organizatorji napovedujejo kot neponovljiv spektakel vode in glasu in edinstveno doživetje. To bo njen prvi večji koncert v Sloveniji, kjer je doslej sicer nastopila že večkrat, a le v novogoriški Perli, nazadnje januarja letos.</p>
      <p>Umetniška direktorica tokratne turneje je sama <b>Anna Oxa</b>, za katero glasbeni producent in glasbeni urednik na RTV Slovenija <b>Andrea Flego</b> pravi, da je "ena izmed 'velikih dam' italijanske glasbe".</p>
      <blockquote>Pevka je bila rojena leta 1961 v Bariju na jugu Italije kot Iliriana Hoxha očetu Albancu in materi Italijanki. Njeno kariero so podobno kot hrvaško pop divo Josipo Lisac zaznamovale tudi številne stilistične transformacije od začetnega androginega punk imidža do bolj ženstvenega seksapila. A kot je dejala v nekem intervjuju, so bile te vedno povezane z njenim raziskovanjem glasbe in zvoka kot medijev izražanja in komunikacije.</blockquote>
      <p>"Ne gre le za pompozen medijski naziv, temveč za dejstvo, ki ga je skozi leta znova in znova podkrepila z značilnim, zares vrhunskim glasom ter s pozorno izbranimi sodelovanji z največjimi avtorji in kantavtorji italijanske scene, kot so denimo <b>Ivano Fossati</b>, <b>Roberto Vecchioni</b>, <b>Enrico Ruggeri</b>, <b>Rino Gaetano</b>, <b>Fabio Concato</b>, <b>Pasquale Pannella</b> in <b>Mario Lavezzi</b>," je povedal za STA.</p>
      <p>Debitirala je leta 1978 na sanremskem festivalu s pesmijo Un' emozione da poco, ki ji je še kot sedemnajstletnici prinesla drugo mesto in ji odprla vrata v svet glasbe. Uspehu je istega leta sledil prvi studijski album Oxanna, ki se je kot še veliko drugih uvrstil visoko na italijanskih lestvicah priljubljenosti.</p>
      <p>Kot pravi Flego, od njenega skorajda "outsiderskega" začetka v punk maniri na sanremskem festivalu, katerega namen je bil v duhu časa v dokaj konservativnem vizualnem okolju festivala opozoriti nase, do njenega današnjega statusa, njena kariera sloni na veliki, kar strastni priljubljenosti pri občinstvu in na "velikih številkah".</p>
      <p>V Sanremu je zmagala leta 1989 v duetu s <b>Faustom Lealijem</b> s pesmijo Ti lascero in še leta 1999 s Senza pieta, leta 1994 je festival tudi vodila. Izdala je 18 albumov, dve plošči v živo, štiri kompilacije uspešnic, vodila ali sovodila več TV oddaj, igrala v dveh filmih, dobila nagrade za TV osebnost in tudi za žensko avtorsko delo, trinajstkrat nastopila na festivalu Festivalbar, enkrat celo na Eurosongu.</p>
      <figure>
        <iframe src="https://www.youtube.com/embed/J_ZqPn3W0X4" width="560" height="315" data-service="Youtube" scrolling="no"/>
      </figure>
      <p>"Če drži, da številke govorijo, v njenem primeru zagotovo pojejo - in to prekleto dobro," pravi Flego. Poleg pesmi Un' emozione da poco in Ti lascero med njene največje hite sodijo še E tutto un attimo, Donna con te in Quando nasce un amore, več kot deset njenih albumov pa se je povzpelo med prvih deset, vključno z debitantskim ter Tutti i brividi del modno (1989), Proxima (2010) in Senza pieta (1999).</p>
    </article>
  </body>
</html>