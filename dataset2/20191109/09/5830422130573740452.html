<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140500/%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%A8%D8%A7%D9%86%DA%A9-%D8%A8%D9%88%D8%B1%D8%B3-%D8%A8%D8%B1%D8%A7%DB%8C-%D8%AE%D8%B1%D9%88%D8%AC-%D8%A7%D8%B2-%D8%B2%DB%8C%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-09T09:58:00+00:00"/>
    <meta property="og:title" content="برنامه‌های بزرگترین بانک بورس برای خروج از زیان تا پایان سال اعلام شد"/>
    <meta property="og:description" content="رئیس هیات مدیره بانک تجارت درخصوص برنامه‌های بزرگترین بانک بورسی در نیمه دوم سال جاری برای خروج از زیان توضیحاتی داد."/>
  </head>
  <body>
    <article>
      <h1>برنامه‌های بزرگترین بانک بورس برای خروج از زیان تا پایان سال اعلام شد</h1>
      <h2>توسط رئیس هیات مدیره :</h2>
      <address>
        <time datetime="2019-11-09T09:58:00+00:00">09 Nov 2019, 09:58</time>
      </address>
      <p>
        <i>رئیس هیات مدیره بانک تجارت درخصوص برنامه‌های بزرگترین بانک بورسی در نیمه دوم سال جاری برای خروج از زیان توضیحاتی داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، امیر مسعود رزازان درخصوص برنامه‌های بانک تجارت در نیمه دوم سال جاری برای خروج از زیان اظهار داشت: این بانک در سال ۹۷ اقدام به افزایش سرمایه از محل تجدید ارزیابی دارایی‌ها به مبلغ بیش از ۲۰.۸ هزار میلیارد تومان کرد که از این میزان، براساس مجوز سازمان بورس مبلغ ۱۷.۸ هزار میلیارد تومان به‌عنوان سرمایه ثبتی و هزار میلیارد تومان به سرفصل مازاد تجدید ارزیابی دارایی‌ها منتقل شد که در نهایت "وتجارت" با سرمایه‌ای بالغ بر ۲۲.۳ هزار میلیارد تومان به‌عنوان بزرگ‌ترین شرکت بورسی شناخته و از شمولیت ماده ۱۴۱ قانون تجارت خارج شد.</p>
      <p>وی افزود: در راستای جلوگیری از بروز مجدد مشکلات قانونی، این بانک طبق آنچه که در گزارش تفسیری ۶ ماه ۹۸ اعلام کرده در نظر دارد زیان را تا پایان سال جاری به صفر نزدیک کند. برای تحقق این مهم، بانک ضمن تداوم اقدامات در بهبود سودآوری بخش‌های اصلی عملیات که همان مدیریت منابع و مصارف با هدف کاهش هزینه پول و افزایش بازده پرتفوی دارایی‌ها و افزایش درآمدهای کارمزدی بوده، برنامه‌های مبسوط دیگری را نیز در دستور کار دارد.</p>
      <p>این مقام مسئول ادامه داد: یکی از محورهای اصلی برنامه‌ها فروش سودآور سرمایه‌گذاری‌ها، املاک و دارایی‌های ثابت برای رعایت ماده ۱۶ و ۱۷ قانون رفع موانع تولید بوده و پیش‌بینی می‌شود با توجه به ظرفیت موجود در سرمایه‌گذاری‌ها و املاک بانک، تحقق فروش برخی از آنها تا پایان سال جاری می‌تواند بخشی از زیان سال جاری را پوشش دهد.</p>
      <p>رزازان گفت: محور دیگر برنامه‌های بانک، اخذ موافقت بانک مرکزی درخصوص واقعی کردن نرخ ارز مورد استفاده برای تسعیر دارایی‌ها و بدهی‌های ارزی تا پایان سال ۹۸ با توجه به وضعیت باز مثبت ارزی ( حدود ۸۸۰ میلیون یورو) است چراکه اعلام هرگونه نرخ بیشتر از نرخ فعلی تسعیر ارز، افزایش حقوق صاحبان سهام از محل شناسایی سود در سرفصل نتیجه مبادلات ارزی را در پی خواهد داشت. علاوه بر برنامه‌های فوق برای کاهش زیان، اخذ مجوزات لازم برای ثبت و انتقال سرفصل اندوخته مازاد تجدید ارزیابی دارایی‌ها که در سال گذشته امکان ثبت آن در سرمایه ثبتی بانک فراهم نشد در دست اقدام است.</p>
      <p>انتهای پیام</p>
    </article>
  </body>
</html>