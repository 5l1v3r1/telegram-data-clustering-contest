<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950492"/>
    <meta property="og:site_name" content="Andhrajyothy"/>
    <meta property="article:published_time" content="2019-11-09T09:00:28+00:00"/>
    <meta property="og:title" content="కొత్త పథకం తెచ్చిన ఏపీ ప్రభుత్వం.. మరో చాన్స్‌"/>
    <meta property="og:description" content="ADVT"/>
  </head>
  <body>
    <article>
      <h1>కొత్త పథకం తెచ్చిన ఏపీ ప్రభుత్వం.. మరో చాన్స్‌</h1>
      <address>
        <time datetime="2019-11-09T09:00:28+00:00">09 Nov 2019, 09:00</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>క్రమబద్ధీకరణకు.. మరో చాన్స్‌</b>
        </li>
        <li>
          <b>కొత్త పథకం తెచ్చిన ఏపీ రాష్ట్ర ప్రభుత్వం</b>
        </li>
        <li>
          <b>500 నుంచి 300 చదరపు గజాలకు కుదింపు</b>
        </li>
        <li>
          <b>గత అక్టోబరు 15వ తేదీలోపు ఆక్రమణలకే వర్తింపు</b>
        </li>
      </ul>
      <p><b>గుంటూరు : </b>ఆంధ్రప్రదేశ్‌ రాష్ట్రంలోని ప్రభుత్వ భూముల్లో నిరభ్యంతర ఆక్రమణల క్రమబద్ధీకరణకు కొత్త పథకాన్ని వైసీపీ ప్రభుత్వం మరోసారి తీసుకొచ్చింది. గత ప్రభుత్వం బీపీఎల్‌, ఏపీఎల్‌ కుటుంబాలకు 500 చదరపు గజాల వరకు నిరభ్యంతర ఆక్రమణలను క్రమబద్ధీకరించుకునే అవకాశం కల్పించగా దానిని ప్రస్తుత ప్రభుత్వం 300 చదరపు గజాలకు కుదించింది. ఈ సంవత్సరం అక్టోబరు 15వ తేదీలోపు ఆక్రమణలు జరిగిన వాటికే ఈ పథకం వర్తింపు చేయనున్నట్లు పేర్కొన్నది. ప్రభుత్వం నుంచి విధివిధానాలు రావడంతో జిల్లాలో ప్రజలకు అవగాహన కలిగించేందుకు రెవెన్యూ శాఖ సన్నాహాలు చేస్తోంది. ప్రభుత్వ భూముల్లో నిరభ్యంతర ఆక్రమణలకు ఎలాం టి పత్రాలు లేకపోతుండటం వల్ల ప్రభుత్వ పథకాల లబ్ధి పొందలేకపోతున్నారు.</p>
      <p> దీంతో 2009 నుంచే ఏ ప్రభుత్వం అధికారంలో ఉన్నా నిరభ్యంతర ఆక్రమణల క్రమబద్ధీకరణకు అవకాశం కల్పిస్తూ వస్తోంది. కాంగ్రెస్‌ ప్రభుత్వం తొలుత 100 చదరపు గజాల వరకు అవకాశం కల్పించింది. దానిని తెలుగుదేశం పార్టీ ప్రభుత్వం దశల వారీగా పెంచి చివరికి 500 చదరపు గజాల వరకు అవకాశం ఇచ్చింది. ప్రస్తుత ప్రభుత్వం 300 చదరపు గజాలకు కుదించింది. 100 చదరపు గజాల లోపు నిరభ్యంతర ఆక్రమణలను చదరపు గజానికి రూ.1 చెల్లించుకుని క్రమబద్ధీకరిస్తారు. 100 నుంచి 300 చదరపు గజాల వరకు స్థానికంగా ఉన్న మార్కెట్‌ విలువ ప్రకారం ధరని కలెక్టర్‌ నిర్ణయిస్తారు. ఏపీఎల్‌ కుటుంబాలకు 300 చదరపు గజాల వరకు కూడా మార్కెట్‌ విలువ ఆధారం చేసుకుని కలెక్టర్‌ క్రమబద్ధీకరణ చార్జీలను నిర్ణయిస్తారు. </p>
      <p>
        <b>అర్జీదారులకు తెల్లకార్డు తప్పనిసరి</b>
      </p>
      <p>అర్జీదారుల్లో బీపీఎల్‌ కుటుంబాలు తప్పక తెల్లకార్డు కలిగి ఉండాలి. తెల్లకార్డు లేని వారి ఆదాయ ధ్రువీకరణని తహసీల్దార్‌ సర్టిఫై చేయాలి. గతంలో ఇలాంటి పథకం ద్వారా లబ్ధి పొంది ఉంటే వారు అనర్హులౌతారు. ఐదేళ్ల పాటు ఎలాంటి విక్రయ హక్కులు ఉండవు. క్రమబద్ధీకరణకు నిర్ణయించే చార్జీలను నాలుగు దఫాలుగా ఆరు నెలల వ్యవధిలో చెల్లించే సౌలభ్యం కల్పిస్తారు. రిజిస్ట్రేషన్‌, స్టాంపు డ్యూటీలను దరఖాస్తుదారుడే భరించాలి. ఆరు నెలల వ్యవధిలో చెల్లింపులు పూర్తి చేయకపోతే ఆక్రమణని తొలగిస్తారు. 120 రోజుల వ్యవధిలో మీసేవ/గ్రామ సచివాలయం ద్వారా అప్లికేషన్‌ పెట్టుకోవాలి. దరఖాస్తులను తహసీల్దార్‌ తనిఖీ చేసి సిఫార్సు చేస్తారు.</p>
      <p> </p>
      <p>
        <b>ఈ భూములను పరిగణనలోకి తీసుకోరు...</b>
      </p>
      <p>మాస్టర్‌/ జోనల్‌ /రోడ్డు డెవల్‌పమెంట్‌ ప్లాన్‌లో ప్రభావితం అయ్యే భూములను క్రమబద్ధీకరణకు పరిగణనలోకి తీసుకోరు. అనుమతి పొందిన లేఅవుట్లలోని ఓపెన్‌ స్పేస్‌లలో నిర్మాణాలు, నదులకు సంబంధించి గరిష్ఠ వరద మట్టం పరిధిలో ఉండే భూములను కూడా పరిగణనలోకి తీసుకోరు. నీటి వనరులకు సంబంధించిన స్థలాల్లో ఆక్రమణలను కూడా క్రమబద్ధీకరించరు. ప్రజా ఉపయోగ అవసరాలకు రిజర్వు చేసిన భూములు, బాగా ఖరీదైన భూములు, పబ్లిక్‌ ఫుట్‌పాత్‌లు కూడా పరిగణనలోకి తీసుకోరు. అభ్యంతర ఆక్రమణల విషయంలో మునిసిపల్‌, రెవెన్యూ శాఖలు ప్రత్యా మ్నాయ భూములు కేటాయిస్తాయి.</p>
    </article>
  </body>
</html>