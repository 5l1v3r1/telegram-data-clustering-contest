<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/schumachers-kone-bryter-tausheten/71800530"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T09:21:56+00:00"/>
    <meta property="og:title" content="Schumachers kone bryter tausheten"/>
    <meta property="og:description" content="Hyller ektemannen i sjeldent intervju."/>
  </head>
  <body>
    <article>
      <h1>Schumachers kone bryter tausheten</h1>
      <h2>Hyller ektemannen i sjeldent intervju.</h2>
      <address><time datetime="2019-11-09T09:21:56+00:00">09 Nov 2019, 09:21</time> by <a rel="author">Marthe Ihle</a></address>
      <p>I romjula er det seks år siden Formel 1-legenden Michael Schumacher ble alvorlig skadd i en skiulykke i de franske alper.</p>
      <p>
        <b>Schumacher kjempet en stund for livet, men er i live og bor hjemme i familiens bolig i Sveits. Stort mer om hvordan det går med ham, vet vi ikke.</b>
      </p>
      <p>Nå bryter kona Corinna tausheten og gir sitt første intervju siden ulykken. Det gjør hun overfor tyske She Magazine, gjengitt i medier både i Frankrike, Tyskland og Storbritannia, blant annet i <a href="https://www.foxsports.com.au/motorsport/formula-one/corinna-schumacher-gives-first-interview-since-michael-schumachers-2013-skiing-accident/news-story/b9b0bba6560e4db57713968dbf7dc3e3">Fox Sports</a>.</p>
      <h3>Takker ektemannen</h3>
      <p>Corinna snakker i intervjuet om datteren Gina, som er en lovende rytter på toppnivå. Hun gir ektemannen æren for at datteren har fått drømmene oppfylt.</p>
      <p>
        <b>- Jeg kommer ikke til å glemme hvem som skal takkes. Det er ektemannen min, Michael, sier hun.</b>
      </p>
      <p>Gina Schumacher vant nemlig en gullmedalje med Tyskland i EM i westernridning nylig. Det ville ikke skjedd om ikke ektemannen hadde kjøpt en gård i ti års bryllupsgave, sier Corinna.</p>
      <p>Der står 40 hester oppstallet.</p>
      <p>- Da mannen min sa at hun en dag ville bli mye bedre enn meg, ble jeg ikke kjempeglad. «Hva mener du med det?» Jeg jobber med hester fra morgen til kveld, og prøver å lære meg alt.</p>
      <h3>Tøff kamp</h3>
      <p>Ifølge reportasjen skal Schumacher ha ment at kona var for snill.</p>
      <p>Nærmere nyttår kommer <a href="https://www.dagbladet.no/sport/na-forteller-de-hele-historien-om-schumacher/71069661">en dokumentar</a> om Formel 1-legenden. Den er en markering av tyskerens 50-årsdag.</p>
      <p>Tyske Schumacher er en legende i Formel 1, og innehar en hel haug med rekorder. Han har blant annet flest VM-titler (sju) og flest løpsseire (91). Tyskeren la opp i 2006, før han gjorde et lite comeback og la opp på nytt i 2012.</p>
      <p>Schumacher bor nå i familiens hjem i Gland ved Genèvesjøen, helt sørvest i Sveits. Der har han fått behandling siden 2014.</p>
      <p>
        <b>Han ble holdt i kunstig koma etter ulykken i 2013, og ble skrevet ut fra sykehuset først ni måneder etter ulykken. Behandlingen måtte imidlertid fortsette, og det ble sagt at han sto foran «<a href="https://www.dagbladet.no/sport/schumacher-utskrives-fra-sykehuset/60920505">en lang og tøff kamp</a>».</b>
      </p>
      <p>Familien holder fortsatt kortene tett til brystet, og lite informasjon om 49-åringens helsetilstand er kjent for omverdenen. Ifølge Schumachers manager Sabine Kehm er det ikke utenkelig at det forblir slik i lang, lang tid.</p>
    </article>
  </body>
</html>