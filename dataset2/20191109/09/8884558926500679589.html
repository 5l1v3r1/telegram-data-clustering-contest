<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/amzs-opozarja-na-trgu-je-se-vedno-precej-nevarnih"/>
    <meta property="og:site_name" content="Primorske novice"/>
    <meta property="article:published_time" content="2019-11-09T09:53:21+00:00"/>
    <meta property="og:title" content="AMZS opozarja: na trgu je še vedno precej nevarnih otroških avtosedežev"/>
    <meta property="og:description" content="Test AMZS in partnerskih organizacij je pokazal, da je večina testiranih otroških avtomobilskih sedežev ustreznih, še vedno pa so v prodaji taki, ki so na testu dobili oceno slabo. Pomanjkljivosti so tolikšne, da lahko ogrozijo varnost otrok, opozarjajo na AMZS. Pri dodatkih in pripomočkih pa ugotavljajo, da gre večinoma za prazne obljube."/>
  </head>
  <body>
    <article>
      <h1>AMZS opozarja: na trgu je še vedno precej nevarnih otroških avtosedežev</h1>
      <address><time datetime="2019-11-09T09:53:21+00:00">09 Nov 2019, 09:53</time> by <a rel="author">STA</a></address>
      <p>
        <b>Test AMZS in partnerskih organizacij je pokazal, da je večina testiranih otroških avtomobilskih sedežev ustreznih, še vedno pa so v prodaji taki, ki so na testu dobili oceno slabo. Pomanjkljivosti so tolikšne, da lahko ogrozijo varnost otrok, opozarjajo na AMZS. Pri dodatkih in pripomočkih pa ugotavljajo, da gre večinoma za prazne obljube.</b>
      </p>
      <figure>
        <img src="https://static.primorske.si/foto/highres/gnweb/719013_258-avto.jpg"/>
        <figcaption>Fotografija je simbolična. Foto: Pixabay</figcaption>
      </figure>
      <p><b>LJUBLJANA</b> &gt; "Žal smo znova ugotovili, da se kupci ne smejo zanašati zgolj na obljube izdelovalcev. Ti sicer upoštevajo rezultate naših testov in se trudijo pri odpravljanju pomanjkljivosti, a še vedno ne uspejo izdelati brezhibnega sedeža. Od 20 sedežev jih je 11 dobilo oceno dobro, pet pa zadovoljivo. A hkrati smo štirim sedežem podelili oceno slabo, kar pomeni, da ne priporočamo njihovega nakupa, saj so pomanjkljivosti tolikšne, da lahko ogrozijo varnost otrok," je o rezultatih preizkusa najnovejše ponudbe otroških sedežev na trgu povedal odgovorni urednik Motorevije <b>Blaž Poženel</b>.</p>
      <p>Potrošniške organizacije in motoklubi so v letošnjem testu prvič preverjali tudi, ali so različni dodatki in pripomočki za otroške sedeže varni in koristni. Na trgu se namreč pojavlja vse več tovrstne ponudbe artiklov, ki naj bi preprečili najpogostejše težave pri prevozu otrok v otroških varnostnih sedežih, so pojasnili na AMZS.</p>
      <p>Tako so preizkusili dodatke, ki preprečujejo, da bi se otrok sam odpel, dodatke, ki olajšajo spanje otrok, dodatke, ki olajšajo pripenjanje otrok in sedežev, ter dodatke za večje temperaturno udobje otrok. "Ugotovili smo, da gre večinoma zgolj za prazne obljube," je ugotovitve testiranj povzel Poženel.</p>
      <p>Ob tem je še poudaril, da neodvisen in temeljit test otroških sedežev pomaga pri odločitvi za nakup, saj sedeže organizacije na testih temeljito preskusijo v štirih glavnih kategorijah - varnosti, upravljanju, ergonomiji in morebitni vsebnosti škodljivih snovi. Sedeži morajo na področju varnosti prestati preskusne čelne in bočne trke, preizkusijo in ocenijo tudi, kako se sedež namesti v avtu, pri ergonomiji z otroki pa preverijo udobje sedenja v sedežih. Preverijo tudi vsebnost škodljivih snovi v materialih, iz katerih so narejeni otroški sedeži, je še pojasnil Poženel.</p>
    </article>
  </body>
</html>