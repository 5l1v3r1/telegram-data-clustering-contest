<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/culturapop/abbiamo-giocato-a-rick-morty-100-giorni/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T09:47:00+00:00"/>
    <meta property="og:title" content="Abbiamo giocato a Rick &amp; Morty: 100 giorni"/>
    <meta property="og:description" content="Abbiamo provato Rick &amp; Morty: 100 giorni, il gioco in scatola di Pendragon dedicato a Rick &amp; Morty."/>
  </head>
  <body>
    <article>
      <h1>Abbiamo giocato a Rick &amp; Morty: 100 giorni</h1>
      <address><time datetime="2019-11-09T09:47:00+00:00">09 Nov 2019, 09:47</time> by <a rel="author">Mabelle Sasso</a></address>
      <p>Durante <a href="https://www.tomshw.it/speciale/lucca-comics-games/">Lucca Comics &amp; Games</a> siamo stati ospiti di <b>Pendragon Game Studio</b> per provare <b>Rick &amp; Morty: 100 giorni</b>, una delle novità presentate in fiera dall’editore.</p>
      <figure>
        <img src="https://www.tomshw.it/images/images/2019/11/rick-morty-100-giorni-61670.jpg"/>
      </figure>
      <p>Rick &amp; Morty: 100 giorni è un gioco in scatola ideato da Óscar Arévalo per <b>2-4 giocatori</b> ambientato nel folle mondo dello show di animazione Adult Swim. Ad una prima occhiata, per la gioia degli appassionati di questa serie, il gioco si rivela subito <b>denso di citazioni</b> dal cartone animato. Ogni partita del gioco durerà circa un’ora e lo scopo del gioco sarà quello di chiudere quanti più portali possibili per accumulare più <b>punti vittoria</b>.</p>
      <figure>
        <img src="https://www.tomshw.it/images/images/2019/11/rick-morty-100-giorni-61672.jpg"/>
      </figure>
      <p>Parlando delle meccaniche principali Rick &amp; Morty: 100 giorni è un gioco che sfrutta in sinergia <b>Action Queue</b>, <b>Card Drafting</b> e <b>Worker Placement</b> per dare vita ad un gioco estremamente strategico in cui la quantità di informazioni da assimilare è davvero notevole.<br/>Queste tre meccaniche indicano che il gioco sarà animato da una pianificazione delle proprie azioni, utilizzo di alcune carte pescate da un mazzo di gioco e occorrerà posizionare in maniera strategica i proprio personaggi sul tabellone di gioco.</p>
      <figure>
        <img src="https://www.tomshw.it/images/images/2019/11/rick-morty-100-giorni-61671.jpg"/>
      </figure>
      <p>Il turno di gioco non seguirà un ordine fisso, ma varierà in base al giocatore che di volta in volta starà occupando la <b>dimensione attiva</b>, che sarà decisa tirando un dado ogni turno. In base a quale sarà la dimensione attiva, in ogni turno i giocatori dovranno decidere come posizionare i propri segnalini (Rick e Morty). Questi potranno essere gestiti in maniera <b>indipendente</b>, posizionandoli in luoghi diversi del tabellone, oppure nella stessa casella.<br/>In base agli spazi occupati si potrà avere, o meno, accesso ad un numero determinato di risorse durante la fase di raccolta.<br/>La <b>fase di posizionamento</b> avverrà in segreto, utilizzando la mappa dimensionale nascosta dietro ad uno schermo, fatto questo si proseguirà posizionando le proprie pedine sul tabellone di gioco in corrispondenza delle posizioni scelte.</p>
      <figure>
        <img src="https://www.tomshw.it/images/images/2019/11/rick-morty-100-giorni-61673.jpg"/>
      </figure>
      <p>La fase di posizionamento è seguita dalla <b>fase di azione</b>. A turno ogni giocatore potrà fare <b>una sola azione</b>, come giocare delle carte azione, carte personaggi o carte luoghi. Queste carte serviranno a costruire parte della strategia e potrebbero, in alcuni casi, facilitare il compito di chiudere i portali. In questa fase del gioco sarà possibile anche chiudere uno dei portali adiacente al segnalino di <b>Rick</b>, che sarà l’unico a poter eseguire questo tipo di azione. Terminata questa fase si procede con la <b>fase di raccolta</b>, dove i personaggi riscuoteranno un numero di risorse variabile, a seconda del numero di personaggi che si stanno contendendo lo stesso portale.<br/>In una situazione di dimensione contesa infatti bisognerà <b>dividere le risorse</b> tra tutti i giocatori interessati a quel particolare portale, quindi in un’ottica di strategia di gioco e di massimizzazione del profitto, bisognerà valutare sempre con molta attenzione dove posizionare i propri Rick e Morty.</p>
      <figure>
        <img src="https://www.tomshw.it/images/images/2019/11/rick-morty-100-giorni-61674.jpg"/>
      </figure>
      <p>Terminata la fase di raccolta si passerà ad un nuovo turno, determinando la nuova dimensione attiva e la fase di posizionamento. Il gioco proseguirà in questo modo fino ad <b>esaurimento delle tessere portale</b>, al termine delle quali si verificheranno i punti accumulati e si stabilirà il vincitore.</p>
      <figure>
        <img src="https://www.tomshw.it/images/images/2019/11/rick-morty-100-giorni-61675.jpg"/>
      </figure>
      <p>Rick &amp; Morty: 100 giorni si è rivelato un gioco <b>complesso ed articolato</b>, che ha richiesto una buona dose di attenzione per assimilare ed interiorizzare la mole di informazioni e le molte meccaniche di gioco, rendendo questo titolo indicato per chi ama misurarsi con un gioco tutt’altro che banale e che richiederà diversi turni per essere compreso a pieno.</p>
      <blockquote>Volete provare anche voi a chiudere i portali? A <a href="https://toms.it/NhJs5">questo link</a> di Amazon trovate Rick &amp; Morty: 100 giorni.</blockquote>
    </article>
  </body>
</html>