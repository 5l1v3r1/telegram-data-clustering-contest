<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545719.html/%D9%88%D9%82%D8%AA%DB%8C-%D9%85%DB%8C%D8%A7%D8%AF%DB%8C%D9%86-%D9%88%D8%B1%D8%B2%D8%B4%DB%8C-%D8%A8%D9%87-%D9%85%D8%AD%D9%84-%D8%AA%D8%B1%D9%88%DB%8C%D8%AC-%D9%84%D8%A7%D8%A7%D8%A8%D8%A7%D9%84%DB%8C-%DA%AF%D8%B1%DB%8C-%D8%AA%D8%A8%D8%AF%DB%8C%D9%84-%D9%85%DB%8C-%D8%B4%D9%88%D9%86%D8%AF--%D8%B1%D9%82%D8%B5-%DB%8C%D8%A7-%DA%98%DB%8C%D9%85%D9%86%D8%A7%D8%B3%D8%AA%DB%8C%DA%A9--%D9%85%D8%B3%D8%A6%D9%84%D9%87-%D8%A7%DB%8C%D9%86-%D8%A7%D8%B3%D8%AA--%D8%B9%DA%A9%D8%B3"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:24:00+00:00"/>
    <meta property="og:title" content="وقتی میادین ورزشی به محل ترویج لاابالی‌گری تبدیل می‌شوند/ رقص یا ژیمناستیک؛ مسئله این است!+عکس"/>
    <meta property="og:description" content="طی روزهای اخیر رقابتی با عنوان ژیمناستیک و با محتوای رقص باله در ارومیه برگزار و احکام قهرمانی آن نیز با امضای مدیرکل ورزش و جوانان آذربایجان‌غربی و رئیس هیات ژیمناستیک استان اهدا شد!"/>
  </head>
  <body>
    <article>
      <h1>وقتی میادین ورزشی به محل ترویج لاابالی‌گری تبدیل می‌شوند/ رقص یا ژیمناستیک؛ مسئله این است!+عکس</h1>
      <h2>امضای آقای مدیرکل پای ترویج بی‌بندوباری!</h2>
      <address>
        <time datetime="2019-11-09T09:24:00+00:00">09 Nov 2019, 09:24</time>
      </address>
      <p>طی روزهای اخیر رقابتی با عنوان ژیمناستیک و با محتوای رقص باله در ارومیه برگزار و احکام قهرمانی آن نیز با امضای مدیرکل ورزش و جوانان آذربایجان‌غربی و رئیس هیات ژیمناستیک استان اهدا شد!</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://uromnews.ir/">اروم‌نیوز</a>، موضوع تخلفات ورزشی امری نیست که تازگی داشته باشد یا اینکه جزو غیرممکن‌های اداری و عمومی محسوب شود. این موضوع تا حدی پیش رفته که این روزها بیشتر مسئولان سکوت را بر اعتراض یا پرداختن به ماجراها ترجیح می‌دهند.</p>
      <p>اما جای تعجب است که مدیران ارشد ورزش در استان‌ها و نیز مسئولان مرتبط، گاهی نسبت به آنچه در میادین ورزشی و با عنوان رشته‌های قانونی رخ می‌دهد، یا بی تفاوت بوده یا اینکه با علم به تخلفات موجود بازهم از آن حمایت کرده و در راس حامیان چنین تخلفاتی ظاهر می‌شوند.</p>
      <p>طی روزهای اخیر و با حضور دختران نوجوان، مسابقاتی در ارومیه برگزار شده که «اولین دوره رقابت‌های GYM FOR LIFE» عنوان شده و احکام قهرمانی نیز با امضای مدیرکل ورزش و جوانان آذربایجان‌غربی و رئیس هیئت ژیمناستیک استان تقدیم شرکت‌کنندگان شده است.</p>
      <p>اما جالب است که محتوای این مسابقات برخلاف آن‌چه در احکام و عنوان ذکر شده، بیشتر به یکی از رقص‌های غیرمجاز اختصاص داشته و شرکت‌کنندگان نیز با لباس‌های همین رقص در صحنه حاضر بوده‌اند!</p>
      <p> </p>
      <figure>
        <img src="http://newsroom.dana.ir/content/upload/2fd5a9fe-6fa5-4fef-9856-191424190e73.jpg"/>
      </figure>
      <p>آن‌طور که از تصاویر اختتامیه این رقابت‌ها به دست می‌آید، ترویج و تشویق نوجوانان به «رقص باله» و استفاده از لباس‌ها و نیز رنگ‌آمیزی چهره‌های نوجوانان در راستای همین رقص، چیزی است که حقیقت این رقابت‌ها بوده و فاصله آن از ژیمناستیک بیشتر از واقعیت است!</p>
      <p>حال سوال اینجاست که چرا باید مدیرکل ورزش و جوانان یک استان در خصوص رشته‌های ورزشی دارای حاشیه در استان خود و نیز محتوای رقابت‌هایی که در حال انجام است، اطلاعی نداشته و یا با علم به واقعیت ماجرا امضای خود را پای احکام قهرمانی رقابت‌هایی بنشاند که در آینده می‌تواند یکی از مصادیق بارز لاابالی‌گری‌ها در سطح جامعه محسوب شود.</p>
      <p> </p>
      <figure>
        <img src="http://newsroom.dana.ir/content/upload/64805f07-9d02-4403-ac61-92c6cdc3d438.jpg"/>
      </figure>
      <p>البته بر اساس آن‌چه در شبکه‌های مختلف اینترنتی به چشم می‌خورد، این روزها در کنار آموزشگاه‌های زیرزمینی، باشگاه‌های ژیمناستیک نیز به یکی از محل‌های اصلی آموزش رقص باله تبدیل شده‌اند و همین موضوع باعث شده تا والدین با غفلت از حقیقت پشت‌پرده باشگاه‌های با عنوان ورزشی، نسبت به هدایت فرزندان خود به سوی لاابالی‌گری و بی‌بندوباری اقدام کنند.</p>
      <p>قطعا با این نگاهی که در بدنه ادارات ورزش و جوانان به چشم می‌خورد و حتی با نهایت خوش‌بینی نسبت به اتفاقی که در ارومیه رخ داده، در آینده باید منتظر خروج ورزشکارانی بدون اخلاق اسلامی و نیز بی‌بندوبار در سایه مدیریت‌های فله‌ای و بدون تحقیق باشیم.</p>
      <p>انتهای پیام/</p>
    </article>
  </body>
</html>