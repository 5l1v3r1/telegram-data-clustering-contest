<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/politics/paylopoulos-gia-episkepsi-tzinpingk-nea-peridos-stis-sxeseis-elladas-kinas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T09:58:41+00:00"/>
    <meta property="og:title" content="Παυλόπουλος για επίσκεψη Τζινπίνγκ : Νέα περίδος στις σχέσεις Ελλάδας-Κίνας"/>
    <meta property="og:description" content="Για σηματοδότηση μιας νέας περιόδου στις σχέσεις Ελλάδας – Κίνας με την επίσκεψη στην Αθήνα του Προέδρου της Λαϊκής Δημοκρατίας της Κίνας, Σι Τζινπίνγκ,  έκανε λόγο ο Πρόεδρος της Δημοκρατίας, Προκόπης Παυλόπουλος, σε συνέντευξή του στο κινεζικό δίκτυο CCTV."/>
  </head>
  <body>
    <article>
      <h1>Παυλόπουλος για επίσκεψη Τζινπίνγκ : Νέα περίδος στις σχέσεις Ελλάδας-Κίνας</h1>
      <h2>Για σηματοδότηση μιας νέας περιόδου στις σχέσεις Ελλάδας – Κίνας με την επίσκεψη στην Αθήνα του Προέδρου της Λαϊκής Δημοκρατίας της Κίνας, Σι Τζινπίνγκ,  έκανε λόγο ο Πρόεδρος της Δημοκρατίας, Προκόπης Παυλόπουλος, σε συνέντευξή του στο κινεζικό δίκτυο CCTV.</h2>
      <address><time datetime="2019-11-09T09:58:41+00:00">09 Nov 2019, 09:58</time> by <a rel="author">ΤοΒΗΜΑ Team</a></address>
      <p>Για σηματοδότηση μιας νέας περιόδου στις σχέσεις Ελλάδας – Κίνας με την επίσκεψη στην Αθήνα του Προέδρου της Λαϊκής Δημοκρατίας της Κίνας, Σι Τζινπίνγκ,  έκανε λόγο ο Πρόεδρος της Δημοκρατίας, <a href="https://www.tovima.gr/tag/%CF%80%CF%81%CE%BF%CE%BA%CF%8C%CF%80%CE%B7%CF%82-%CF%80%CE%B1%CF%85%CE%BB%CF%8C%CF%80%CE%BF%CF%85%CE%BB%CE%BF%CF%82/">Προκόπης Παυλόπουλος</a>, σε συνέντευξή του στο κινεζικό δίκτυο CCTV.</p>
      <p>«Σε αυτό συμβάλλει η διεθνής εμβέλεια της προσωπικότητας του Προέδρου και η σύνεση με την οποία χειρίζεται όλα τα ζητήματα της εξωτερικής πολιτικής της Κίνας. Προς την ίδια κατεύθυνση συνέβαλε και η πρόσκληση που απηύθυνε, κατά την πρόσφατη επίσκεψή μου στην Κίνα, ο Πρόεδρος Σικ Τζινπίνγκ στην Ελλάδα για την Διεθνή Έκθεση της Σαγκάης, όπου εκεί εκπροσώπησε με επιτυχία την Ελλάδα ο πρωθυπουργός κ. Κυριάκος Μητσοτάκης» σημείωσε ο Πρόεδρος.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>Ακολούθως, ανέφερε ότι και τα δύο αυτά γεγονότα μας δίνουν τη δυνατότητα να δούμε από μια άλλη σκοπιά τη σχέση μας, πολύ πιο μακροπρόθεσμη και πολύ πιο ουσιαστική, και πρόσθεσε ότι οι πολιτισμοί μας είναι συνδεδεμένοι εδώ και πολλούς αιώνες και αυτό απέκτησε μια ιδιαίτερη σημασία ιδίως μετά το 2006.</p>
      <p>«Το 2006, όπως ξέρετε, από την τότε κυβέρνηση του κ. Κώστα Καραμανλή έγινε η μεγάλη επένδυση της COSCO, και η σχέση που είχαμε με την Κίνα μετατράπηκε σε μια συνολική, στρατηγική εταιρική σχέση. Έκτοτε τα πράγματα πηγαίνουν πάντοτε προς το καλύτερο, οι σχέσεις ανάμεσα στις δύο χώρες είναι προνομιακές, και ευχαριστούμε πάρα πολύ την Κίνα για αυτή την επιλογή της» υπογράμμισε.</p>
      <p>Παράλληλα, τόνισε ότι η επίσκεψη του κινέζου Προέδρου προσφέρει μια μεγάλη ευκαιρία να συζητηθούν, πριν απ’ όλα, γενικότερα πολιτικά θέματα.</p>
      <p>«Θέματα που δεν αφορούν μόνο την Ελλάδα και την Κίνα, αλλά και την σχέση της Κίνας με την Ευρωπαϊκή Ένωση, δεδομένου ότι η Ελλάδα βλέπει πάντοτε την Κίνα ως μια σύμμαχο χώρα και σε οικονομικό επίπεδο σε ό,τι αφορά την Ευρωπαϊκή Ένωση. Γι’ αυτό και είμαστε υπέρ της περαιτέρω προσέγγισης της Κίνας με την Ευρωπαϊκή Ένωση» συμπλήρωσε.</p>
      <p>Υποστήριξε ακόμη ότι σε δύο τομείς μπορούμε να προχωρήσουμε ακόμη περισσότερο: στον οικονομικό τομέα και στον τομέα του πολιτισμού.</p>
      <p>«Οι συμφωνίες μας θα πρέπει, δηλαδή, να εστιασθούν προς τις δύο αυτές κατευθύνσεις. Ο μεταξύ μας διάλογος για τα οικονομικά θέματα και για τα πολιτισμικά θέματα όχι μόνο πρέπει να συνεχισθεί, αλλά πρέπει να πάρει νέες διαστάσεις. Είμαστε προορισμένοι άλλωστε οι δύο λαοί, παρά την διαφορά του εδάφους, παρά την διαφορά του πληθυσμού, να συνομιλούμε κατ’ εξοχήν σε αυτά τα δύο πεδία» υπογράμμισε.</p>
      <p>Αναφερόμενος στις οικονομικές σχέσεις μεταξύ Ελλάδας και Κίνας, με βάση ιδίως την επένδυση που έγινε το 2006 με την εγκατάσταση της COSCO στην Ελλάδα, επισήμανε ότι είναι επωφελείς και για τις δύο χώρες.</p>
      <p>«Φυσικά είναι επωφελείς για τη χώρα μας. Η χώρα μας έχει ανάγκη από επενδύσεις και μάλιστα επενδύσεις από τόσο μεγάλες χώρες, όπως είναι η Κίνα. Αλλά είναι πολύ επωφελείς και για την Κίνα. Ας αναλογισθούμε ότι η επένδυση στον Πειραιά είναι ένα μεγάλο παράθυρο για την κνεζική οικονομία προς τα Βαλκάνια και ιδίως προς την Ευρωπαϊκή Ένωση, γενικότερα δε προς την Ευρώπη» υπογράμμισε ο κ.Παυλόπουλος και πρόσθεσε:</p>
      <p>«Μπορεί και πρέπει να συνεχισθεί και στο πλαίσιο του νέου Δρόμου του Μεταξιού. Εμείς, οι Έλληνες, είμαστε έτοιμοι να συνεργασθούμε. Εγώ προσωπικά το έχω πει όπου και αν έχω πάει -είτε στη Ευρώπη είτε εκτός Ευρώπης- ότι οφείλουμε να στηρίξουμε αυτήν την πρωτοβουλία της Κίνας, τον νέο Δρόμο του Μεταξιού, που δεν είναι μόνον οικονομική. Γιατί μέσα από την οικονομία και την συνεργασία μπορούμε να επιτύχουμε και άλλους στόχους, όπως είναι ιδίως η Ειρήνη. Μην ξεχνάτε ότι ο αρχαίος Δρόμος του Μεταξιού πέρναγε από την Ελλάδα».</p>
      <p>«Μετέχουμε στο νέο Δρόμο του Μεταξιού, και επιδιώκουμε περαιτέρω επενδύσεις. Μετέχουμε και στο πλαίσιο της Ευρωπαϊκής Ένωσης και στο πλαίσιο των ειδικότερων συμφωνιών -πάντοτε εντός της Ευρωπαϊκής Ένωσης, και με πλήρη σεβασμό του Ευρωπαϊκού Δικαίου- οι οποίες στοχεύουν να διευκολύνουν ακόμα περισσότερο τον Δρόμο του Μεταξιού. Πιστεύουμε ότι αυτός ο Δρόμος είναι μια μεγάλη ευκαιρία και για την ίδια την Ευρωπαϊκή Ένωση και για την Κίνα, όχι μόνον για να συνεργασθούν οικονομικά, αλλά και για να δώσουν ένα μεγάλο παράδειγμα οικονομικής συνεργασίας, που είναι ταυτοχρόνως και μια συνεργασία εμπέδωσης της ειρήνης, του διαλόγου ανάμεσα στους πολιτισμούς, ανάμεσα στους λαούς» συμπλήρωσε.</p>
      <p>Όπως διευκρίνισε «είναι συνεργασίες που μας δείχνουν πώς μπορούμε να συνυπάρξουμε, και σε οικονομικό επίπεδο, ειρηνικά. Πώς μπορούμε να ξεπεράσουμε προβλήματα, και αντί για συγκρούσεις οικονομικές, που βλέπουμε σήμερα, να έχουμε και οικονομική ειρήνη, η οποία οδηγεί σε πολύ πιο δημιουργικούς δρόμους».</p>
      <p>Μάλιστα, ανέφερε ότι «όλες οι χώρες, ακόμα και οι πολύ μεγάλες -οικονομικά και όχι μόνον, όπως είναι η Κίνα- γνωρίζουν και το γνωρίζει και ο Πρόεδρος Σι Τζινπίνγκ ότι θα πρέπει να συνεργαζόμασθε μεταξύ μας μέσα σε ένα πλαίσιο ισοτιμίας. Η πραγματική συνεργασία σε παγκόσμιο επίπεδο δεν είναι θέμα έκτασης εδάφους ή πληθυσμού. Είναι πρωτίστως θέμα αρχών».</p>
      <p>Παράλληλα, τόνισε ότι στην παγκοσμιοποιημένη οικονομία τον πρώτο λόγο πρέπει να έχουν οι πολιτικοί και οι πολιτικές αποφάσεις στη βάση του διεθνούς δικαίου.</p>
      <p>«Αν κάνουμε οτιδήποτε άλλο, τότε αυτή η οικονομική συνεργασία μπορεί να μεταβληθεί σε μια ζούγκλα, η οποία θα έχει τεράστιες αρνητικές επιπτώσεις. Και δεν θα ήθελε κανείς να ζήσουμε έναν οικονομικό παγκόσμιο πόλεμο, ο οποίος θα ήταν πολύ πιο καταστροφικός από άλλους. Προσωπικά είμαι πεπεισμένος ότι δεν πρόκειται να φθάσουμε εκεί. Και οι δύο χώρες μας, παρά τις διαφορές που έχουν από πλευράς πληθυσμού και εδάφους, και με εφόδιο τους πανάρχαιους πολιτισμούς μας, μπορούμε να πρωταγωνιστήσουμε σε αυτή την ειρηνική πορεία για την συνεργασία όλων των λαών, και σε οικονομικό επίπεδο, σε ολόκληρο τον πλανήτη» τόνισε ο κ. Παυλόπουλος.</p>
      <p>Κληθείς, τέλος, να σχολιάσει τη συμμετοχή του στις εκδηλώσεις που πραγματοποιήθηκαν στο πλαίσιο του Διαλόγου των Ασιατικών Πολιτισμών τον περασμένο Μάιο στο Πεκίνο, έκανε λόγο για κορυφαία σε παγκόσμιο επίπεδο πρωτοβουλία του Προέδρου Σι Τζινπίνγκ και χαρακτήρισε πρωτοπόρο το γεγονός ότι ο Διάλογος αυτός είναι στραμμένος και προς τη Δύση, κάνοντας έτσι την Κίνα μαζί με τους άλλους ασιατικούς λαούς να «κοιτάζουν» προς τη Δύση.</p>
      <p>Υποστήριξε, επίσης, ότι πρόκειται για μια από τις πιο σημαντικές πρωτοβουλίες, που ο Πρόεδρος Σι Τζινπίγνκ έχει πάρει ως σήμερα, καθώς, έρχεται να δώσει στα πράγματα τη σωστή τους διάσταση:</p>
      <p>«Αποδεικνύεται ότι μέσα από αυτή την πρωτοβουλία, μέσα από αυτόν τον Διάλογο, όχι μόνο δεν υπάρχει σύγκρουση πολιτισμών, αλλά οι πολιτισμοί, οι πραγματικοί πολιτισμοί, είναι φτιαγμένοι για να διαλέγονται μεταξύ τους, να συνομιλούν μεταξύ τους. Και μέσα από αυτές τις συνομιλίες, μέσα από αυτές τις γέφυρες που δημιουργούμε με τους πολιτισμούς, μπορούμε να υπερασπισθούμε την ειρήνη, τον άνθρωπο, την κοινωνική δικαιοσύνη».</p>
      <p>Επιπροσθέτως, επισήμανε ότι πρέπει να δούμε όλο αυτό που συμβαίνει σήμερα με τις συγκρούσεις στον κόσμο ως εξαιρέσεις, και μάλιστα άκρως αρνητικές εξαιρέσεις, τις οποίες πρέπει να αποδυναμώσουμε μέσα από το Διάλογο των Πολιτισμών.</p>
      <p>«Γι’ αυτό σας είπα ότι ανάμεσα στην Κίνα και στην Ελλάδα υπάρχουν πάρα πολλά κοινά σημεία, όχι μόνο σε οικονομικό και πολιτικό επίπεδο, αλλά και σε πολιτισμικό επίπεδο, αφού οι πολιτισμοί μας είναι φτιαγμένοι να κινούνται προς την ίδια κατεύθυνση. Με άλλες λέξεις, και ο κινεζικός και ο ελληνικός πολιτισμός, πανάρχαιοι πολιτισμοί, είναι φτιαγμένοι να αγωνίζονται για την ειρήνη, να αγωνίζονται για την ειρηνική συνύπαρξη των ανθρώπων, και κυρίως να διαλέγονται μεταξύ τους, να χτίζουν γέφυρες. Πρέπει λοιπόν να γεφυρώσουμε τις αποστάσεις που υπάρχουν κι έτσι, πάνω από τις γέφυρες αυτές, να προχωρήσουμε για να υπερασπισθούμε τον άνθρωπο, για να υπερασπισθούμε την ειρήνη, για να υπερασπισθούμε την κοινωνική δικαιοσύνη» κατέληξε ο Πρόεδρος της Δημοκρατίας.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>