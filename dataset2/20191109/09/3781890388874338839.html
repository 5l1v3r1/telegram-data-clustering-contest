<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740812"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T09:42:00+00:00"/>
    <meta property="og:title" content="&quot;สม รังสี&quot;อยู่มาเลเซีย โฆษกรัฐบาลเขมรขู่ถึงขั้นกำจัด"/>
    <meta property="og:description" content="'สม รังสี' ผู้นำฝ่ายต่อต้านคนสำคัญของ 'กัมพูชา' เดินทางถึงกรุงกัวลาลัมเปอร์ประเทศมาเลเซียแล้ว หลังให้คำมั่นว่าจะกลับคืนสู่บ้านเกิด ด้านโฆษกรัฐบาลกัมพูชาขู่ถึงขั้นต้องกำจัด หากกลับเข้ามาเพื่อสร้างความปั่นป่วนวุ่นวาย"/>
  </head>
  <body>
    <article>
      <h1>"สม รังสี"อยู่มาเลเซีย โฆษกรัฐบาลเขมรขู่ถึงขั้นกำจัด</h1>
      <address>
        <time datetime="2019-11-09T09:42:00+00:00">09 Nov 2019, 09:42</time>
      </address>
      <p>
        <b>"สม รังสี" ผู้นำฝ่ายต่อต้านคนสำคัญของ "กัมพูชา" เดินทางถึงกรุงกัวลาลัมเปอร์ประเทศมาเลเซียแล้ว หลังให้คำมั่นว่าจะกลับคืนสู่บ้านเกิด ด้านโฆษกรัฐบาลกัมพูชาขู่ถึงขั้นต้องกำจัด หากกลับเข้ามาเพื่อสร้างความปั่นป่วนวุ่นวาย</b>
      </p>
      <p>สำนักข่าวรอยเตอร์รายงานเมื่อวันที่ 7 พ.ย.ว่า แหล่งข่าวของรอยเตอร์เปิดเผยว่า หลังจากที่ <b>นายสม รังสี </b>ผู้นำฝ่ายต่อต้านคนสำคัญของกัมพูชา ซึ่งเคยให้คำมั่นว่าจะต้องเดินทางกลับกัมพูชาให้ได้เพื่อระดมกำลังฝ่ายต่อต้านในความพยายามที่จะโค่นอำนาจรัฐบาลกัมพูชาของสมเด็จฮุนเซนนายกรัฐมนตรี แต่เขากลับถูกขัดขวางไม่ให้ขึ้นเครื่องบินของการบินไทย จากสนามบินกรุงปารีสประเทศฝรั่งเศสเพื่อเดินทางมายังประเทศไทย เมื่อวันพฤหัสบดีที่ 7 พ.ย.ที่ผ่านมา เพราะเขากับพวกที่มาจากพรรคกู้ชาติกัมพูชาพรรคการเมืองที่ถูกยุบไปแล้ว ประกาศว่าจะเดินกลับกัมพูชาโดยผ่านทางประเทศไทย เข้าไปในกัมพูชา<br/><br/>แต่ล่าสุดเมื่อเช้าวันเสาร์ เขาได้ขึ้นเครื่องบินจากปารีส เดินทางมายังจุดหมายที่ยังไม่ได้เปิดเผยในเอเชีย แต่รายงานระบุว่า เขาขึ้นเครื่องบินเดินทางมาถึงสนามบินกรุงกัวลาลัมเปอร์ประเทศมาเลเซียแล้ว นายสม รังสี เปิดเผยกับแหล่งข่าวบนเครื่องบินด้วยว่า ยังไม่ทราบว่าจะได้รับการต้อนรับอย่างไรเมื่อมาถึงกัวลาลัมเปอร์ อาจจะเป็นพรมแดงต้อนรับหรือกุญแจมือ และมีเจ้าหน้าที่กองตรวจคนเข้าเมืองของมาเลเซียมาพาตัวเขาไปพูดคุยเป็นการส่วนตัว และได้รับอนุญาตให้เข้าประเทศมาเลเซียได้<br/><br/>ส่วนนายเฟย์ สีพัน โฆษกรัฐบาลกัมพูชาแถลงว่า<i> หากนายสม รังสี เดินทางกลับถึงกัมพูชา เขาจะต้องถูกตั้งข้อหาขึ้นศาลดำเนินคดี แต่ถ้าเขากลับเข้ามาเพื่อสร้างความปั่นป่วนวุ่นวาย เราก็จะกำจัดเขา...</i><br/><br/>นอกจากนั้นแล้ว นายเซารี พอน เลขาธิการพรรคกู้ชาติกัมพูชาเปิดเผยว่า นักเคลื่อนไหวฝ่ายต่อต้านของกัมพูชาจะไม่มีใครเดินทางกลับกัมพูชาในวันนี้ เพื่อจัดการประท้วงต่อต้านรัฐบาลกัมพูชาตามที่สัญญาไว้ แต่พวกเขาจะหาทางที่จะเดินทางกลับกัมพูชาให้ได้โดยเร็วที่สุดเท่าที่จะทำได้ เราอยากจะร้องขอต่อรัฐบาลไทยขอให้มุ่งเน้นไปที่หลักการของระบอบประชาธิปไตยและให้เสรีภาพกับเราในการแสดงออกในทางการเมืองด้วย และมีสมาชิกบางคนของพรรคกู้ชาติกัมพูชาถูกเจ้าหน้าที่ของไทยสกัดเอาไว้บริเวณชายแดนไทยกัมพูชา และอีกหลายคนถูกเจ้าหน้าที่หน่วยข่าวกรองติดตาม แต่ไม่มีใครถูกจับกุมตัวในประเทศไทย.<br/><br/><b>เครดิตภาพREUTERS</b></p>
    </article>
  </body>
</html>