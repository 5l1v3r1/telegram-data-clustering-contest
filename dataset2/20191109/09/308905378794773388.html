<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/netflix-wil-niet-dat-jij-je-account-deelt-met-vrienden-33075"/>
    <meta property="og:site_name" content="Apparata"/>
    <meta property="article:published_time" content="2019-11-09T09:10:00+00:00"/>
    <meta property="og:title" content="Netflix wil niet dat jij je account deelt met vrienden"/>
    <meta property="og:description" content="Betalen zul je, iedereen."/>
  </head>
  <body>
    <article>
      <h1>Netflix wil niet dat jij je account deelt met vrienden</h1>
      <h2>Betalen zul je, iedereen.</h2>
      <address><time datetime="2019-11-09T09:10:00+00:00">09 Nov 2019, 09:10</time> by <a rel="author" href="https://www.apparata.nl/nieuws/author/rubenpriest" target="_blank">RubenPriest</a></address>
      <p>Met het groeiende aanbod van <a href="https://www.apparata.nl/nieuws/disney-nu-uit-voor-het-grootste-merk-smart-tvs-33041">streamingdiensten</a> worden consumenten ook creatiever in het bedenken van constructies om al die content op betaalbare wijze te zien. Als je immers abonnementen zou hebben op én Netflix, én Disney, én Apple én Amazon ben je maandelijks enkele tientallen euro’s kwijt. En dan moet je nog de tijd vinden om al die content te kijken.</p>
      <p>Met één account kun je op een aantal ‘schermen’ genieten van de content. Als jij echter vrijgezel bent, heb je dat in principe niet nodig. De kans is groot dat jij dan je account deelt met een vriend of familielid en zo de eventuele kosten deelt. Netflix, maar ook <a href="https://www.apparata.nl/tag/hbo">HBO</a> en Amerikaanse televisienetwerken hekelen deze methodes.</p>
      <p>De partijen kijken gezamenlijk hoe ze dit tegen kunnen gaan, aldus <a href="https://www.bloomberg.com/news/articles/2019-11-08/netflix-hbo-and-cable-giants-are-coming-for-password-cheats">Bloomberg</a>. Men kijkt onder meer naar nieuwe inlog-manieren die het moeilijker maken om een account te delen. Een manier is bijvoorbeeld verplicht inloggen via een SMS-code. Je vriend/familielid heeft je dan altijd nodig om in te kunnen loggen op jouw account van de desbetreffende streamingdienst. Best omslachtig.</p>
      <p>Omdat mensen massaal accounts delen met elkaar lopen streamingdiensten gezamenlijk miljarden euro’s omzet mis. Aangezien Netflix stijgt in prijs kan het bedrijf misschien ook eens in de spiegel kijken: met een maandprijs van 13,99 euro voor de hoogste kwaliteit is het logisch te noemen dat mensen accounts delen om zo de kosten te verlagen.</p>
    </article>
  </body>
</html>