<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/roma-capitale/2019/11/09/news/universita-telematica-san-raffaele-roma-danilo-russo-portiere-juve-stabia-enrico-garaci-fabio-poli-1237805/"/>
    <meta property="og:site_name" content="Il Tempo"/>
    <meta property="article:published_time" content="2019-11-09T09:15:00+00:00"/>
    <meta property="og:title" content="All'Università San Raffaele il primo laureato in &quot;calcio&quot;. Danilo Russo diventa dottore"/>
    <meta property="og:description" content="L&amp;rsquo;Universit&amp;agrave; Telematica San Raffaele Roma mette a segno un gol storico con la prima seduta di laurea &amp;ldquo;in Calcio&amp;rdquo;. Il primo corso universitario specializzato, nato come indiriz"/>
  </head>
  <body>
    <article>
      <h6 class="kicker">FORMAZIONE ALL'AVANGUARDIA</h6>
      <h1>All'Università San Raffaele il primo laureato in "calcio". Danilo Russo diventa dottore</h1>
      <address>
        <time datetime="2019-11-09T09:15:00+00:00">09 Nov 2019, 09:15</time>
      </address>
      <p>L’Università Telematica San Raffaele Roma mette a segno un gol storico con la prima seduta di laurea “in Calcio”. Il primo corso universitario specializzato, nato come indirizzo della facoltà di Scienze motorie, è stato istituito tre anni fa nella capitale, presso la sede di Via di Valcannuta, in collaborazione con l’Aic – Associazione italiana calciatori – patrocinato tra gli altri dalla FIGC e dal CONI. Nell’anno accademico 2018-2019 risultano iscritti 532 studenti, a cui si aggiungono circa 150 matricole di quest’anno.</p>
      <p>La seduta di laurea è un avvenimento che segna la storia dell’università e dello sport più amato al mondo, il calcio, un fenomeno tecnico, sociale e manageriale che va ben oltre le capacità atletiche di chi scende in campo. “Oggi è un giorno estremamente importante – afferma il rettore dell’Università Telematica San Raffaele Roma, Enrico Garaci - non solo per il nostro Ateneo. Tre anni fa abbiamo scommesso su questo curriculum veramente innovativo, il primo in Italia, e possiamo ben a ragione esprimere la nostra soddisfazione con i complimenti ai nostri studenti primi Laureati”.</p>
      <p>“E’ un momento davvero speciale anche per l’intero mondo del calcio e delle sue professionalità. Sono passati 150 anni da quando il calcio è “sbarcato” in Italia, eppure solo tre anni fa, mettendo insieme istituzioni e docenti, questo settore ha espresso un corso di studi. Una presa di coscienza, anche accademica, del valore che questo settore è in grado di esprimere – sottolinea Fabio Poli, presidente del corso di studi - come sul campo da calcio così nelle professionalità dei dirigenti. La “Cantera dei dirigenti”. Un percorso di studi unico per valore e qualità dei docenti. Una opportunità concerta per il futuro professionale degli studenti che porta con sé la responsabilità di essere i primi, in un settore che ha ancora molto bisogno di qualità e professionalità”.</p>
      <p>Tra i primi laureati il portiere della Juve Stabia, Danilo Russo, con una tesi su: “Il portiere moderno: ruolo traumatologia e prevenzione”. “Sono molto emozionato e contento di aver scelto questo corso di laurea che ha attirato la mia attenzione sin dall’inizio. È un percorso formativo importante per uno sportivo - sottolinea il giocatore napoletano - anche per incanalare e razionalizzare ciò che si conosce dello sport, approfondirlo al fine di essere più consapevoli di ciò che si fa quando si va in campo. Ringrazio l’Università San Raffaele e la Juve Stabia”.</p>
      <related>
        <h4>Articoli Correlati</h4>
        <a href="https://www.iltempo.it/sport/2019/11/08/news/laura-giuliani-portiere-nazionale-calcio-femminile-borsa-studio-universita-telematica-san-raffaele-roma-1237097/"/>
        <a href="https://www.iltempo.it/home/2019/11/08/news/ciao-pa--partita-cuore-solidarieta-paolo-bonolis--in-campo-col-cuore-nazionale-cantanti-tv-frosinone-stadio-benito-stirpe-1237091/"/>
        <a href="https://tv.iltempo.it/home-tv/2019/11/07/video/laura-giuliani-universita-telematica-san-raffaele-roma-borsa-di-studio-calcio-1236873/"/>
      </related>
    </article>
  </body>
</html>