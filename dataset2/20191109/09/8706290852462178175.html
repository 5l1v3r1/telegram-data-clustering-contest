<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683216/papangelopoulos-raspoutin-telos-erchetai-i-epochi-tis-messalinas"/>
    <meta property="og:site_name" content="enikos.gr"/>
    <meta property="article:published_time" content="2019-11-09T09:20:00+00:00"/>
    <meta property="og:title" content="Παπαγγελόπουλος: Ρασπούτιν τέλος, έρχεται η εποχή της Μεσσαλίνας"/>
    <meta property="og:description" content="Τι λέει για την Ελένη Ράικου, τις τροχήλατες βαλίτσες και τις σκοπιμότητες πίσω από την υπόθεση Novartis..."/>
  </head>
  <body>
    <article>
      <h1>Παπαγγελόπουλος: Ρασπούτιν τέλος, έρχεται η εποχή της Μεσσαλίνας</h1>
      <address>
        <time datetime="2019-11-09T09:20:00+00:00">09 Nov 2019, 09:20</time>
      </address>
      <p>«Ο Ρασπούτιν τελείωσε, μπαίνουμε στην εποχή της Μεσσαλίνα!». Αυτό αναφέρει σε συνέντευξή του στα «ΝΕΑ» ο Δημήτρης <a href="http://www.enikos.gr/politics/682868/exairesi-trion-voulefton-zita-o-papangelopoulos-tsovolas-kata-vat">Παπαγγελόπουλος</a> ερωτηθείς για την <a href="http://www.enikos.gr/politics/674649/i-e-raikou-apokalypse-ton-raspoutin">Ελένη Ράικου</a> και την προαναγγελία που έχει κάνει ότι θα προβεί σε αποκαλύψεις για τη δικαστική λειτουργό.</p>
      <p>«Έχετε προαναγγείλει ότι θα μιλήσετε για ορισμένα αιτήματα της κυρίας Ράικου προς εσάς. Αλήθεια, τι συμπέρασμα μπορεί να προκύψει από αυτή την αποκάλυψη» τον ρωτά ο δημοσιογράφος.</p>
      <p>«Δεν ξέρω πόσες αποκαλύψεις θα με αναγκάσει να κάνω η κυρία Ράικου. Σε κάθε ψέματα της θα απαντάω με μια αλήθεια. Στόχος μου είναι να αποκαλύψω περαιτέρω πόσο αναξιόπιστα είναι τα μυθεύματα της για τον δήθεν Ρασπούτιν, που τα εφηύρε πολλούς μήνες μετά την παραίτησή της για να συγκαλύψει τις μεγάλες ευθύνες της ως εισαγγελέως κατά της Διαφθοράς. Η εποχή του Ρασπούτιν τελείωσε όμως, μπαίνουμε στην εποχή της Μεσσαλίνας. Θα είναι πολύ ενδιαφέρουσα και γαργαλιστική…», απαντά ο πρώην αναπληρωτής υπουργός Δικαιοσύνης.</p>
      <p>Ο Δημήτρης Παπαγγελόπουλος στη συνέντευξη του δηλώνει ότι υπήρχαν διαρροές και σκοπιμότητες για την έρευνα της Novartis από άλλα πρόσωπα – εκτός αυτού-, ενώ αφήνει ανοιχτό το ενδεχόμενο να παρακολυοθούνταν από την EΥΠ, παρότι μέλος της κυβέρνησης. Συμπληρώνοντας ενδεικτικά ότι «δεν επικοινώνησα με τον τότε διοικητή της ΕΥΠ κ. Γιάννη Ρουμπάτη, γιατί κι αν με παρακολουθούσε δεν θα μου το έλεγε».</p>
      <p>Ακόμη, αφήνει ανοιχτό το ζήτημα να υπήρχαν χρηματισμοί στο Μαξίμου με τροχήλατες βαλίτσες- σύμφωνα με ισχυρισμούς μάρτυρα υπό προστασία-, παρά την αρχειοθέτηση των συγκεκριμένων κατηγοριών. «Θα μου επιτρέψετε μια ρητορική ερώτηση. Αν εσείς θέλατε να λαδώσετε κάποιον πολιτικό, πώς θα τον λαδώνατε; Θα του βάζατε χρήματα στον τραπεζικό του λογαριασμό; Και αν ήταν πολλά, πάρα πολλά, πώς θα του τα πηγαίνατε; Χύμα; Κάπου δεν θα τα βάζατε;», σημειώνει χαρακτηριστικά.</p>
      <p>Επιπλέον σπεύδει να αναφέρει ότι η Προανακριτική Επιτροπή της Βουλής δεν έχει τη δυνατότητα να ερευνήσει το παρασκήνιο άλλων δικαστικών υποθέσεων, ενώ προχωρά στην πρόβλεψη ότι η επιτροπή της Βουλής δεν θα κάνει δεκτό το αίτημά του για κατ’ αντιπαράσταση εξέταση με τους Σαμαράς, Αγγελή και Ράικου.</p>
      <p>Ο κ. Παπαγγελόπουλος αποφεύγει να σχολιάσει τους χειρισμούς των δικαστικών για την υπόθεση Novartis κι αν ο ίδιος προχωρούσε σε παρόμοιες κινήσεις, αλλά και τις αναφορές του Αγγελή για δεκάδες μη ερευνηθείσες υποθέσεις.</p>
      <p>Για το αν θα υπάρξουν εκπλήξεις στην Προανακριτική Επιτροπή ο πρώην αναπληρωτής υπουργός Δικαιοσύνης τονίζει ότι «εκπλήξεις θα υπάρξουν πολλές. Μόνο που θα είναι πολύ ευχάριστες για μένα και πολύ δυσάρεστες για όσους με κατηγορούν. Θα σας θυμίσω όμως ότι η Βουλή αποφάσισε τη σύσταση της Προανακριτικής Επιτροπής για να ερευνηθούν συγκεκριμένες αξιόποινες πράξεις που δήθεν τέλεσα ως υπουργός. Τα υπόλοιπα που γράφονται και λέγονται είτε από άσχετους είτε από εγκάθετους για επέκταση της έρευνας εις βάρος μου είναι ομολογία ότι αντιλαμβάνονται ότι δεν υπάρχει κανένα στοιχείο σε βάρος μου. Προσποιούνται ότι μπορεί να ερευνήσει η επιτροπή και άλλες υποθέσεις, ενώ γνωρίζουν καλά ότι για να γίνει αυτό απαιτείται νέα απόφαση της Ολομέλειας της Βουλής για σύσταση νέας Προκαταρκτικής Επιτροπής με νέα δήθεν αδικήματα».</p>
      <p>Τέλος, κληθείς να σχολιάσει το έγγραφο της Εισαγγελίας Διαφθοράς για τους προστατευόμενους μάρτυρες που έχουν καταθέσει στο FBI, υπογραμμίζει: «Ως ταφόπλακα της προσπάθειας να εμφανισθεί το μέγα σκάνδαλο της <a href="http://www.enikos.gr/politics/683130/ypothesi-novartis-sti-vouli-i-katathesi-tou-panagioti-pikrammenou">Novartis </a>ως σκευωρία. Αποδεικνύει ότι το FBI ερευνούσε την υπόθεση πολύ πριν ασχοληθεί η ελληνική δικαιοσύνη και είχε στοιχεία για δωροδοκίες Ελλήνων πολιτικών και γιατρών. Η αλήθεια είναι ότι η υπόθεση Novartis είναι η κορωνίδα των σκανδάλων, όπως το χαρακτήρισε άλλωστε η κυρία Ράικου, σκευωρία δεν υπήρξε, ούτε είναι άκυρη η διαδικασία έρευνας».</p>
      <related>
        <h4>σχετικά άρθρα</h4>
        <a href="http://www.enikos.gr/politics/683101/lappas-ston-realfm-978-tin-triti-tha-exetastei-kanonika-o-frouzis%0A%20%20%20%20%0A"/>
        <a href="http://www.enikos.gr/politics/682931/kinal-kata-syriza-gia-tin-anavoli-tis-proanakritikis-kanei-ta-pan%0A%20%20%20%20%0A"/>
        <a href="http://www.enikos.gr/politics/682955/piges-epitropis-prokatarktikis-pros-to-paron-i-epitropi-kinithike%0A%20%20%20%20%0A"/>
        <a href="http://www.enikos.gr/politics/682928/plevris-kata-syriza-fainetai-pleon-xekathara-poioi-den-theloun-na%0A%20%20%20%20%0A"/>
        <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti%0A%20%20%20%20%0A"/>
        <a href="http://www.enikos.gr/politics/682921/tzanakopoulos-gia-tin-anavoli-tis-synedriasis-tis-proanakritikis-%0A%20%20%20%20%0A"/>
        <a href="http://www.enikos.gr/politics/682903/syriza-aftarchiki-i-apagorefsi-diloseon-tou-dimitri-tsovola-sta-t%0A%20%20%20%20%0A"/>
        <a href="http://www.enikos.gr/politics/682914/anavlithike-i-synedriasi-tis-proanakritikis-gia-ton-papangelopoul%0A%20%20%20%20%0A"/>
        <a href="http://www.enikos.gr/politics/682864/karagkounis-ston-realfm-978-dikonomikes-faidrotites-osa-ischyrize%0A%20%20%20%20%0A"/>
      </related>
    </article>
  </body>
</html>