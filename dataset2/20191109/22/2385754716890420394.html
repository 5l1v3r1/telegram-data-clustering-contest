<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/greece/596594/tromokratiki-organosi-stin-ellada-sxediazan-epithesi-kata-astynomikou-stoxou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T22:04:00+00:00"/>
    <meta property="og:title" content="Τρομοκρατική οργάνωση στην Ελλάδα: Σχεδίαζαν επίθεση κατά αστυνομικού στόχου"/>
    <meta property="og:description" content="Νέα διάσταση στην εξάρθρωση της τρομοκρατικής οργάνωσης Επαναστατική Αυτοάμυνα στην Ελλάδα δίνουν τα νέα στοιχεία που έρχονται στο φως.   Σύμφωνα με..."/>
  </head>
  <body>
    <article>
      <h1>Τρομοκρατική οργάνωση στην Ελλάδα: Σχεδίαζαν επίθεση κατά αστυνομικού στόχου</h1>
      <address><time datetime="2019-11-09T22:04:00+00:00">09 Nov 2019, 22:04</time> by <a rel="author">sigmalive</a></address>
      <p>Νέα διάσταση στην εξάρθρωση της τρομοκρατικής οργάνωσης Επαναστατική Αυτοάμυνα στην Ελλάδα δίνουν τα νέα στοιχεία που έρχονται στο φως.</p>
      <p>Σύμφωνα με τις ενδείξεις και τα στοιχεία που έχουν στη διάθεσή τους, στην αντιτρομοκρατική εκτιμούν ότι η Επαναστατική Αυτοάμυνα το επόμενο διάστημα ενδεχομένως να προέβαινε σε τρομοκρατική επίθεση εναντίον αστυνομικού στόχου, στην επέτειο του Πολυτεχνείου ή την επέτειο της δολοφονίας του Αλέξανδρου Γρηγορόπουλου, με αφορμή τις εκκενώσεις καταλήψεων.</p>
      <p>Σύμφωνα με τις ίδιες πηγές, η Επαναστατική Αυτοάμυνα ενδεχομένως θα αναβάθμιζε την δράση της και ενδεχομένως να σκόπευε να εξελιχθεί σε μια οργάνωση ανάμεσα στον Επαναστατικό Αγώνα και στην Ομάδα Λαϊκών Αγωνιστών. Το άλλο σενάριο που εξετάζει η Αντιτρομοκρατική, σύμφωνα με τις ίδιες πληροφορίες, είναι των συγκοινωνούντων δοχείων μεταξύ των οργανώσεων αυτών, την κοινή δράση και την ύπαρξη κοινής γιάφκας.</p>
      <p>
        <b>Τα στοιχεία στη γιάφκα της Επαναστατικής Αυτοάμυνας που οδηγούν σε νέα συμπεράσματα την αντιτρομοκρατική</b>
      </p>
      <p>Η Επαναστατική Αυτοάμυνα είχε πραγματοποιήσει 5 επιθέσεις χρησιμοποιώντας ένα καλάσνικοφ και μια χειροβομβίδα, αλλά τα ευρήματα στην γιάφκα του Χολαργού (κατά την επιχειρήσει της αντιτρομοκρατικής) ήταν πολύ περισσότερα, καθώς βρέθηκαν 4 ακόμη καλάσνικοφ και εκρηκτικά και δεν συνάδουν με τον έως τώρα τρόπο δράσης της. Πέρα από την ζελατοδυναμίτιδα και το ΤΝΤ βρέθηκε και μείγμα Νιτρικού Αμμωνίου και Πετρελαίου, Anfo δηλαδή, υλικό που χρησιμοποιούσε η οργάνωση Επαναστατικός Αγώνας.</p>
      <p>Στην αντιτρομοκρατική, σύμφωνα με πληροφορίες, δεν αποκλείουν το επόμενο διάστημα η Επαναστατική Αυτοάμυνα να προχωρούσε σε συνδυαστικές βομβιστικές επιθέσεις και επιθέσεις με καλάσνικοφ.</p>
      <p>Να σημειωθεί ότι νωρίτερα στον εισαγγελέα και ακολούθως στον ανακριτή μεταφέρθηκαν οι δύο συλληφθέντες άνδρες. Κατά την μεταγωγή τους στα δικαστήρια επιτέθηκαν φραστικά κατά των δημοσιογράφων ενώ κατά την μεταγωγή τους από το ένα κτίριο στο άλλο φώναξαν «Ζήτω η αναρχία, ζήτω η επανάσταση».</p>
      <p>ΠΗΓΗ: Ελεύθερος Τύπος</p>
    </article>
  </body>
</html>