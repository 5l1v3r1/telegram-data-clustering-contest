<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/blgarskata-narkomafiya-e-sred-nay-moshchnite-v-ispaniya_news708366.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T22:50:00+00:00"/>
    <meta property="og:title" content="Българската наркомафия е сред най-мощните в Испания"/>
    <meta property="og:description" content="Става дума за разследване на наркотрафика в испанската област Галисия"/>
  </head>
  <body>
    <article>
      <h1>Българската наркомафия е сред най-мощните в Испания</h1>
      <h2>Става дума за разследване на наркотрафика в испанската област Галисия</h2>
      <address>
        <time datetime="2019-11-09T22:50:00+00:00">09 Nov 2019, 22:50</time>
      </address>
      <p>https://blitz.bg/svyat/blgarskata-narkomafiya-e-sred-nay-moshchnite-v-ispaniya_news708366.html Blitz.bg</p>
      <figure>
        <img src="https://static.blitz.bg/documents/thumbnails/730/201805/1527236512-6282714.jpg"/>
        <figcaption>Снимката е илюстративна, Източник: БГНЕС</figcaption>
      </figure>
      <p><b>Испания гласува утре на парламентарни избори за втори път тази година. Социалистите на Педро Санчес, които спечелиха предишния вот, не успяха да съставят стабилна коалиция и да получат одобрение в парламента. </b><br/><br/>Опитите за кабинет с крайнолевите от „Подемос“ се провалиха. Сега прогнозите са за нова победа на социалистите, но за тях проблемът с кого ще се коалират ще бъде още по-остър, тъй като подкрепата за Народната партия и за крайнодесните от „Вокс“ вероятно ще бъде по-голяма, отколкото на 28 април.</p>
      <p>На изборите може да има изненади и да се окаже, че от левицата са пропуснали шанса си да управляват, прогнозира в интервю за програма „Хоризонт“ на БНР журналистът от „Ел Паис“ Начо Каретеро.<br/><br/>Той беше у нас за представянето на книгата си „Бял прах“, която излезе в превод на български.<br/><br/>Става дума за разследване на наркотрафика в испанската област Галисия, където е роден Каретеро. В книгата има редица скандални разкрития, като например, че всички партии са получавали пари от наркотрафика.</p>
      <p>Когато порасна, искам да стана контрабандист като татко, казва в телевизионен репортаж едно дете от северната испанска област Галисия. Това е една от многобройните знакови истории в книгата „Бял прах“ на Начо Каретеро.<br/><br/>„Като галисиец израснах в тази реалност - на контрабандата и наркотрафика като нещо нормално. И когато си заобиколен от нещо такова, даже да е изключително, за теб е обикновено, не ти прави впечатление.<br/><br/>И чак когато отидох в Мадрид, си дадох сметка, че това в Галисия не беше нормално и реших да разкажа тази история“, казва Каретеро.</p>
      <p>По книгата е създаден и сериал, но Начо Каретеро предупреждава, че е различен жанр, който не се придържа единствено към фактите от книгата.<br/><br/>А в нея не липсва и българска следа - от участието на български музиканти в празненствата на контрабандистите, през българския кораб "Свети Николай", който при залавянето му през 2012 от испанските власти превозвал единствено кокаин.<br/><br/>В „Бял прах“ е спомената и българската мафия.</p>
      <p>„Когато кокаинът от Колумбия влиза в Испания, често през канали в Галисия, различните мафии купуват продукта и го разпространяват в Европа. И една от тези мафии, от най-мощните, е българската.<br/><br/>Непрекъснато излизат новини за връзките по дистрибуцията на наркотика в Европа.<br/><br/>Но не е само това. Българската мафия например, има голям дял в Мадрид в контрола на сигурността в дискотеките, занимава се с уреждане на сметки, с продажба на наркотици, изобщо, познават я и се страхуват от нея. И разбира се, трябваше да я спомена в книгата, защото е част от цялата верига.<br/><br/>Като цяло наркотрафикът е една голяма международна мрежа, от която са част тези мафии - галисийската, българската, колумбийската и противодействието е много трудно“, отбелязва журналистът.</p>
      <p>80 процента от кокаина в Европа през 80-те години навлиза през бреговете на Галисия. А освен това местното правителство години наред отрича съществуването на организиран наркотрафик.<br/><br/>Освен това в областта не е имало нито една партия, която да не е финасирана от наркотрафикантите. Нито една, се твърди още в книгата.</p>
      <p>„Близостта между наркотрафикантите и политиците идва от епоха, в която обществото не гледа на контрабандистите с лоши очи. Те имат голямо влияние, власт, помагат на съседите, създават работни места.<br/><br/>В онази епоха политиците получават допълнителни дивиденти от това, че са близо до тях - гласове на избори, пари за кампаниите. После, обаче, се прави големият скок и вместо цигари започват нелегално да се внасят наркотици.<br/><br/>Известно време големите босове продължават да са близо до политиката, даже самите са политици. Само че после образът им в обществото се променя, особено когато се вижда ужасяващият ефект от наркотиците, най-вече върху младите хора.<br/><br/>Политиците си дават сметка, че трябва да стоят далеч наркобосовете“, коментира Каретеро.</p>
      <p>В годините, когато не се крият връзките между трафиканти и политици, тази близост не се харесва на обещаващ младеж, начело на депутатите от Понтеведра. Основателят на Народния алианс, днешната Народна партия, Мануел Фрага, му дава съвет.<br/><br/>Замини за Мадрид, научи галисийски, ожени се и създай деца. Някогашният бунтар е вече бившият премиер на Испания Мариано Рахой.<br/><br/>Недоволството му било изпреварило времето си. Но по-късно последвали неговата линия:</p>
      <p>„Понастоящем политиците се държат настрана от наркотрафика. Не като преди, когато бяха много близки с босовете и получаваха пари. Но това не означава, че наркотрафикът е загубил влиянието си в Галисия. Много от трафикантите са легални бизнесмени - богати и авторитетни търговци и индустриалци“.</p>
      <p>Свърши се с разточителството на босовете - така агент от Националната полиция обобщава ефектите от мащабната операция Некора през 90-те години водена, от известния съдия Балтасар Гарсон.<br/><br/>Съдебните решения от 94 г. оставят на свобода всички големи босове, но представляват за тях ясно предупреждение, че врагът има зъби, т.е че държавата ги е забелязала. Битките обаче тепърва започват.<br/><br/>Лавината от кокаин не спира - пише пресата през 2001. Каква е ролята на корупцията в наркотрафика и възможни ли е той изобщо да бъде спрян.</p>
      <p>„В една държава без корупция би било много по-трудно за престъпниците и наркотрафикантите. Испания не е изключение.<br/><br/>Там има корупция в полицията, което облекчава работата на наркотрафикантите. И все пак смятам, че наркотрафикът е дейност, която много трудно може да бъде спряна. Говорим за изключително рентабилен продукт, може би на първо място в света. Кокаинът, който се получава от растение, се продава по-скъпо от петрола и златото.<br/><br/>Освен това има търсене. Така че е много трудно да се спре този непрекъснат процес, ако хората продължават да търсят и да употребяват кокаин. Засега войната срещу наркотрафика не дава резултати.<br/><br/>Има повече кокаин от когато и да било, и не виждам как може да бъде спрян, даже ако нямаше корупция“, казва авторът на „Бял прах“.</p>
      <p>Като представител на регион със свой език Начо Каретеро коментира напрежението в Каталуния. От няколко седмици там има демонстрации заради присъдите на сепаратистките лидери, осъдени заради опита за отделяне на областта преди две години:</p>
      <p>„Важно е да се подчертае, че привържениците на независимостта на Каталуния в момента са около 45-50 процента. И това не е цялата Каталуния.<br/><br/>Защото много пъти отвън изглежда, че цяла Каталуния се опитва да се отдели от Испания, а не е така. Става дума за част от хората.<br/><br/>Процент, който в момента е шумно защитава правата си и това създаде голям проблем, особено след като бяха осъдени сепаратистките лидери. Трябва да каже, че те са в затвора не заради идеите си, а защото свикаха референдум за независимост, забранен от закона.<br/><br/>Така че има политически проблем за решаване, който без съмнение е сериозен, но не колкото някои искат да изглежда“.</p>
      <p>В неделя испанците са призовани отново пред урните. Четвъртите избори за последните четири години.<br/><br/>Социалистите на Педро Санчес спечелиха миналия вот, но не успяха да съставят стабилна коалиция. Преговорите с крайнолевите от Подемос се провалиха. Сега десницата отново набира сила, след като преди четири години беше разбит двупартийният модел, припомня Начо Каретеро и допълва:.</p>
      <p>„Хората се умориха и се разбунтуваха срещу двупартийната система, най-вече заради скандалите за корупция. И от гражданското движение се появиха политически алтернативи - като лявата партия Подемос и Гражданите, които са център - дясно.<br/><br/>Изглежда, че възможностите за избор са повече, но пък са трудни коалициите. Защото за да постигнеш мнозинство и да управляваш, трябва да преговаряш, а това се оказа прекалено сложно“.</p>
      <p>Ако се сбъднат прогнозите на социолозите, социалистите на Педро Санчес пак ще получат най-много гласове.<br/><br/>Но проблемът е дали ще съставят правителство. Според Начо Каретеро, левите може и да съжаляват, че след изборите на 28 април не успяха да се разберат.</p>
      <p>„След миналите избори левите партии имаха достатъчно подкрепа, за да сформират правителство, но заради противоречията помежду си не успяха да го постигнат. Сега обаче опонентите им набират сила доста бързо и в момента левицата и десницата са изравнени.<br/><br/>Възможно е да се окаже, че левите партии са пропуснали шанса си да управляват и сега няма да има друг. Те може да платят твърде скъпо нежеланието си за компромис“, коментира Начо Каретеро.</p>
    </article>
  </body>
</html>