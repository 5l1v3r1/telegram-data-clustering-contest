<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639110/%D8%B1%D9%88%D8%A7%D9%86%D9%BE%D8%B2%D8%B4%DA%A9%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B9%D9%84%DB%8C%D9%87-%D8%B3%D9%84%D8%A7%D9%85%D8%AA-%D8%B1%D9%88%D8%A7%D9%86%DB%8C-%D8%AA%D8%B1%D8%A7%D9%85%D9%BE-%D8%B4%D9%87%D8%A7%D8%AF%D8%AA-%D9%85%DB%8C%E2%80%8C%D8%AF%D9%87%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:39:00+00:00"/>
    <meta property="og:title" content="روانپزشکان آمریکایی علیه سلامت روانی ترامپ شهادت می‌دهند"/>
    <meta property="og:description" content="همزمان با فرایند استیضاح ترامپ، گروهی از روانپزشکان آمریکایی قرار است درباره خطر سلامت روانی رئیس جمهور آمریکا شهادت دهند."/>
  </head>
  <body>
    <article>
      <h1>
        <a href="https://www.bultannews.com/fa/news/639110/%D8%B1%D9%88%D8%A7%D9%86%D9%BE%D8%B2%D8%B4%DA%A9%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D8%B9%D9%84%DB%8C%D9%87-%D8%B3%D9%84%D8%A7%D9%85%D8%AA-%D8%B1%D9%88%D8%A7%D9%86%DB%8C-%D8%AA%D8%B1%D8%A7%D9%85%D9%BE-%D8%B4%D9%87%D8%A7%D8%AF%D8%AA-%D9%85%DB%8C%E2%80%8C%D8%AF%D9%87%D9%86%D8%AF">روانپزشکان آمریکایی علیه سلامت روانی ترامپ شهادت می‌دهند</a>
      </h1>
      <h2>همزمان با فرایند استیضاح ترامپ، گروهی از روانپزشکان آمریکایی قرار است درباره خطر سلامت روانی رئیس جمهور آمریکا شهادت دهند.</h2>
      <address><time datetime="2019-11-09T22:39:00+00:00">09 Nov 2019, 22:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، هفته آینده گروهی از روانپزشکان<b> آمریکا</b>یی قرار است در خلال فرایند<b> استیضاح</b> ترامپ در مجلس نمایندگان آمریکا شهادت دهند.</p>
      <p>گفته شده این گروه از روانپزشکان قرار است تا درباره سلامت عقلی ترامپ شهادت دهند و اعلام کنند که وضعیت سلامت عقلی او برای انجام کارهای مربوط به ریاست جمهوری نامناسب و خطرناک است.</p>
      <p>یک روانپزشک دانشگاه ییل در این ارتباط گفته است که بررسی جوانب سلامت روانی رئیس جمهور آمریکا در جریان فرایند استیضاح او بسیار ضروری و حیاتی است، چون طی دو سال و نیم گذشته در مورد بی ثباتی روانی رئیس جمهور آمریکا بسیار نگران بوده‌ایم و تقریبا همه آن چه قبلا گفتیم، درست از آب درآمده است.</p>
      <p>این گروه از روانپزشکان، اظهارات و شهادت خود را علیه ترامپ، با توجه به جوانب ظاهری، توئیت‌ها، مصاحبه‌ها و همچنین گزارش ۴۴۸ صفحه‌ای رابرت مولر، بازرس ویژه پرونده دخالت انتخاباتی روسیه اعلام خواهند کرد و نتیجه گرفته‌اند که ترامپ فاقد حداقل‌های روانی لازم برای انجام وظایف ریاست جمهوری است.</p>
      <p>مجلس نمایندگان آمریکا کمتر از ده روز پیش با تصویب روند استیضاح دونالد ترامپ امکان تحقیقات برای استیضاح رئیس جمهور آمریکا را میسر ساخت.</p>
      <p>این قطعنامه با ۲۳۲ رأی موافق مقابل ۱۹۶ رأی مخالف به تصویب رسید.</p>
      <p>روند تحقیقات مجلس نمایندگان در مورد این‌که آیا رئیس‌جمهوری باید استیضاح شود یا نه، به مکالمه تلفنی ترامپ با ولادیمیر زلنسکی، رئیس‌جمهوری اوکراین باز می‌گردد.</p>
      <p>در جریان آن مکالمه دونالد ترامپ از همتای اوکراینی خود خواسته بود تا «لطفی بکند» و در مورد جوبایدن، از نامزدهای اصلی حزب دموکرات برای رقابت در انتخابات ریاست‌جمهوری ۲۰۲۰، و پسرش، که عضو هیئت مدیره یک شرکت نفت و گاز در اوکراین بود، تحقیق کند و اعطای یک کمک نظامی ۴۰۰ میلیون دلاری آمریکا به اوکراین را منوط به انجام تحقیق مورد نظر خود کرده بود.</p>
      <p>با این حال در واکنش به روند استیضاح، دونالد ترامپ تحقیقات را «قلابی» توصیف کرده و بارها تاکید کرده هیچ عمل نادرست و خلافی از او سرنزده‌است.</p>
    </article>
  </body>
</html>