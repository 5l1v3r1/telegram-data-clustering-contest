<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740870"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T22:24:00+00:00"/>
    <meta property="og:title" content="&quot;แอนนา&quot;เป่าปากรับ &quot;LIGHT OF MY LIFE&quot;บทหนักสุดในชีวิต"/>
    <meta property="og:description" content="คุยกับหนูน้อย 'แอนนา พิโนวสกี้' ผู้รับบทเด็กหญิงที่รอดชีวิตจากเชื้อไวรัสปริศนา ในภาพยนตร์แอ๊คชั่นระทึกขวัญ 'LIGHT OF MY LIFE' เจ้าตัวถึงกับลั่น แสดงเรื่องนี้เจอบทหนักที่สุดในชีวิตแล้ว..."/>
  </head>
  <body>
    <article>
      <h1>"แอนนา"เป่าปากรับ "LIGHT OF MY LIFE"บทหนักสุดในชีวิต</h1>
      <address>
        <time datetime="2019-11-09T22:24:00+00:00">09 Nov 2019, 22:24</time>
      </address>
      <p>
        <b>คุยกับหนูน้อย "แอนนา พิโนวสกี้" ผู้รับบทเด็กหญิงที่รอดชีวิตจากเชื้อไวรัสปริศนา ในภาพยนตร์แอ๊คชั่นระทึกขวัญ "LIGHT OF MY LIFE" เจ้าตัวถึงกับลั่น แสดงเรื่องนี้เจอบทหนักที่สุดในชีวิตแล้ว...</b>
      </p>
      <p>ในภาพยนตร์<b> “LIGHT OF MY LIFE” </b>ผลงานดราม่าระทึกขวัญเรื่องล่าสุดของ<mark><b> เคซีย์ แอฟเฟล็ค </b></mark>นักแสดงสาวน้อยหน้าใหม่สัญชาติแคนาดา แอนนา พิโนวสกี้ รับบทบาทเป็นหญิงสาวที่รอดมาจากไวรัสปริศนาที่คร่าประชากรหญิงเกือบทั้งโลก รวมถึงคุณแม่สุดที่รักของพวกเขาทั้งสองคน และถึงแม้ว่าประชากรหญิงบนโลกใบนั้นจะเหลือเพียงแค่หยิบมือเดียว พวกเธอก็ได้กลายเป็นสัญลักษณ์ของความเกรงกลัว ผู้ชายส่วนใหญ่เกรงกลัวว่าเหยื่อต่อไปของไวรัสนั้นจะเป็นพวกเขา<br/><br/>พ่อที่รับบทโดย<b> เคซีย์ แอฟเฟล็ค (ควบตำแหน่งผู้กำกับและผู้อำนวยการสร้าง)</b> จึงต้องทำทุกวิถีทาง เพื่อปกปิดตัวตนลูกสาวคนนี้ของเขา ไม่ว่าจะเป็นการจับเธอแต่งตัวให้เหมือนเด็กผู้ชาย หรือว่าการอยู่ในสถานที่ห่างสายตาผู้คนแบบในป่าเขารกทึบ โดยที่ทั้งสองต้องใช้ชีวิตอยู่อย่างหลบ ๆ ซ่อน ๆ และจะออกมาจากป่าก็ต่อเมื่อเสบียงของพวกเขาเหมดเท่านั้น ลูกสาวของเขา แร็ก (แอนนา พิโนวสกี้) ไม่ได้เรียนในโรงเรียน หน้าที่ในการอบรมสั่งสอนจึงกลายเป็นหน้าที่ของพ่อคนนี้ เขาได้ใช้วิธีการเล่านิทานเป็นเครื่องมือในการให้ข้อคิดของชีวิต และสอนทักษะการเอาตัวรอดให้กับเธอตลอดเวลา เพราะโลกที่ไร้ซึ่งความสมดุลใบนี้คือโลกที่ไม่ปลอดภัยสำหรับพวกเขา</p>
      <figure>
        <img src="https://www.dailynews.co.th/admin/upload/20191110/news_JImLAdJkyC054042_533.jpg?v=20191110068?v=6908"/>
      </figure>
      <p>โดยหนูน้อย  แอนนา พิโนวสกี้ เด็กหญิงที่พึ่งจะมีอายุครบ 14 ปี เมื่อวันที่ 4 กันยายนที่ผ่านมา ได้ออกมาตอบคำถามเกี่ยวกับภาพยนตร์<b> “LIGHT OF MY LIFE”</b> และความเห็นเกี่ยวกับการแสดงร่วมกับนักแสดงเจ้าของรางวัลออสการ์<b> เคซีย์ แอฟเฟล็ค</b> (Manchester by the Sea) ไว้อย่างน่าสนใจ<br/> <br/><i>ดูเหมือนว่าบทของคุณดูเหนื่อยใช่ย่อยเหมือนกันนะ คุณมีวิธีในการจัดการกับมันยังไงบ้าง ?</i><br/><mark><b>แอนนา:</b></mark> เอาจริง ๆ ฉันก็ไม่มีคำตอบสำหรับคำถามนี้เหมือนกันค่ะ นั่นเป็นเพราะว่าฉันเองก็ไม่ได้รู้สึกว่ามันเหนื่อยหรือว่ายากด้วย ฉันอยู่ท่ามกลางเหล่านักแสดงและทีมงานที่มีประสิทธิภาพ พวกเขาเป็นกลุ่มคนที่ร่าเริงและมีความกระฉับกระเฉงอยู่ตลอดเวลา กองถ่ายของพวกเราไม่มีกฎอะไรตายตัวค่ะ ถ้าฉันเหนื่อยฉันก็พัก ถ้าฉันไม่ชอบกาแฟฉันก็ไม่ต้องดื่ม บางทีฉันก็แอบคิดอยู่เหมือนกันว่าหน้าที่จริง ๆ ของฉันก็คือการทำตัวเองให้รู้สึกสนุกกับการแสดงตลอดเวลาค่ะ<br/><br/><i>ในฉากเปิดที่คุณพูดคุยกับเคซีย์ในเต็นท์นานเกือบ 10 นาที คุณจำได้มั้ยว่าต้องถ่ายทั้งหมดกี่เทค ?</i><br/><b><mark>แอนนา:</mark></b> ฉันคิดว่าเราถ่ายกันแค่เทคเดียวนะคะ หรือบางทีก็อาจจะเป็นสองเทค แต่เราก็ไม่ได้หยุดกล้องระหว่างฉากนั้นเลย ฉันมีเคล็ดลับอย่างหนึ่งที่ฉันไม่เคยบอกใครมาก่อน ที่พวกคุณเห็นว่าตัวละครของฉันรู้สึกเหมือนได้ฟังนิทานของเคซีย์เป็นครั้งแรกนั้นเป็นเพราะว่า… ในตอนนั้นฉันง่วงมากค่ะ</p>
      <figure>
        <img src="https://www.dailynews.co.th/admin/upload/20191110/news_ptJbYOqqhm054043_533.jpg?v=20191110068?v=3724"/>
      </figure>
      <p> <br/><i>ตัวละครของคุณมีคำถามถามพ่อของเธออยู่ตลอดเวลา แล้วคุณล่ะขี้สงสัยเหมือนกันหรือเปล่า ?</i><br/><b><mark>แอนนา:</mark> </b>ก็ประมาณนึงค่ะ ฉันคิดว่าที่แร็กต้องถามพ่อของเธอบ่อยนั้นเป็นเพราะว่าเธอไม่ได้โตมากับแม่ การเจริญเติบโตเป็นสิ่งที่อยู่ควบคู่กับการเรียนรู้ ดังนั้นการโตมาในสภาวะแวดล้อมที่ไม่มีแม่นั้น เป็นสิ่งที่ฉันเองก็จินตนาการไม่ออกเหมือนกัน ว่ามันจะยากลำบากขนาดไหน โดยเฉพาะบนโลกที่สมดุลของมนุษย์พังทลาย ฉันเองก็เป็นคนขี้สงสัย แต่ก็ไม่ได้เป็นมากเท่าเธอ ฉันมีโอกาสเรียนในโรงเรียน เธอไม่ได้รับโอกาสนั้น โรงเรียนของเธอคือพ่อ และนั่นก็เป็นเหตุผลว่าทำไมเธอถึงถามคำถามไม่หยุดค่ะ<br/> <br/><i>นอกจากตัวละครสมทบที่เข้ามาแค่บางฉาก ฉากส่วนใหญ่ของ “Light of My Life” ก็จะเป็นฉากของคุณกับเคซีย์ ภาพยนตร์เรื่องนี้เป็นเรื่องที่คุณต้องรับภาระหนักที่สุดสำหรับคุณหรือเปล่า ?</i><br/><mark><b>แอนนา: </b></mark>“หนัก” จริง ๆ ล่ะค่ะ ฉันบอกได้เต็มปากเต็มคำเลยว่ามันเป็นงานที่หนักที่สุดเท่าที่ฉันเคยรับมา และมันก็เป็นงานที่ยากที่สุดในชีวิตของฉันเลยด้วย แต่ฉันก็ได้ทำทุกอย่างอย่างเต็มที่นะ</p>
      <figure>
        <img src="https://www.dailynews.co.th/admin/upload/20191110/news_uMCpxwWTbn054043_533.jpg?v=20191110068?v=4512"/>
      </figure>
      <p> <br/><i>การได้เข้าไปอยู่ในชีวิตของตัวละครตัวนี้เป็นเรื่องน่าสนใจสำหรับคุณหรือเปล่า ?</i><br/><mark><b>แอนนา:</b></mark> มันเป็นประสบการณ์ที่ดีสุด ๆ ไปเลยค่ะ<br/> <br/><i>คุณรู้สึกยังไงบ้างเมื่อคุณต้องตัดผมเพื่อรับบทนี้ ?</i><br/><mark><b>แอนนา:</b></mark> ฉันต้องทำใจอยู่พักใหญ่เลยล่ะค่ะ ฉันเคยมีผมที่ยาวมาก ๆ ยาวมาจนถึงบริเวณเอว ฉันเป็นเด็กผู้หญิงที่ค่อนข้างหวงผมของตัวเองด้วย ดังนั้นฉันจึงค่อนข้างทำใจลำบากเมื่อรู้ว่าจะต้องตัดผมสั้น แต่ผลลัพธ์นั้นก็ออกมาคุ้มค่านะคะ ทีแรกช่างตัดผมตัดทรงสั้น ๆ น่ารัก ๆ ให้ฉัน แต่เคซีย์ก็ได้ทำลายทรงผมน่ารัก ๆ นั้นทิ้ง เขาให้ช่างตัดผมของฉันใหม่ให้ดูแหว่ง ๆ ดังนั้นเมื่อฉันต้องกลับเข้าไปเรียนในช่วงกลางเทอม ฉันเลยต้องทนกับเจ้าทรงผมสุดเห่ยนั่นไปสักพักใหญ่ แต่โดยรวมแล้วฉันก็รู้สึกว่ามันคุ้มค่านะคะ</p>
      <figure>
        <img src="https://www.dailynews.co.th/admin/upload/20191110/news_sFolkypCQA054044_533.jpg?v=20191110068?v=5765"/>
      </figure>
      <p> <br/><b>"LIGHT OF MY LIFE คือพ่อ...คือลูก” 28 พฤศจิกายน ในโรงภาพยนตร์</b></p>
    </article>
  </body>
</html>