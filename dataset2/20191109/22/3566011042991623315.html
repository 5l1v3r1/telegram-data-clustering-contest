<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546002.html/%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D8%AC%D9%88%D8%A7%D9%86%D8%A7%D9%86-%D8%A7%D8%B2-%D9%85%D8%B4%DA%A9%D9%84%D8%A7%D8%AA-%D8%A7%D8%B2%D8%AF%D9%88%D8%A7%D8%AC-%D9%88%D8%A7%D9%87%D9%85%D9%87-%D8%AF%D8%A7%D8%B1%D9%86%D8%AF-%D9%85%D8%AF%D8%AF%D8%AC%D9%88%DB%8C%D8%A7%D9%86-%D8%A8%D9%87%D8%B2%DB%8C%D8%B3%D8%AA%DB%8C-%D9%86%DA%AF%D8%B1%D8%A7%D9%86-%D9%85%D8%B4%DA%A9%D9%84-%D9%85%D8%B3%DA%A9%D9%86-%D9%86%D8%A8%D8%A7%D8%B4%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T22:05:00+00:00"/>
    <meta property="og:title" content="بسیاری از جوانان از مشکلات ازدواج واهمه دارند/مددجویان بهزیستی نگران مشکل مسکن نباشند"/>
    <meta property="og:description" content="۱۱۷ سری جهیزیه به مددجویان بهزیستی استان کرمانشاه اهدا شد."/>
  </head>
  <body>
    <article>
      <h1>بسیاری از جوانان از مشکلات ازدواج واهمه دارند/مددجویان بهزیستی نگران مشکل مسکن نباشند</h1>
      <h2>در مراسم اهدای جهیزیه به زوج های تحت پوشش بهزیستی کرمانشاه مطرح شد؛</h2>
      <address>
        <time datetime="2019-11-09T22:05:00+00:00">09 Nov 2019, 22:05</time>
      </address>
      <p>۱۱۷ سری جهیزیه به مددجویان بهزیستی استان کرمانشاه اهدا شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛به نقل از<a href="http://www.mersadnews.ir/news/386823/%D8%A8%D8%B3%DB%8C%D8%A7%D8%B1%DB%8C-%D8%A7%D8%B2-%D8%AC%D9%88%D8%A7%D9%86%D8%A7%D9%86-%D8%A7%D8%B2-%D9%85%D8%B4%DA%A9%D9%84%D8%A7%D8%AA-%D8%A7%D8%B2%D8%AF%D9%88%D8%A7%D8%AC-%D9%88%D8%A7%D9%87%D9%85%D9%87-%D8%AF%D8%A7%D8%B1%D9%86%D8%AF"> </a><a href="http://www.mersadnews.ir/">شبکه اطلاع رسانی مرصاد</a> ، مراسم اهدای ۱۱۷ سری جهیزیه به زوج های تحت پوشش بهزیستی کرمانشاه با مشارکت استانداری و اداره کل بهزیستی استان عصر امروز شنبه در تالار انتظار برگزار شد.</p>
      <p>فاطمه رضوان مدنی، مدیرکل بهزیستی استان کرمانشاه در این مراسم اظهار داشت: طی امسال این دومین موردی است که برای مددجویان تحت پوشش بهزیستی جهیزیه تهیه می شود.</p>
      <p>این مسئول به اهدای ۱۶۰ سری جهیزیه در شهریورماه امسال به مددجویان بهزیستی در منطقه اورامانات با مشارکت قرارگاه منطقه ای نجف اشرف سپاه اشاره کرد و افزود: طی این دو دوره اهدای جهیزیه ۲۲۷ مورد جهیزیه به مددجویان اهداء شده است.</p>
      <p>وی ضمن تشکر از مشارکت استانداری کرمانشاه در تامین جهیزیه برای مددجویان پشت نوبتی اظهار داشت: ۸۰۰ زوج مددجو پشت نوبت هستند که با قول مساعد استاندار کرمانشاه خوشبختانه اقدامات لازم برای واگذاری جهیزیه صورت گرفته که طی امروز به ۱۱۴ زوج به نیت ۱۱۴ سوره قرآن جهیزیه اهدا می شود و مابقی نیز طی مراسمات دیگر واگذار خواهد شد.</p>
      <p>رضوان مدنی خاطرنشان کرد: طبق وصیت نامه پدرم (پدر شهدای رضوان‌مدنی) ۳ مورد از جهیزیه های امروز را برادرم تقبل کردند که در مجموع ۱۱۷ مورد جهیزیه به مددجویان اهداء می شود.</p>
      <p>وی خدمت به محرومین را خدمت بزرگی دانست و گفت: باید نه تنها در بحث جهیزیه بلکه در دیگر امورات و مشکلات نیز یار و مددکار این جامعه هدف باشیم.</p>
      <p>مدیرکل بهزیستی استان کرمانشاه افزود: ۴۰ هزار معلول در سطح استان داریم که به تجهیزاتی از قبیل ویلچر، واکر، تخت بیمارستانی و ... نیاز دارد و با توجه به اینکه قیمت این امکانات زیاد است خیرین به کمک بهزیسای بشتابد تا این تجهیزات را برای معلولین تهیه کنیم.</p>
      <p>رضوان مدنی ادامه داد: بسیاری از ورزشکاران که رتبه های بین المللی و قهرمانی را کسب کردند از معلولین هستند و ثابت کردند معلولیت محدودیت نیست و توانستند برای استان افتخار آفرین باشند، اینها به حمایت نیاز دارند.</p>
      <p>
        <b>بسیاری از جوانان از مشکلات ازدواج واهمه دارند</b>
      </p>
      <p>آیت‌الله مصطفی علماء عصر امروز شنبه در مراسم اهدای ۱۱۷ سری جهیزیه به زوج های تحت پوشش بهزیستی کرمانشاه که با مشارکت استانداری و اداره کل بهزیستی استان در تالار انتظار برگزار شد، خدمات استاندار کرمانشاه در همه زمینه‌ها را قابل تقدیر دانست و اظهار داشت: البته کمک به زوج های جوان و تهیه جهیزیه برای آنها یکی از بهترین اقدامات وی است.</p>
      <p>نماینده ولی‌فقیه در استان کرمانشاه با بیان اینکه بسیاری از جوانان از مشکلات ازدواج واهمه دارند، خطاب به جوانان گفت: خداوند ضامن زندگی شما خواهد بود زیرا صاحب اصلی همه ما خداوند متعال است و در قرآن می فرماید اگر شما کمبودی دارید خدا شما را بی نیاز خواهد کرد.</p>
      <p>وی با تاکید بر لزوم کنار گذاشتن خرج های اضافی و دقت به ضروریات زندگی، افزود: از اول که وحی بر پیامبر (ص) نازل شد مشکلات زندگی وجود داشته است و اساس زندگی همه با مشکلات همراه است، لذا باید به خداوند پناه ببریم و امور اساسی زندگی را به خداوند بسپاریم.</p>
      <p>امام جمعه کرمانشاه با دعوت از زوج های جوان به رفاقت و داشتن محبت نسبت به یکدیگر گفت: مال دنیا زندگی را حفظ نمی‌کند بلکه صمیمیت و همدل بودن است که زندگی را حفظ می کند و امام(ره) همواره به این مهم تاکید داشتند.</p>
      <p>
        <b>مددجویان بهزیستی نگران مشکل مسکن نباشند</b>
      </p>
      <p>هوشنگ بازوند عصر امروز شنبه در مراسم اهدای ۱۱۷ سری جهیزیه به زوج های تحت پوشش بهزیستی کرمانشاه ضمن تبریک هفته وحدت اظهار داشت: هفته وحدت نماد همدلی و انسجام در استان کرمانشاه است.</p>
      <p>استاندار کرمانشاه افزود: با رهنمون های نماینده ولی فقیه در استان کرمانشاه شاهد یک همبستگی و وحدت بسیار خوب بین مردم استان هستیم.</p>
      <p>وی اهدای جهیزیه به زوج های جوان را کاری خداپسندانه عنوان کرد و بیان داشت: امسال این سومین مراسمی است که در این راستا صورت می گیرد که اولین مورد آن با همکاری قرارگاه نجف اشرف و بهزیستی، دومین مورد با همت سپاه نبی اکرم(ص) استان و امروز هم استانداری و بهزیستی در این راستا قدم برداشته است.</p>
      <p>بازوند تاکید کرد: مصمم هستیم در این ماههای پایانی سال با بهزیستی و کمیته امداد این همکاری را ادامه دهیم.</p>
      <p>مدیر ارشد استان گفت: مددجویان بهزیستی نگران مشکل مسکن نباشند، چون به این منظور تفاهم نامه ای با ستاد اجرایی منعقد کردیم و با مسئول بهزیستی هماهنگ شده که این مشکل را حل و فصل کنیم.</p>
      <p>استاندار کرمانشاه از اینکه در استان کرمانشاه بین نیروها و سازمانهای مختلف به مددجویان بهزیستی و کمیته امداد اهمیت داده می شود و آنها را یاری می کنند ابراز خرسندی کرد.</p>
      <p> </p>
      <p>انتهای پیام/</p>
    </article>
  </body>
</html>