<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/serie-a/notizie/juventus-milan-1-0-pagelle-szczesny-decisivo-dybala-spumante-bennacer-cresce-piatek-moscio-07838d5e-0403-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Juventus-Milan 1-0, pagelle: Szczesny decisivo, Dybala spumante; Bennacer cresce, Piatek moscio"/>
    <meta property="og:description" content="La squadra di Sarri vince sempre, grazie a una panchina infinita, ma convince meno di un mese fa a livello di gioco: stanchezza? Pioli amareggiato ma deve ripartire da qui"/>
  </head>
  <body>
    <article>
      <h1><a href="https://www.corriere.it/sport/calcio/serie-a/notizie/juventus-milan-1-0-ronaldo-non-gira-ma-juve-hd-higuain-dybala-e80ffb34-03fc-11ea-a09d-144c1806035c.shtml">Juventus-Milan 1-0</a>, pagelle: Szczesny decisivo, Dybala spumante; Bennacer cresce, Piatek moscio</h1>
      <h2>La squadra di Sarri vince sempre, grazie a una panchina infinita, ma convince meno di un mese fa a livello di gioco: stanchezza? Pioli amareggiato ma deve ripartire da qui</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Carlos Passerini e Paolo Tomaselli, inviati a Torino</a></address>
      <p>Queste le pagelle della Juventus<a href="https://www.corriere.it/sport/calcio/serie-a/notizie/juventus-milan-1-0-ronaldo-non-gira-ma-juve-hd-higuain-dybala-e80ffb34-03fc-11ea-a09d-144c1806035c.shtml"> dopo la vittoria sul Milan nel posticipo della 12ª giornata</a>: <br/><b>Szczesny: 7 </b><b><br/></b>Per distacco (e a sorpresa) è il migliore fino al gol di Dybala, con sette parate vere: la più scenografica resta la prima, sul colpo di testa di Paquetá. Ma anche l’ultima su Calhanoglu non è per nulla semplice.<br/><b>Cuadrado: 6</b><b><br/></b>Fascia protetta, ma bloccata: poche iniziative. <br/><b>Bonucci: 6 </b><b><br/></b>Piatek un paio di volte gli scivola via. Ma nella sofferenza finale lui c’è. <br/><b>De Ligt: 6 </b><b><br/></b>Stavolta mette le braccia dietro alla schiena sui cross ravvicinati. Tra indecisioni e impostazioni doc, una serata meno agitata. <br/><b>Alex Sandro: 6 </b><b><br/></b>Paquetá gli scappa all’inizio, poi non più. Anche lui però è timido. <br/><b>Bentancur: 5 </b><b><br/></b>Parte con un gran recupero su Hernandez, poi non cambia passo e si fa saltare più di qualche volta. <br/><b>Pjanic: 5,5 </b><b><br/></b>Come a Mosca, non è una gran serata. E tutta la squadra ne risente. <br/><b>Matuidi: 6 </b><b><br/></b>Ha due occasioni da attaccante, perché accompagna bene l’azione: ma non lo è. Esce dolorante al costato. <br/><b>Bernardeschi: 5 </b><b><br/></b>Il suo contributo da trequartista secondo Sarri è sottovalutato, ma lui ci mette sempre un po’ di superficialità o un tocco di troppo. Ed esce tra qualche fischio. <br/><b>Higuain: 6,5 </b><b><br/></b>È quello che sta meglio e non si nasconde: pressing spesso solitario, palloni strappati con rabbia agli avversari, un’occasione (piuttosto defilato) respinta da Donnarumma. Alla distanza cala, ma per la terza volta di fila si traveste da uomo assist. Di lusso. <br/><b>Ronaldo: 5 </b><b><br/></b>L’unica cosa buona la fa all’inizio, con la palla per Higuain. Per il resto è sempre qualche frazione in ritardo per poter lasciare il segno. Al di là del dolore o meno al ginocchio, sembra aver bisogno di tirare il fiato: viene presto accontentato. Suo malgrado. <br/><b>Dybala: 7 </b><b><br/></b>Dribbling secco e diagonale (di destro): con una grande giocata rende semplice quello che per la Juve stava diventando complicato. E va vicino al 2-0. Bollicine Gran Riserva. <br/><b>Douglas Costa: 6 </b><b><br/></b>Non devastante come a Mosca, ma utile nel togliere riferimenti. <br/><b>Rabiot: 6 </b><b><br/></b>Copre bene le spalle al tridente girevole. <br/><b>Sarri: 6 </b><br/>La Juve vince sempre, grazie a una panchina infinita, ma convince meno di un mese fa a livello di gioco. Un’involuzione forse causata dalla stanchezza di alcuni uomini chiave, a partire da Ronaldo e Pjanic. (Paolo Tomaselli)</p>
      <h4>Milan</h4>
      <p>Queste invece le pagelle rossonere:<br/><b>G. Donnarumma: 6,5 </b><b><br/></b>Sul gol non ci può fare niente, ne evita un paio. <br/><b>Conti: 6 </b><b><br/></b>Un altro giocatore rispetto alle ultime deludenti uscite. Concentrato, reattivo, sempre dentro alla partita. Anche in difesa, dove gli tocca Cristiano. <br/><b>Duarte: 6 </b><b><br/></b>Non trasmette grande sicurezza, però in un modo o nell’altro regge. Niente a che vedere con la nottataccia horror con la Lazio. <br/><b>Romagnoli: 5 </b><b><br/></b>Una garanzia per 75 minuti, durante i quali governa la difesa e respinge tutto. Ma sul gol di Dybala fa una figuraccia. <br/><b>Theo Hernandez: 6 </b><b><br/></b>Costringe a lungo Cuadrado a fare il terzino. Sempre insidioso quando va al tiro. Dovrebbe infatti provarci più spesso. <br/><b>Paquetá: 6 </b><b><br/></b>Intensità, concretezza, anche un certo agonismo. E nel primo tempo va a tanto così dal gol con un colpo di testa sul quale Szczesny decolla. <br/><b>Bennacer: 6,5</b><br/>Non si nasconde, affronta tutto con coraggio e intelligenza. Ha ancora difetti, spesso tiene palla due secondi di troppo, ma è un regista di talento. Se cresce lui, può crescere anche il Milan. Ma col Napoli sarà squalificato. <br/><b>Krunic: 6 </b><b><br/></b>Ammonito dopo mezz’ora, non si fa condizionare. In mezzo è preziosissimo, non fa rimpiangere quel Kessie al quale ha meritatamente soffiato il posto. <br/><b>Suso: 5,5 </b><b><br/></b>Al rientro dopo i problemi di pubalgia che da sempre lo affliggono in autunno, sfodera una prova altalenante Due-tre giocate delle sue. Ma non incide mai realmente. <br/><b>Calhanoglu: 6 </b><b><br/></b>Ha il piede caldo, ci prova spesso e fa bene. Encomiabile poi per il lavoro di manovalanza. Conferma il trend di crescita. Salta però la prossima per squalifica.<br/><b>Piatek: 5,5 </b><b><br/></b>Per sbattersi, si sbatte. Solo che non ne azzecca una. Sciupa una splendida chance con un colpo di testa moscio che esce di tre metri. Dov’è il Pistolero, quello vero? Meglio nella ripresa. <br/><b>Bonaventura: 5 </b><b><br/></b>Troppe imprecisioni negli ultimi 30 metri. <br/><b>Leao: 5 </b><b><br/></b>Un paio di guizzi, da lui è lecito aspettarsi di più. <br/><b>Pioli: 6 </b><b><br/></b>Il suo Milan esce senza punti ma testa alta da un confronto impari. Peccato per il solito gol concesso quando s’intravede la linea del traguardo. Resta l’amarezza per un pari sfumato: sarebbe stato pienamente meritato. Il problema è che il Diavolo non ha bisogno di complimenti, ma di punti. Da qui però si deve ripartire. (Carlos Passerini)</p>
    </article>
  </body>
</html>