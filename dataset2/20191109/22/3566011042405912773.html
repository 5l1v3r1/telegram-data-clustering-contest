<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546012.html/%D8%A8%D9%87-%D8%B2%D9%88%D8%AF%DB%8C-%D9%85%D8%A8%D8%AF--%D9%BE%D9%87%D9%BE%D8%A7%D8%AF-%D9%85%D8%AA%D8%AC%D8%A7%D9%88%D8%B2-%D8%B1%D8%A7-%D8%A7%D8%B9%D9%84%D8%A7%D9%85-%D9%85%DB%8C-%DA%A9%D9%86%DB%8C%D9%85--%D9%BE%D9%87%D9%BE%D8%A7%D8%AF-%D9%85%D9%86%D9%87%D8%AF%D9%85-%D8%B4%D8%AF%D9%87-%D8%AF%D8%B1-%D8%B3%D9%82%D9%81-%DA%A9%D9%88%D8%AA%D8%A7%D9%87-%D9%BE%D8%B1%D9%88%D8%A7%D8%B2-%D9%85%DB%8C-%DA%A9%D8%B1%D8%AF--%D8%AA%D8%A7%D9%86%DA%A9-%D8%A8%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D8%A7%D8%B1%D8%AA%D8%B4-%D9%82%D8%AF%D8%B1%D8%AA-%D9%88-%D8%B3%D8%B1%D8%B9%D8%AA-%D8%AE%D9%88%D8%A8%DB%8C-%D8%AF%D8%A7%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T22:23:00+00:00"/>
    <meta property="og:title" content="به‌زودی مبدأ پهپاد متجاوز را اعلام می کنیم/ پهپاد منهدم شده در سقف کوتاه پرواز می‌کرد/ تانک‌برهای جدید ارتش قدرت و سرعت خوبی دارد"/>
    <meta property="og:description" content="فرمانده کل ارتش با بیان این‌که پهپاد منهدم شده در سطح مقطع راداری کم مورد اصابت قرار گرفت گفت: تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم."/>
  </head>
  <body>
    <article>
      <h1>به‌زودی مبدأ پهپاد متجاوز را اعلام می کنیم/ پهپاد منهدم شده در سقف کوتاه پرواز می‌کرد/ تانک‌برهای جدید ارتش قدرت و سرعت خوبی دارد</h1>
      <h2>فرمانده کل ارتش:</h2>
      <address>
        <time datetime="2019-11-09T22:23:00+00:00">09 Nov 2019, 22:23</time>
      </address>
      <p>فرمانده کل ارتش با بیان این‌که پهپاد منهدم شده در سطح مقطع راداری کم مورد اصابت قرار گرفت گفت: تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از پایگاه اطلاع رسانی اجا، امیر سرلشکر سید عبدالرحیم موسوی فرمانده کل ارتش و فرمانده قرارگاه پدافند هوایی خاتم‌الانبیا(ص) در حاشیه بازدید رئیس ستاد کل نیرو‌های مسلح از مرکز شهید زرهرن نزاجا، در خصوص انهدام یک فروند پهپاد مهاجم در روز گذشته توسط نیروی پدافند هوایی ارتش در منطقه ماهشهر اظهار کرد: هنوز تا قطعات این پهپاد را کامل به دست نیاوریم و گراف‌هایمان را کامل نکنیم، نمی‌توانیم به طور قطعی مبدا و هدف اصلی این پهپاد را مشخص کنیم، اما آنچه تاکنون قطعی است این است که این پهپاد در سقف کوتاه پرواز کرده و مورد هدف سامانه بومی مرصاد قرار گرفته است.</p>
      <p>وی با بیان اینکه پدافند هوایی وظیفه حفاظت از آسمان جمهوری اسلامی ایران را در برابر هر پرنده‌ای که احتمال تهدید در آن وجود داشته باشد دارد، اضافه کرد: بامداد روز جمعه پهپادی که سعی می‌کرد با پرواز در ارتفاع کم، خود را از دید سامانه‌های کشف مخفی کند، کشف شد و مورد هدف قرار گرفت و طبیعی است هر متجاوز دیگری در هر ابعادی که باشد مورد اصابت قرار خواهد گرفت.</p>
      <p>سرلشکر موسوی ادامه داد: آنچه مهم است این است که این پرنده با سطح مقطع راداری بسیار کم مورد رصد و انهدام قرار گرفت که این از جمله ویژگی‌های سامانه تمام بومی مرصاد است.</p>
      <p>فرمانده کل ارتش در پاسخ به سوال دیگری در خصوص تغییر ماهیت یگان‌های نیروی زمینی ارتش، گفت: تحرک و قابلیت انعطاف برای ورود به هر صحنه مقابله‌ای و هر نوع تهدیدی باید در نیرو‌های چهارگانه ارتش باید افزایش پیدا کند.</p>
      <p>وی ادامه داد: نیروی زمینی ارتش، چون متکی به نیروی انسانی است باید مهارت‌های آحاد رزمندگان نزاجا تقویت شود؛ آنچه هفته گذشته شاهد آن بودیم، اقداماتی بود که در راستای افزایش مهارت بود و آنچه امروز دیدیم، اقداماتی در راستای افزایش تحرک بود.</p>
      <p>سرلشکر موسوی با اشاره به رونمایی از تانک‌بر کیان ۷۰۰ تاکید کرد: یگان‌های زرهی باید بتوانند به سرعت خود را جابه‌جا کنند و این تانک‌بر‌های کیان می‌توانند با سرعت و قدرت خوبی که دارند، تعداد بیشتری تانک و ادوات زرهی را نسبت به تانک‌بر‌های قبلی جابجا کنند.</p>
      <p>فرمانده کل ارتش در پایان گفت: این دستاورد‌ها همگی بومی و کار نیرو‌های دانشمند داخل کشور اعم از ارتش، صنایع دفاع و شرکت‌های دانش بنیان است.</p>
      <p>انتهای پیام/</p>
    </article>
  </body>
</html>