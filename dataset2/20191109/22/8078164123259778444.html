<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_10/remembrance-day-harry-meghan-william-kate-sono-comparsi-assieme-ma-lontanissimi-2dbce9d0-03c6-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Remembrance Day, Harry con Meghan e William con Kate, sono comparsi assieme ma lontanissimi"/>
    <meta property="og:description" content="Per la prima volta riuniti al Cenotafio di Londra dopo una lunga estate e un inizio d’autunno che non ha certo dato aiuto all’armonia nella Firm dei Windsor"/>
  </head>
  <body>
    <article>
      <h1>Remembrance Day, Harry con Meghan e William con Kate, sono comparsi assieme ma lontanissimi</h1>
      <h2>Per la prima volta riuniti al Cenotafio di Londra dopo una lunga estate e un inizio d’autunno che non ha certo dato aiuto all’armonia nella Firm dei Windsor</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Enrica Roddolo</a></address>
      <p>Per rivederli assieme, i quattro young Royals più osservati al mondo, bisognava attendere le celebrazioni del Remembrance Sunday. «United for Remembrance» ha scritto il Sunday Telegraph commentando l’anteprima delle celebrazioni ufficiali, alla Royal Albert Hall. Dove William e Kate, Harry e Meghan sono comparsi assieme. Col tradizionale poppy, il papavero scarlatto simbolo del sacrificio dei caduti e del rispetto degli inglesi per il passato, appuntato sull’abito. E nel ricordo di quell’11/11 all’undicesima ora, si sono visti domenica 10 novembre al Cenotafio di Londra per la prima volta riuniti dopo una lunga estate e un inizio d’autunno che non ha certo dato aiuto all’armonia nella Firm dei Windsor.</p>
      <p><b>La prima uscita a quattro la primavera scorsa </b>fu anche il primo debutto informale davanti agli occhi del mondo del piccolo Archie Harrison: una gara di polo alla quale Kate portò la sua tribù di bambini (l’erede George, Charlotte e Louis). E a proposito di tribù, in questi giorni Harry ha svelato il desiderio di un secondo figlio, del desiderio di un fratellino per Archie, interrogando famiglie di militari, come lo è stato lo stesso principe per ben 10 anni e due missioni in Afghanistan. Lodando la resilienza dei suoi ex commilitoni nell’affrontare momenti privati lontani da casa, come i giorni delle festività di Natale, il secondogenito di Carlo e Diana ha indagato come sia la vita con un secondo figlio. E ovviamente ha ricevuto molti incoraggiamenti a continuare a far crescere la famiglia.</p>
      <p><b>Quanto a Meghan si è soffermata con le mamme sui progressi di crescita di baby Archie</b>, confidando a una bimba che il suo piccolo ha solo due dentini ma ha iniziato a gattonare. Ma in realtà i riflettori domani 11 novembre non saranno solo sui quattro Royals riuniti (e forse riappacificati dopo tanti mesi).</p>
      <slideshow>
        <figure>
          <img src="https://images2.corriereobjects.it/methode_image/2019/11/10/Moda/Foto%20Gallery/AFP_1M52TY_MGTHUMB-INTERNA.jpg"/>
          <figcaption>Remembrance day: Meghan e Kate si ignorano, William e Harry sempre più distanti</figcaption>
        </figure>
        <figure>
          <img src="https://images2.corriereobjects.it/methode_image/2019/11/10/Moda/Foto%20Gallery/1186581399_MGTHUMB-INTERNA.jpg"/>
          <figcaption>Remembrance day: Meghan e Kate si ignorano, William e Harry sempre più distanti</figcaption>
        </figure>
        <figure>
          <img src="https://images2.corriereobjects.it/methode_image/2019/11/10/Moda/Foto%20Gallery/1186578853_MGTHUMB-INTERNA.jpg"/>
          <figcaption>Remembrance day: Meghan e Kate si ignorano, William e Harry sempre più distanti</figcaption>
        </figure>
        <figure>
          <img src="https://images2.corriereobjects.it/methode_image/2019/11/10/Moda/Foto%20Gallery/1186588544-018_MGTHUMB-INTERNA.jpg"/>
          <figcaption>Remembrance day: Meghan e Kate si ignorano, William e Harry sempre più distanti</figcaption>
        </figure>
        <figure>
          <img src="https://images2.corriereobjects.it/methode_image/2019/11/10/Moda/Foto%20Gallery/AFP_1M52Z0_MGTHUMB-INTERNA.jpg"/>
          <figcaption>Remembrance day: Meghan e Kate si ignorano, William e Harry sempre più distanti</figcaption>
        </figure>
        <figcaption>Remembrance day: Meghan e Kate si ignorano, William e Harry sempre più distanti</figcaption>
      </slideshow>
      <p><b>Anche se alla Royal Albert Hall come al Cenotafio </b>ognuno ha tenuto il proprio spazio nei palchi, assegnato per la verità dal Protocollo. Non bisogna dimenticare che William e Kate sono destinati al trono e questo li pone su piano diverso, in occasione di cerimonie ufficiali. <br/>Ma Molti occhi erano sul principe Carlo, che anche quest’anno ha preso il posto tradizionalmente occupato dalla regina alla cerimonia ufficiale al Cenotafio. Sua Maestà come già lo scorso anno osservava dal balcone e si è lasciata sfuggire una lacrima. Lei tradizionalmente lontana da pubbliche esternazioni dei sentimenti. Il segno di una gratitudine autentica e profonda per quanti, col loro sacrificio, hanno contribuito al Regno Unito di oggi. Un indizio invece il ruolo di Carlo oggi che conferma la proiezione sempre più marcata del principe di Galles verso il trono. E un segno di fiducia da parte di Elisabetta II. Che di certo oltre a vegliare sul silenzioso omaggio ai caduti in guerra ha sbirciato gli sguardi Fra i due fratelli, e ovviamente Meghan e Kate.</p>
    </article>
  </body>
</html>