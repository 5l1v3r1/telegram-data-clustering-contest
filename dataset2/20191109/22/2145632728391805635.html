<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/istorie/14880068-tanchistul-poet-copil-de-taran-care-a-schimbat-istoria-cu-armele-sale"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Tanchistul-poet, copil de ţăran, care a schimbat istoria cu armele sale"/>
    <meta property="og:description" content="La 10 noiembrie 1919 s-a născut M. T. Kalaşnikov, constructor al celebrului pistol automat"/>
  </head>
  <body>
    <article>
      <h1>Tanchistul-poet, copil de ţăran, care a schimbat istoria cu armele sale</h1>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/33406/14880068/1/3757832-the-new-york-times-tyler-hicks.jpg"/>
      </figure>
      <p>La 10 noiembrie 1919 s-a născut M. T. Kalaşnikov, constructor al celebrului pistol automat "AK-47", cea mai vândută armă din lume</p>
      <p>Destinul a vrut cu tot dinadinsul ca cel mai mare producător de arme de asalt din toate timpurile să vadă lumina zilei în inima Asiei, în sătucul Kurya din imensitatea Regiunii Altai, deţinută încă, pe atunci, de muribundul Imperiu Ţarist.</p>
      <p>Nou-născutul a fost botezat Mihail Timofeevici Kalaşnikov şi a devenit instantaneu una dintre multele guri flămânde ale unei familii de simpli ţărani.</p>
      <p>Soarta a fost crudă cu el încă din fragedă pruncie, deoarece tatăl său a fost deportat într-unul dintre gulagurile de tristă amintire ale Uniunii Sovietice.</p>
      <p>Nimeni nu ar fi crezut pe atunci că micuţul Mihail ar fi avut vreo înclinaţie tehnică; nimeni nu a putut să vadă aptitudinile unui mare armurier şi inventator în acest copil.</p>
      <p>Mihail era o fire sensibilă, înclinată spre lirism. Băiatul chiar credea că va deveni poet. Până la chemarea pentru îndeplinirea serviciului militar, Mihail scrisese deja nu mai puţin de şase volume de poezii. (De fapt, şi în prezent, în ciuda vârstei înaintate, Mihail Kalaşnikov scrie încă poeme.)</p>
      <p>Gheara Armatei Roşii se materializează într-un ordin de recrutare sosit în anul 1938, ordin care îl trimite pe Mihail la Kiev. Ajuns aici, personajul nostru devine mecanic tanchist, ajungând, în cele din urmă, sergent major, comandantul unui tanc.</p>
      <p>Vorbim de celebrele şi temutele tancuri ruseşti T34, din Regimentul 24 de Tancuri aparţinând de Divizia 24 Motorizată, staţionată lângă Stryi. Calităţile sale înnăscute de vizionar şi inventator ies pentru prima dată la iveală odată cu proiectarea, în premieră mondială, a unui dispozitiv destinat să numere obuzele trase de tunul din tanc.</p>
      <p>Mai târziu, Mihail se va distinge şi în luptele împotriva Wermacht-ului. Este grav rănit de schije în timpul luptelor date pentru apărarea oraşului Bryansk, în luna octombrie a anului 1941.</p>
      <p>
        <b>
          <a href="https://www.descopera.ro/cultura/8349698-kalasnikov-omul-armele-legenda">Citeşte aici continuarea!</a>
        </b>
      </p>
      <p>
        <b>Descoperă îţi prezintă principalele semnificaţii istorice ale zilei de 10 noiembrie:</b>
      </p>
      <p><b>1483</b> - S-a născut teologul german Martin Luther, iniţiatorul Reformei protestante (m. 18 februarie 1546). Martin Luther a fost pastor şi doctor în teologie, iar reformele lui au dus la formarea Bisericii Evanghelice-Luterane.<br/><br/><b>1508</b> - A apărut prima carte tipărită pe teritoriul ţării noastre, "Liturghierul", în limba slavonă<br/><br/><b>1688</b> - Se termină tipărirea primei traduceri a Bibliei în limba română ("Biblia de la Bucureşti")<br/><br/><b>1759</b> - S-a născut dramaturgul, poetul, prozatorul, esteticianul şi istoricul Friedrich von Schiller ("Hoţii", "Wilhelm Tell") (m. 9 mai 1805)<br/><br/><b>1887</b> - S-a născut scriitorul german Arnold Zweig (m. 26 noiembrie 1968)<br/><br/><b>1891</b> - A încetat din viaţă poetul Arthur Rimbaud (n. 20 octombrie 1854)<br/><br/><b>1895</b> - A murit scriitorul Alexandru Odobescu: "Pseudokinegetikos" (n. 1843)<br/><br/><b>1925</b> - S-a născut actorul Richard Burton ("Noaptea iguanei", "Cui i-e frică de Virginia Woolf ?", "Beckett", "Richard Wagner") (m. 5 august 1984)<br/><br/><b>1928</b> - Partidul Naţional-Ţărănesc formează un nou guvern, condus de Iuliu Maniu<br/><br/><b>1928</b> - Hirohito urcă pe Tronul Crizantemiei, devenind împărat al Japoniei<br/><br/><b>1938</b> - Scriitoarea Pearl Buck primeşte premiul Nobel pentru Literatură<br/><br/><b>1938</b> - A încetat din viaţă Mustafa Kemal Atatürk, om politic, fondatorul statului turc modern. (n. 1881)<br/><br/><b>1945</b> - S-a născut poetul George Ţărnea (m. 2 mai 2003)<br/><br/><b>1982</b> - A încetat din viaţă Leonid Ilici Brejnev, preşedinte al U.R.S.S (1964-1982) (n. 19 decembrie 1906)<br/><br/><b>1989 </b>- Liderul comunist bulgar Todor Jivkov demisionează<br/><br/><b>1989</b> - După deschiderea graniţelor RDG către vest, începe demolarea celebrului Zid care despărţise cele două Germanii<br/><br/><b>2000</b> - A încetat din viaţă fostul premier francez Jacques Chaban-Delmas. Chaban-Delmas a fost redactor la cotidianul "L'intransigent" la începutul anilor '30. În timpul celui de-al doilea Război Mondial el a intrat în Rezistenţă, devenind cel mai tânăr general al "armatei din umbră". (n. 7 martie 1915)<br/><br/><b>2001</b> - A încetat din viaţă scriitorul Ken Kesey, autor al romanului "Zbor deasupra unui cuib de cuci" (1962) (n. 17 septembrie 1935)<br/><br/><b>2002</b> - Cineastul francez Michel Boisrond a încetat din viaţă ("Une Parisienne", "Faibles femmes", "Les amours celebres", "Les Parisiennes", "Comment epouser un Premier ministre", "Dis-moi que tu m'aimes")<br/><br/><b>2007</b> - A încetat din viaţă scriitorul şi jurnalistul american Norman Mailer, recompensat cu două premii Pulitzer. ("Cei goi şi cei morţi" - 1948, "Parcul de cerbi" - 1955, "Un vis american" - 1965, "De ce ne aflăm in Vietnam?" - 1967, "Bătaia" - 1975) (n. ianuarie 1923)<br/><br/><b>2009</b> - A încetat din viaţă actorul Gheorghe Dinică (n. 1 ianuarie 1934, Bucureşti).</p>
      <related>
        <a href="https://www.descopera.ro/istorie/15929721-marea-revolutie-socialista-milioane-de-victime-pentru-o-victorie-de-etapa"/>
      </related>
      <related>
        <a href="https://www.descopera.ro/istorie/15918082-republica-de-la-ploiesti-grozavia-pusa-la-cale-impotriva-principelui-carol-i"/>
      </related>
      <related>
        <h4>Citeşte şi</h4>
        <a href="https://www.descopera.ro/istorie/15929721-marea-revolutie-socialista-milioane-de-victime-pentru-o-victorie-de-etapa"/>
        <a href="https://www.descopera.ro/istorie/15918082-republica-de-la-ploiesti-grozavia-pusa-la-cale-impotriva-principelui-carol-i"/>
        <a href="https://www.descopera.ro/istorie/15910219-miscarea-sufragetelor-afisele-propagandistice-care-au-facut-istorie-mai-bine-de-100-de-ani"/>
        <a href="https://www.descopera.ro/istorie/15907602-sacrificiul-inutil-al-catelusei-cosmonaut-laika"/>
      </related>
    </article>
  </body>
</html>