<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/la-lettura/19_novembre_10/lettura-bookcity-corriere-aleksievic-harris-child-gosh-aciman-738aae94-03de-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="I cyborg e i rischi del Novacene: così «la Lettura» indaga il futuro"/>
    <meta property="og:description" content="Supplemento a 64 pagine con lo speciale dedicato a BookCity Milano e i contributi di grandi autori internazionali: il Nobel Aleksievic, poi Harris, Child, Gosh e Aciman"/>
  </head>
  <body>
    <article>
      <h1>I cyborg e i rischi del Novacene: così «la Lettura» indaga il futuro</h1>
      <h2>Supplemento a 64 pagine con lo speciale dedicato a BookCity Milano e i contributi di grandi autori internazionali: il Nobel Aleksievic, poi Harris, Child, Gosh e Aciman</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">SEVERINO COLOMBO</a></address>
      <p>Il mondo, il sapere, la fede: sono i temi affrontati dal filosofo novantenne Jürgen Habermas, l’erede più noto della Scuola di Francoforte, nell’opera monumentale di oltre 1.700 pagine — Auch eine Geschichte der Philosophie (Anche una storia della filosofia) — che esce lunedì 11 novembre in Germania. Dell’indagine filosofica condotta dal grande pensatore sulle radici teologiche del pensiero moderno si occupa su «la Lettura» #415 (in edicola fino a sabato 16 novembre) la studiosa Marina Calloni.</p>
      <figure>
        <img src="https://images2.corriereobjects.it/methode_image/2019/11/10/Cultura/Foto%20Cultura/copertina%20415.jpg?v=201911102015"/>
        <figcaption>La copertina del numero #415 di Carlo Benvenuto</figcaption>
      </figure>
      <p><b>Il futuro e il ruolo che in esso avranno umani e cyborg </b>sono, invece, le prospettive indagate sul supplemento da Claudio Tuniz e Patrizia Tiberi Vipraio: punto di partenza sono le tesi dello studioso britannico James Lovelock secondo cui, dopo un’era segnata dal dominio dell’uomo (l’Antropocene), lo scenario — non privo di controindicazioni — è quello di un domani (il Novacene) in cui macchine super intelligenti avranno un’importanza sempre maggiore. «Non c’è l’Europa della politica, c’è quella delle foreste»: è un passaggio dell’articolo dello scrittore e poeta attento al territorio Franco Arminio che su «la Lettura» commenta la visual data: la visualizzazione mette a confronto le aree boschive presenti sul vecchio continente oggi e cento anni fa.</p>
      <p><b>Sul fronte delle arti l’inserto dà spazio in particolare alla scultura</b> attraverso un articolo di Stefano Bucci che anticipa temi e contenuti dell’importante mostra dedicata allo scultore Alberto Giacometti, curata da Marco Goldin, dal 16 novembre a Verona.</p>
      <p><b>Il cinema si misura con le urgenze del presente</b> nell’articolo di Cecilia Bressanelli che si occupa del documentario On va tout péter (Faremo esplodere tutto) di Lech Kowalski, su uno stabilimento francese a rischio chiusura, e più in generale affronta il tema della crisi del lavoro; il film — proposto nel Filmaker Festival, il 22 novembre a Milano — è stato visto in anteprima e commentato da Raffaele Romano, sindacalista della Whirlpool di Napoli.</p>
      <p><b>Il numero gigante (a 64 pagine) de «la Lettura» propone, inoltre, uno speciale dedicato alla rassegna BookCity</b>, a Milano dal 13 al 17 novembre: firmano racconti e interventi la scrittrice premio Nobel Svetlana Aleksievic, gli autori di bestseller Robert Harris e Lee Child, i romanzieri Amitav Gosh e André Aciman; e ancora lo scrittore premio Strega Paolo Giordano ha incontrato il collega basco Fernando Aramburu dialogando di identità, società e istruzione; infine, Alessandra Iadicicco ha intervistato lo scrittore olandese Cees Nooteboom che domenica 17 novembre alla sala Buzzati del «Corriere» sarà tra gli ospiti dell’incontro de «la Lettura» #lapoesiaèditutti.</p>
    </article>
  </body>
</html>