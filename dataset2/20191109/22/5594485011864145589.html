<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/strakhotna-novina-za-bezvzmezdni-100-000-evro-ot-es_news708351.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T22:10:00+00:00"/>
    <meta property="og:title" content="Страхотна новина за безвъзмездни 100 000 евро от ЕС"/>
    <meta property="og:description" content="Евросредствата ще бъдат за да се подпомогнат малки и средни предприятия в граничните области на България и Сърбия от 2021 г."/>
  </head>
  <body>
    <article>
      <h1>Страхотна новина за безвъзмездни 100 000 евро от ЕС</h1>
      <h2>Евросредствата ще бъдат за да се подпомогнат малки и средни предприятия в граничните области на България и Сърбия от 2021 г.</h2>
      <address>
        <time datetime="2019-11-09T22:10:00+00:00">09 Nov 2019, 22:10</time>
      </address>
      <p>https://blitz.bg/ikonomika/strakhotna-novina-za-bezvzmezdni-100-000-evro-ot-es_news708351.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573310903-es-dava-100-000-evro-predpriiatiia-250.jpg"/>
      </figure>
      <p>
        <b>С безвъзмездни евросредства ще бъдат подпомогнати малки и средни предприятия в граничните области на България и Сърбия от 2021 г. Това съобщиха от пресслужбата на Министерството на регионалното развитие и благоустройството (МРРБ).</b>
      </p>
      <p>Финансирането ще бъде по Програма за трансгранично сътрудничество Interreg - ИПП България - Сърбия 2021-2027, която се очаква да бъде одобрена до края на следващата година.<br/><br/>Темата е била обсъждана по време на първото заседание на Съвместната работна група за разработване на бъдещата програма. Форумът е бил председателстван от заместник-министъра на регионалното развитие и благоустройството Деница Николова и Михаило Дашич - помощник-министър по европейската интеграция на Република Сърбия.<br/><br/>Малките и средни предприятия ще могат да получават безвъзмездно средства по проекти до 100 000 евро при облекчени процедури за подпомагане и модернизиране на производството, повишаване на капацитета и достигане на нови пазари, повишаване на конкурентноспособността и др.<br/><br/>30% от бюджета на програмата в следващия период може да бъде насочен към осъществяването на голям стратегически проект между двете държави, като целта е постигане на по-голям ефект от инвестициите.</p>
      <p>Очаква се да се финансират проекти чрез възможностите на тематична цел 5 - Европа близо до жителите. Запазва се териториалният обхват, като от българска страна това са областите Видин, Монтана, Враца, София област, Перник и Кюстендил, а от сръбска - Бор, Зайчар, Нишава, Топлица, Пирот, Ябланица и Пчиня.<br/><br/>И в следващия период финансирането от ЕС се запазва в размер на 85 на сто, като се въвеждат редица мерки за облекчаване на бенефициентите и намаляване на административната тежест.<br/><br/>Към днешна дата между двете държави се изпълняват проекти за близо 26 млн. евро.</p>
    </article>
  </body>
</html>