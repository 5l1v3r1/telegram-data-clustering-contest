<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.androidworld.it/2019/11/09/pokemon-go-samsung-due-account-680030/"/>
    <meta property="og:site_name" content="AndroidWorld"/>
    <meta property="article:published_time" content="2019-11-09T22:11:38+00:00"/>
    <meta property="og:title" content="Utenti Samsung in rivolta contro Niantic: non si può più giocare a Pokémon GO con due account diversi"/>
    <meta property="og:description" content="Se siete assidui giocatori di Pokémon GO e possedete uno smartphone Samsung, probabilmente sarete al corrente della possibilità di scaricare..."/>
  </head>
  <body>
    <article>
      <h1>Utenti Samsung in rivolta contro Niantic: non si può più giocare a Pokémon GO con due account diversi</h1>
      <h2>Una presunta contromisura contro i cheater ha scatenato un vespaio fra i possessori di smartphone Samsung.</h2>
      <address><time datetime="2019-11-09T22:11:38+00:00">09 Nov 2019, 22:11</time> by <a rel="author" href="https://www.androidworld.it/author/tomdelly/" target="_blank">Edoardo Carlo Ceretti</a></address>
      <p>Se siete assidui giocatori di <a href="https://www.mobileworld.it/tag/pokemon-go/">Pokémon GO</a> e possedete uno smartphone <a href="https://www.androidworld.it/tag/samsung/">Samsung</a>, probabilmente sarete al corrente della possibilità di scaricare<b> due versioni distinte</b> del titolo sviluppato da Niantic, una scaricabile dal <b>Play Store</b> come per tutti gli utenti <a href="https://www.androidworld.it/tag/android-10/">Android</a>, l’altra dal <b>Galaxy Store</b>. Ciò consente di configurare le due app con due account diversi, prestando il fianco ad utilizzi illeciti da parte dei <b><i>cheater</i></b>, ma offre anche una bella <b>comodità</b> a chi condivide un dispositivo con altre persone. Da qualche giorno però, non più.</p>
      <p>Proprio per sottrarre una facile scappatoia ai <i>cheater</i>, Niantic ha deciso di cambiare le carte in tavola, <b>ponendo fine a questo <i>escamotage</i></b>, che evidentemente non era stato previsto in fase di pubblicazione delle app sui due <i>store</i>. Tale decisione ha però <b>scatenato le ire</b> degli utenti che si avvalevano di questa possibilità, magari configurando l’app secondaria con l’account del proprio figlio, evitando di dover ogni volta effettuare<i> log-out</i> e <i>log-in</i>.</p>
      <p>Al momento, Niantic sembra <b>ferma nella sua decisione</b> e non disposta a tornare sui suoi passi, proprio perché la scelta è stata presa con l’intenzione di combattere i <i>cheater</i> e rendere Pokémon GO un ambiente popolato da giocatori leali. Gli utenti però non si rassegnano e stanno cercando ulteriori possibili vie d’uscita, come quella di ricorrere all’app <b>Secure Folder</b> di Samsung, che permetterebbe di configurare due account diversi per la stessa app. Staremo a vedere se la vicenda ci riserverà ulteriori sviluppi.</p>
      <p>
        <a href="https://play.google.com/store/apps/details?id=com.nianticlabs.pokemongo">Disponibile su Google Play</a>
      </p>
      <p>Via: <a href="https://www.androidpolice.com/2019/11/09/pokemon-go-galaxy-store-android-bug/">Android Police</a></p>
      <p>Fonte: <a href="https://www.reddit.com/r/TheSilphRoad/comments/ds70cf/01592_samsung_version_dual_app_question/">Reddit</a></p>
    </article>
  </body>
</html>