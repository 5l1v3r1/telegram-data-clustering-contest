<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_10/keanu-reeves-il-fidanzato-alexandra-grant-se-riscrivessimo-storia-foto-settimana-6cb6a520-03f5-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Keanu Reeves, «il fidanzato di Alexandra Grant». E se riscrivessimo la storia della foto della settimana?"/>
    <meta property="og:description" content="Lei è più giovane «solo» di nove anni, mostra le rughe e non tinge i capelli (grigi). Anche i suoi «difensori» cadono nel sessismo"/>
  </head>
  <body>
    <article>
      <h1>Keanu Reeves, «il fidanzato di Alexandra Grant». E se riscrivessimo la storia della foto della settimana?</h1>
      <h2>Lei è più giovane «solo» di nove anni, mostra le rughe e non tinge i capelli (grigi). Anche i suoi «difensori» sono caduti nel sessismo</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Maria Serena Natale</a></address>
      <p>Lui è accompagnato da un’aura di perfezione che ne fa di volta in volta il più sexy, il più sensibile, il più versatile, il più misterioso degli antidivi hollywoodiani. Lei è un’artista visiva che evita l’inutile rumore. Da amici hanno collaborato a un progetto fotografico intitolato «Shadows», Ombre, dove lui prestava corpo e versi poetici, lei manipolava l’immagine per fermare l’elusività della forma. Ora stanno insieme, sono apparsi mano nella mano su un red carpet a Los Angeles ed è cominciato l’inferno. Perché Keanu Reeves resta quello di sempre, mentre Alexandra Grant nei commenti social più compiacenti è diventata «la compagna con solo nove anni in meno, alta, spirituale e coraggiosa» che mostra le rughe e non tinge i capelli (grigi). Senza più nome né storia, un insieme impersonale di definizioni standard e cliché al contrario. Chi ha provato a difenderla ha fatto anche peggio, riducendo la sua eleganza libera dagli schemi a specchio della grandezza di lui: Keanu Reeves, l’uomo che non meritiamo, <a href="https://www.corriere.it/spettacoli/19_novembre_08/helen-mirren-scambiata-la-fidanzata-keanu-reeves-ne-sono-lusingata-adorabile-dde1aa56-0215-11ea-a77a-ac46cbb83624.shtml">sta con una che assomiglia alla 74enne Helen Mirren</a> (da regina, Mirren si è detta lusingata). «Troppo buono per questo mondo», titolava a giugno il New Yorker. Per The Cut Alexandra era semplicemente Lady Friend, l’Amica.</p>
      <p>In tempi di #MeToo, battaglie salariali e femminismo tradotto in nuovo politicamente corretto, <b>il meglio che un sistema vecchio nel midollo riesca a produrre è l’ennesima ode al maschio</b>. Keanu Reeves non è solo l’ex ragazzo fragile che ha combattuto la dislessia e l’assenza di un padre condannato al carcere per spaccio di eroina, l’uomo che perse tragicamente la figlia Ava e l’ex compagna Jennifer Syme (alla quale David Lynch dedicò il film «Mulholland Drive»), il fratello affezionato che oggi sostiene la sorella malata Kim. Non è solo l’anti-DiCaprio umile e schivo, il gentiluomo che si ferma per strada a dare una mano a una sconosciuta in difficoltà e <a href="https://www.corriere.it/spettacoli/cards/tutti-pazzi-keanu-reeves-non-tocca-donne-quando-fa-foto-troppo-puro-questo-mondo/keanu-non-tocca-donne-cui-fa-foto_principale.shtml">non sfiora il corpo delle fan nei selfie</a>. È anche femminista. Perché resiste al desiderio universale di avere una partner almeno vent’anni più giovane e impegnata più a sorridere che a incidere. Perché neanche si accorse delle avances di Sandra Bullock <a href="https://www.corriere.it/spettacoli/cards/speed-usciva-25-anni-fa-ecco-10-cose-che-non-sapete-film-con-keanu-reeves-sandra-bullock/film_principale.shtml">sul set di «Speed» nel 1994</a> e ora dopo decenni di «incomprensibile» singletudine rassicura le donne fuori scala, quelle che non si piegano ai codici dello star system. <b>Parità, per tutte c’è speranza: io vi sceglierò. E se riscrivessimo la storia?</b></p>
      <p><b>Alexandra Grant mescola linguaggi e in un percorso artistico che incrocia Sofocle e Jacques Derrida indaga il confine tra parola scritta, immagine, nuovi media</b>. Nata 46 anni fa in Ohio, è cresciuta tra Stati Uniti, Messico, Europa, Africa e Medio Oriente. Ha studiato in California, esposto a Parigi e New York, dal 2008 sostiene attraverso un progetto filantropico giovani artisti e gruppi non profit. Crede nel potere civile della bellezza e ha denunciato il sessismo nel mondo nell’arte. Non si sa molto della sua vita privata perché è soprattutto il lavoro a parlare per lei, ma da qualche tempo pare che Alex sia sentimentalmente legata a un attore canadese 55enne nato a Beirut, appassionato di moto e musica, che dopo aver recitato in film come «Matrix», «Point Break», «Piccolo Buddha», «Dracula di Bram Stoker», «L’avvocato del diavolo», «Le relazioni pericolose»... è passato a interpretare il sicario John Wick nell’omonima saga.</p>
      <p><b>Senza bisogno di arrivare all’opposto annullamento del maschio, basterebbe rivedere le aspettative per tutti</b>. Per le donne, ancora chiamate da una voce che si perde nei secoli a lasciarsi legittimare dall’esterno, a non eccedere ma stare in una forma fissa e innaturale, già decisa e delimitata da altri. Per gli uomini, costretti dalle stesse tenaci convenzioni a interpretare un ruolo dominante al quale non c’è alternativa, se non il peso della libertà portato in due, nel riconoscimento e nel rispetto per l’irriducibile individualità dell’altro. Uno dei lavori realizzati in passato dalla coppia Grant-Reeves è un’opera poetica, «Ode alla felicità».</p>
    </article>
  </body>
</html>