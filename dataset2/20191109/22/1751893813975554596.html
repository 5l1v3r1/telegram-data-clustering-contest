<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_10/voghera-ladro-minorenne-volantino-social-non-aprite-furti-asilo-a65dea1c-0397-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="«È un ladro, non aprite»: il volantino d’allarme sui social per il baby delinquente di Voghera"/>
    <meta property="og:description" content="Niente taglie come nel Far West, ma anche nessun rispetto per la privacy di un minorenne nell’avviso diffuso a tappeto dopo la lunga serie di colpi messi a segno in città e nel circondario. Il Comune, per ora, non può intervenire"/>
  </head>
  <body>
    <article>
      <h1>«È un ladro, non aprite»: il volantino d’allarme sui social per il baby delinquente di Voghera</h1>
      <h2>Niente taglie come nel Far West, ma anche nessun rispetto per la privacy di un minorenne nell’avviso diffuso a tappeto dopo la lunga serie di colpi messi a segno in città e nel circondario. Il Comune, per ora, non può intervenire</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Eleonora Lanzetti</a></address>
      <p>«È un ladro: se lo riconoscete, non aprite e chiamate le forze dell’ordine». È caccia... al ragazzo a Voghera, dove sta circolando la foto di un rapinatore seriale che nessuno è ancora stato in grado di fermare. Niente taglie come nelle più classiche scene da Far West, ma un avvertimento diffuso a tappeto per tentare di porre fine alla lunga serie di colpi messi a segno in città e nel circondario. Il soggetto in questione è minorenne, un 17enne di origine tunisina che ha alle spalle anni di carriera da delinquente e un’infinita lista di procedimenti penali al Tribunale dei minori di Milano. L’ultimo tentativo di furto, andato a vuoto, alla scuola materna privata «Cairoli» di via Fanti d’Italia, ha dato il via al tam tam della foto sui social network: lunedì scorso il ragazzo era riuscito ad intrufolarsi tra i genitori che erano andati a prendere i bambini all’asilo. Aveva chiesto di andare in bagno e si era messo a rovistare qua e là, ma venendo scoperto era stato costretto ad andarsene a mani vuote.</p>
      <p><b>Il giovane ladro è noto in città: una quarantina di furti accertati </b>(oltre agli innumerevoli episodi degli ultimi mesi, non denunciati dalle vittime per lo scarso bottino), continue molestie ai passanti in cerca di soldi e rapine ai danni di tre anziani, minacciati con un collo di bottiglia rotto. La direttrice dell’asilo, in virtù della nomea da rapinatore stakanovista del giovane, ha pensato così di stampare la foto dell’intruso su un volantino per avvertire i genitori: «Ho riconosciuto il ragazzo perché ad agosto alcuni commercianti avevano pubblicato su Facebook la sua immagine ripresa dalle videocamere di sorveglianza di un negozio (nel corso di uno dei furti in un’edicola della città, ndr) — spiega Cinzia Alù, direttrice dell’asilo —. Per tutelare i miei bambini ho semplicemente consegnato ai parenti una comunicazione ad uso interno, con l’invito a farsi sempre riconoscere al videocitofono, e a non far entrare nessuno sconosciuto». Il papà di un bambino posta il volantino sui social, le condivisioni si moltiplicano a centinaia, e inizia la caccia al ladro. «Mi sono limitata a segnalare la sua presenza, essendo un soggetto noto anche alle forze dell’ordine — continua la direttrice —. Non potevo prevedere il gesto del genitore, ma non voglio che questo caso getti cattiva luce sul nostro asilo e noi educatrici».</p>
      <p><b>In questo caso si mescolano tutti gli ingredienti in grado di inasprire le polemiche</b>: il nemico pubblico, l’allarme sicurezza, la privacy di un minore da tutelare nonostante sia un piccolo criminale. I post con il suo viso imberbe da ragazzino, i capelli scuri e gli occhiali spessi, compaiono in chiaro su centinaia di profili Facebook, da Voghera a Casteggio, Lungavilla e diversi centri dell’Oltrepò. Sono in molti ad averlo visto all’opera:«Spesso non indossa gli occhiali e chiede di andare al bagno», commentano in piazza del Duomo. «Lo conoscono tutti, ma tanto è minorenne e non gli fanno nulla». C’è chi invece insiste sulla tutela della privacy: «È minorenne, bisognerebbe farlo seguire, per aiutarlo a superare i disagi che ha». A mettere in guardia gli altri utenti delle piazze virtuali ci pensano privati cittadini, commercianti e politici locali. Tra questi ultimi anche il capogruppo della Lega Nord vogherese, Pierfelice Albini:«Il fatto che sia tunisino non è rilevante: commette tre o quattro furti al giorno, quindi ho avvertito i cittadini di prestare attenzione. Deve essere fermato al più presto».</p>
      <p><b>Il Comune, per ora, non può intervenire.</b> Sembra infatti che il giovane non risieda a Voghera: «Non siamo stati allertati — spiega Simona Virgilio, assessore ai Servizi Sociali —. I procedimenti per gli illeciti commessi andranno seguiti nelle sedi opportune, speriamo solo che ci possa essere un percorso di recupero per questo ragazzo».</p>
    </article>
  </body>
</html>