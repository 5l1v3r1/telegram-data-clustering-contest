<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_10/antonio-cianci-ergastolano-killer-san-raffaele-tre-carabinieri-uccisi-posto-blocco-primo-delitto-15-anni-5eba315e-0386-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Antonio Cianci, quei tre carabinieri uccisi al posto di blocco. Il primo delitto a 15 anni"/>
    <meta property="og:description" content="Il killer ergastolano che ha accoltellato un uomo nel parcheggio dell’ospedale San Raffaele era in carcere dal 1979. Appena quindicenne aveva sparato a uno studente dopo avergli chiesto l’ora. Poi quella sera del 9 ottobre"/>
  </head>
  <body>
    <article>
      <h1>Antonio Cianci, quei tre carabinieri uccisi al posto di blocco. Il primo delitto a 15 anni</h1>
      <h2>Il killer ergastolano che ha accoltellato un uomo nel parcheggio dell’ospedale San Raffaele era in carcere dal 1979. Appena quindicenne aveva sparato a uno studente dopo avergli chiesto l’ora. Poi quella sera del 9 ottobre</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Cesare Giuzzi</a></address>
      <p>Allo studente universitario Gabriele Mattetti, 29 anni, che lavorava per arrotondare come metronotte in una fabbrica di Segrate, il killer chiese l’ora e senza attendere la risposta sparò alla schiena, al cuore e alla testa. Era il 17 ottobre del 1974, Antonio Cianci <a href="https://milano.corriere.it/notizie/cronaca/19_novembre_09/milano-killer-permesso-premio-accoltella-uomo-un-parcheggio-a3591c8c-032f-11ea-99f9-9c588e5b4be4.shtml">(l’ergastolano che sabato ha accoltellato un anziano paziente nel seminterrato dell’ospedale San Raffaele)</a>, originario di Cerignola (Foggia) trasferitosi a Pioltello insieme alla madre e alle sorelle nel ‘64, all’epoca aveva 15 anni, un lavoro come lattoniere iniziato dopo la quinta elementare. E una passione smodata per le armi e un’attrazione morbosa per tutto ciò che fosse criminale. Anche se i delinquenti veri lo tenevano alla larga, perché era considerato un pazzo e una testa calda. Aveva evitato il carcere per la giovane età.</p>
      <p><b>Ed era ancora «vigilato», quando cinque anni dopo, la sera del 9 ottobre 1979</b>, era stato fermato da tre carabinieri lungo la Rivoltana vicino a Liscate. Al maresciallo Michele Campagnuolo, all’appuntato Pietro Lia e al carabiniere Federico Tempini, aveva lasciato il tempo di parlare con la centrale e di verificare che la Cinquecento sulla quale viaggiava era rubata.</p>
      <p><b>Un testimone aveva detto d’averlo visto parlottare con i militari</b>. Mentre un altro, multato dai carabinieri al posto di blocco, aveva perfino spiegato d’essersi fatto cambiare una banconota da quel ragazzo, tranquillo e calmo in attesa di ripartire. Quando però i militari si erano avvicinati, dopo aver avuto la conferma che la macchina «scottava» e alla guida c’era un ragazzo con precedenti per omicidio, lui aveva sfilato la 7.65 che teneva sotto la giacca e aveva scaricato loro addosso tutti i colpi del caricatore. Uccisi tutti e tre, senza il tempo di reagire.</p>
      <p><b>Nelle sue disordinate confessioni davanti ai magistrati </b>non ha mai saputo spiegare il perché dei suoi quattro omicidi. Ha raccontato che uno dei carabinieri lo aveva preso in giro per la foto sulla patente. E a quel punto aveva deciso di sparare. Il suo avvocato durante il processo chiese perizie psichiatriche che però non hanno mai certificato l’infermità mentale. Per lui la condanna all’ergastolo e una vita trascorsa in cella dal 1979. Tre quarti della sua esistenza.</p>
      <p><b>Al carcere di Bollate, il detenuto pluriomicida Cianci non aveva mai creato problemi</b> o preoccupazioni. Non lavorava, ma si prestava come volontario per gli altri detenuti nel segretariato, come spiega la direttrice Cosima Buccoliero. In sostanza faceva lo scrivano per i nuovi arrivati, per aiutarli a presentare istanze e domandine. Il suo non era un ergastolo ostativo, quello riservato a terroristi e mafiosi irriducibili — e sul quale si sono accese le polemiche nelle ultime settimane —, ma un regime ordinario.</p>
      <p><b>Tanto che il 60enne Cianci usufruiva da settembre dei permessi premio dopo 40 anni di detenzione ininterrotta.</b> Un anno e mezzo fa era stato trasferito dal supercarcere di Opera a quello «modello» di Bollate. Una decisione motivata dalla necessità di una detenzione a sorveglianza attenuata in vista della progressiva uscita. Sabato mattina aveva lasciato il carcere con un permesso premio di tre giorni per raggiungere la sorella che vive a Cernusco sul Naviglio, a meno di cinque chilometri dal San Raffaele. Lì però non è mai arrivato.</p>
    </article>
  </body>
</html>