<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_10/caccia-aperta-coppia-padrini-mocro-maffia-olandese-15a8ff96-03bc-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Caccia aperta alla coppia di padrini della «Mocro-Maffia» olandese"/>
    <meta property="og:description" content="Ridouan Taghi e Said Razzouki sono protetti dai cartelli della droga e sono bravi nel mimetizzare le loro tracce grazie ai complici sparsi in giro per il mondo. E s fa strada l’ipotesi che siano legati anche ai servizi segreti"/>
  </head>
  <body>
    <article>
      <h1>Caccia aperta alla coppia di padrini della «Mocro-Maffia» olandese</h1>
      <h2>Ridouan Taghi e Said Razzouki sono protetti dai cartelli della droga e sono bravi nel mimetizzare le loro tracce grazie ai complici sparsi in giro per il mondo. E s fa strada l’ipotesi che siano legati anche ai servizi segreti</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Guido Olimpio</a></address>
      <p>Li segnalano ovunque. In Sud America protetti dai cartelli. Altri pensano siano in Nord Africa nascosti tra vecchi amici. Oppure sistemati tra i grattacieli di Dubai. E l’ultima indiscrezione spinge verso l’Iran. Al centro del racconto una coppia terribile: Ridouan Taghi e Said Razzouki, due padrini della Mocro-Maffia (una combinazione tra le parole «Mocro», uno slang dispregiativo in olandese che indica la minoranza marocchina nei Paesi Bassi, e «Maffia» con due effe, ndr).</p>
      <h4>Gli agguati</h4>
      <p>Taghi è nato in Marocco, ma è cresciuto in Olanda, così come altri protagonisti di una rete criminale responsabile di agguati in serie e di traffici di droga imponenti sull’asse America Latina-porti del Nord Europa. Non temono le autorità. Annientano i nemici, colpiscono i media, lavorano con organizzazioni sudamericane, africane e italiane. I loro sicari hanno assassinato il 18 settembre l’avvocato Derk Wiersum, il difensore di un pentito al quale hanno già ammazzato un fratello. Sistemi sfrontati per difendere i loro affari immensi: hanno iniziato con l’hashish per poi allargarsi alla cocaina e alle anfetamine stabilendo alleanze strategiche. Un grande giro all’origine, inevitabilmente, di una guerra tra i gruppi rivali.</p>
      <h4>Oppositori uccisi</h4>
      <p>Le organizzazioni criminali, quando serve, diventano lo strumento di servizi segreti. Offrono i loro uomini, le case sicure, in qualche caso la logistica. E questo è avvenuto anche per alcuni elementi della Mocro-Maffia, sospettati di aver eseguito omicidi mirati contro due oppositori iraniani, da tempo rifugiati in Olanda. Il primo è Mohammed Reza Kolahi Samadi, assassinato nel dicembre 2015, il secondo Ahmad Molla Nissi, fatto fuori due anni dopo. Samadi – come abbiamo raccontato sul Corriere – viveva sotto falsa identità ed era accusato di aver partecipato ad un attentato contro i vertici della Repubblica Islamica a Teheran, nel lontano 28 giugno 1981. Strage pesante anche sul piano politico. Nissi era invece il leader del movimento di liberazione dell’Ahwaz, fazione separatista araba ostile agli ayatollah e appoggiato dalle monarchie sunnite.</p>
      <h4>Le condanne</h4>
      <p>Le indagini sull’agguato contro Samadi hanno portato all’arresto e alla condanna di tre persone, legate ai trafficanti di droga marocchini del clan Naouffel. I responsabili hanno cercato di accreditare la tesi del regolamento di conti. Ma c’è il sospetto che i killer siano stati pagati dagli iraniani per eseguire il contratto. Scelta operativa ideale per allontanare eventuali sospetti, negare responsabilità, depistare le indagini. Proprio i contatti dei banditi con i servizi khomeinisti – secondo rivelazioni del quotidiano De Telegraaf – avrebbero spinto Taghi e Razzouki a trovare riparo temporaneo tra i mullah. Ipotesi combinata con quella che, invece, li «sposta» negli Emirati Arabi, ma anche dall’altra parte del mondo, in Cile o Messico. La procura – precisiamolo - non ha accusato in modo specifico Teheran, però i rapporti sono tempestosi: due diplomatici dell’Iran sono stati espulsi e il ministro degli Esteri olandese, nel gennaio 2019, ha parlato di forti indizi di un coinvolgimento del paese mediorientale.</p>
      <h4>La taglia</h4>
      <p>Difficile dire quale sia la più attendibile. I boss sono bravi nel mimetizzare le loro tracce, hanno complici ovunque. Inoltre la tesi di un intreccio con le rivalità del Golfo Persico – dove i contendenti usano qualsiasi mezzo per mettere in cattiva luce l’avversario – rende tutto più fumoso, può spingere su false piste. La guerra di parole si somma alla battaglia tra narcos. Le rivelazioni sono un mezzo di pressione per indurre qualcuno a togliere appoggi e ad invitare qualcuno a parlare. Sulla testa di Taghi e Razzouki c’è una taglia di 100 mila euro.</p>
    </article>
  </body>
</html>