<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_10/danimarca-profanate-80-lapidi-cimitero-ebraico-randers-f17c1dd4-03a6-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Danimarca, profanate 80 lapidi del cimitero ebraico di Randers"/>
    <meta property="og:description" content="Le tombe dipinte con vernice verde e rovesciate. Su una è stato anche incollato un adesivo giallo con la stella di David e la scritta «Jude». In corso le indagini della polizia"/>
  </head>
  <body>
    <article>
      <h1>Danimarca, profanate 80 lapidi del cimitero ebraico di Randers</h1>
      <h2>Le tombe dipinte con vernice verde e rovesciate. Su una è stato anche incollato un adesivo giallo con la stella di David e la scritta «Jude». In corso le indagini della polizia</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Silvia Morosi</a></address>
      <p>Oltre 80 lapidi sono state vandalizzate in un cimitero ebraico risalente al 1807 a Randers, una cittadina danese dello Jutland. Lo riporta il giornale locale Randers Amtsavis. Le lapidi sono state dipinte con graffiti verdi e alcune sono state rovesciate. Sono in corso le indagini della polizia. «Abbiamo uno dei più antichi siti di sepoltura ebraici e lo custodiremo sempre», ha denunciato il sindaco della cittadina Torben Hansen. Su una delle lapidi è stato anche incollato un adesivo giallo con la stella di David e la scritta «Jude». Non è chiaro quando sia avvenuto l'atto di vandalismo antisemita ma, sottolinea il quotidiano danese, non sembra del tutto casuale la coincidenza con l'81esimo anniversario della<a href="http://pochestorie.corriere.it/2018/11/09/berlino-9-novembre-1938-la-notte-dei-cristalli/"> Notte dei cristalli</a> in Germania, quando tra il 9 e il 10 novembre del 1938 centinaia di cittadini ebrei furono uccisi dai nazisti e furono distrutte sinagoghe, cimiteri, negozi e case.</p>
    </article>
  </body>
</html>