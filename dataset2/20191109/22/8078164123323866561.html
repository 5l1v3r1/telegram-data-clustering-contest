<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_10/liverpool-manchester-city-3-1-reds-danno-spettacolo-ipotecata-premier-484108ca-03d7-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Liverpool-Manchester City 3-1: i Reds danno spettacolo, già ipotecata la Premier?"/>
    <meta property="og:description" content="Show ad Anfield: la squadra di Klopp vince coi gol di Fabinho, Salah e Mané. Guardiola protesta per due rigori non dati. Reds a +9, in fuga per il titolo che manca dal 1990"/>
  </head>
  <body>
    <article>
      <h1>Liverpool-Manchester City 3-1: i Reds danno spettacolo, già ipotecata la Premier?</h1>
      <h2>Show ad Anfield: la squadra di Klopp vince coi gol di Fabinho, Salah e Mané. Guardiola protesta per due rigori non dati. Reds a +9, in fuga per il titolo che manca dal 1990</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Alessandro Pasini</a></address>
      <p>Sia gloria al Liverpool, che chiude la Premier League 2019/2020 in 13 minuti: il tempo di infilare il Manchester City con due gol magnifici e crudeli. Magnifici perché il tiro da 25 metri di Fabinho (al 6’) e il colpo di testa in corsa di Salah (13’), con i piedi a terra, senza saltare, un appuntamento perfetto col pallone crossato da sinistra in zona secondo palo da Robertson, a sua volta attivato dall’altro terzino Alexander-Arnold da destra, sono stati il prodotto perfetto della sublime essenzialità del gioco di Klopp: il sistema del filosofo tedesco — definitivamente fra i giganti della storia del pensiero calcistico occidentale — ha ormai eliminato ogni gesto o tocco superfluo, i sentieri del gioco (quasi sempre verticali, in costante spinta, mai conservativi) sono asciutti, nitidi, frutto di tecnica, velocità, applicazione e dedizione assoluti. Il meglio disponibile su piazza mondiale, senza discussione. Crudeli però perché il City aveva cominciato (e pure finirà) alla grande, proprio come si deve fare in una partita così decisiva per la propria sopravvivenza: all’attacco, fregandosene della Kop e del suo «You’ll never walk alone», e con la voglia di mettere il Liverpool alle corde a casa sua.</p>
      <h4>Rigore sì o no?</h4>
      <p>E proprio pochi secondi prima dello 0-1 sembrava esserci riuscito, grazie al fallo di mano di Alexender-Arnold in area rossa. Nessuno l’ha sanzionato, però, né l’arbitro Oliver, né la Var, anche se — al di là delle proteste di Aguero (che colpevolmente si ferma), di Guardiola e di tutto il mondo Citizen— c’è da ricordare che un attimo prima la palla era rimpallata sul braccio di Bernardo Silva e dunque, a conti fatti, forse il rigore sarebbe stato cancellato. Chissà come sarebbe andata sull’1-0 per il City, bravo a fare la partita che voleva fare e comunque vicino al gol tre volte nel primo tempo con l’ex fischiatissimo Sterling (sullo 0-1) e poi con Angelino (palo) e Aguero (tiro fuori di niente). Non lo sapremo mai. Mentre quello che sappiamo è che i Reds, con certe ripartenze straordinarie hanno sfiorato nuovamente la rete con Firmino e Salah.</p>
      <h4>Spettacolo assoluto</h4>
      <p>All’intervallo era chiaro di essere di fronte a un match memorabile, davvero la partita più bella del mondo, come si era detto alla vigilia: tecnica totale di grandi giocatori, zero tatticismi, intensità spaventosa, pochissime interruzioni per falli (i nervi tesi subito sfumati nel fair play), voglia continua di colpire, mai di stupire senza scopo. La differenza però non era solo nelle giocate sopraffine dei Reds, ma anche nelle difficoltà difensive del Manchester City. Se infatti i kloppisti sono stati capaci di resistere nelle difficoltà davanti alla propria area, soprattutto nell’ultimo difficile quarto d’ora, gli allievi di Guardiola hanno mostrato non poche falle nella fase difensiva. Una è stata sullo 0-2, quando hanno permesso il triangolone a tutto campo del Liverpool, e una, ancora più grande, sul successivo 0-3 che al 6’ della ripresa ha mandato in ghiaccio la partita: sul cross di Henderson dal fondo a a destra, Mané è stato lasciato libero di colpire, nuovamente sul palo opposto, dall’errato posizionamento di Walker e Stones. Ferocia Liverpool, insomma, capace di colpire non solo in ripartenza ma anche al termine di una fase manovrata. Ma pure una certa lassità del City, che è stata fatale e che, a ben pensarci, si era vista anche in Champions League contro l’Atalanta.</p>
      <h4>Fuga per la Premier</h4>
      <p>Di qui in poi il resto è stato solo appendice: il City, nonostante il nervosismo crescente, ha continuato a provarci con orgoglio e giocate ancora di grande qualità e la rete del 3-1 di Bernardo Silva al 33’ della ripresa è servita a dare al punteggio una proporzione più coerente con l’andamento della partita. A 8’ dalla fine, poi, un tocco di mano nuovamente di Alexander-Arnold su cross di Sterling fa infuriare il City e Guardiola, che litiga pure con i tifosi Reds dietro la sua panchina. Comunque sia, il Liverpool dimostra di sapere anche soffrire, difende il vantaggio e sale a 34 punti contro i 25 del Manchester City, superato pure da Leicester e Chelsea a 26. Ora tutti, Klopp per primo, vi diranno che la strada è ancora lunga, ma è difficile credere che questo Liverpool bello e massiccio — talvolta prossimo alla perfezione — possa dilapidare tanto vantaggio. La stagione scorsa, arrivato allo scontro diretto in gennaio a più 6, il Liverpool perse a Manchester e attivò la rimonta del City, che alla fine vinse il titolo. Stavolta, imparata la lezione, i Reds hanno saputo cogliere la chance. La fine dell’astinenza da campionato che dura dal 1990 — quando la Premier si chiamava ancora First Division — non è mai stata così vicina. Tifo a parte, chi ama il calcio come bellezza e giustizia non può che esserne felice.</p>
    </article>
  </body>
</html>