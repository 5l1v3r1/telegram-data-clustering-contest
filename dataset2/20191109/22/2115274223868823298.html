<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/sport/tennis/jannik_sinner_vittoria_next_gen_atp_finals-6520544/news/2019-11-09/"/>
    <meta property="og:site_name" content="Agi"/>
    <meta property="article:published_time" content="2019-11-09T22:18:00+00:00"/>
    <meta property="og:title" content="Sinner ha vinto le Next Gen Atp Finals e sogna un posto tra i &quot;grandi&quot; del tennis"/>
    <meta property="og:description" content=" Il 18enne azzurro, entrato per la prima volta nella top 100 della classifica mondiale, ha superato l'australiano De Minaur, numero 18, e corona così una stagione speciale"/>
  </head>
  <body>
    <article>
      <h1>Sinner ha vinto le Next Gen Atp Finals e sogna un posto tra i "grandi" del tennis</h1>
      <h2> Il 18enne azzurro, entrato per la prima volta nella top 100 della classifica mondiale, ha superato l'australiano De Minaur, numero 18, e corona così una stagione speciale</h2>
      <address><time datetime="2019-11-09T22:18:00+00:00">09 Nov 2019, 22:18</time> by <a rel="author" href="https://www.agi.it/authors/davide-sarsini-novak/" target="_blank">Davide Sarsini Novak</a></address>
      <p><b>Jannik Sinner </b>ha vinto le Next Gen Atp Finals di Milano superando l'australiano <b>Alex de Minaur</b>, numero 18 della classifica ATP. Il 18enne azzurro, numero 95, succede così nell'albo d'oro al greco <b>Stefanos Tsitsipas</b>. Una vittoria netta quella del tennista azzurro che si è imposto per 4-2 4-1 4-2 (il punteggio nel torneo dedicato ai campioni di domani prevede i set "corti"). Un successo che corona una stagione di grande prestigio che si è conclusa con l'accesso, per la prima volta, tra i primi 100 giocatori del mondo, con la coppa alzata all'Allianz Cloud Palalido di Milano ma anche con la prima semifinale Atp ad Anversan e il primo match vinto in un Masters 1000 (Roma). Oltre a due titoli challenger (Bergamo e Lexington).</p>
      <h3>Chi è Jannik Sinner</h3>
      <p>Il giovanissimo altoatesino di San Candido, che ha compiuto 18 anni ad agosto, ha avuto un'eccezionale exploit in meno di 24 mesi: nel gennaio del 2018 era entrato per la prima volta nella classifica mondiale alla posizione 1592. Nello stesso anno aveva debuttato nel circuito Challenger con la lenta salita nella classifica mondiale che lo porta a fine 2018 al posto numero 551.</p>
      <p>A febbraio di quest'anno è arrivata la prima vittoria in un Challenger a Bergamo che lo ha proiettato al numero 324 al mondo. L'esordio nel circuito Atp è arrivato a Budapest nell'aprile scorso, poi l'esordio nei Masters 1000 a Roma grazie ad una wild-card. Dopo aver vinto il primo incontro con Steve Johnson, numero 59 al mondo, si era arreso al secondo turno a Tsitsipas, numero 7 del ranking mondiale<br/>L'estate scorsa era arrivata la partecipazione al tabellone principale degli Us Open e il 22 luglio era salito alla posizione numero 199 della classifica mondiale diventando il tennista più giovane della stagione nella top 200.<br/>Un nuovo successo nei Challenger lo ha proiettato al 130mo posto delle classifiche mondiali e subito dopo è diventato il secondo italiano più giovane a partecipare agli Us Open. Dopo il torneo di Anversa, dove è arrivato in semifinale battendo Majchrzak, Monfils e Tiafoe, ha scalato il ranking mondiale fino alla posizione 93, il più giovane italiano della storia a raggiungere la top 100.</p>
      <p>Nato a San Candido e cresciuto a Sesto, a una manciata di chilometri dal confine con l'Austria, Sinner iniziò a praticare tennis a 7 anni ma fino all'eta' di 12 anni è stato una grande promessa dello sci alpino. La necessaria scelta della specializzazione fu compiuta all'eta' di 13 anni, nella quale fu notato da Massimo Sartori - storico coach dell'altro tennista altoatesino, <b>Andreas Seppi </b>- che lo fece trasferire all'accademia di Riccardo Piatti a Bordighera, in Liguria. è cresciuto allenandosi soprattutto sul veloce e il suo punto di forza sono anche la grande capacita' di controllare i nervi e le emozioni e il fisco leggero (1,88 m di altezza per 75 kg di peso). </p>
    </article>
  </body>
</html>