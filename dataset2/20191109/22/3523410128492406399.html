<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639112/%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%B7%D8%A8%D9%82-%D8%A8%D8%B1%D8%AC%D8%A7%D9%85-%D8%A8%D9%88%D8%AF%D9%87-%D8%A7%D8%B3%D8%AA-%D9%85%D8%A7-%D8%A2%D8%BA%D8%A7%D8%B2%DA%AF%D8%B1-%D8%B9%D8%AF%D9%85-%D8%AA%D8%B9%D9%87%D8%AF-%D9%86%D8%A8%D9%88%D8%AF%DB%8C%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:43:00+00:00"/>
    <meta property="og:title" content="کاهش تعهدات طبق برجام بوده است/ ما آغازگر عدم تعهد نبودیم"/>
    <meta property="og:description" content="رئیس سازمان انرژی اتمی با بیان اینکه ایران آغازگر کاهش تعهدات برجام نبوده است گفت: بتن‌ریزی واحد دوم نیروگاه اتمی بوشهر فردا آغاز می‌شود."/>
  </head>
  <body>
    <article>
      <h1>
        <a href="https://www.bultannews.com/fa/news/639112/%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%B7%D8%A8%D9%82-%D8%A8%D8%B1%D8%AC%D8%A7%D9%85-%D8%A8%D9%88%D8%AF%D9%87-%D8%A7%D8%B3%D8%AA-%D9%85%D8%A7-%D8%A2%D8%BA%D8%A7%D8%B2%DA%AF%D8%B1-%D8%B9%D8%AF%D9%85-%D8%AA%D8%B9%D9%87%D8%AF-%D9%86%D8%A8%D9%88%D8%AF%DB%8C%D9%85">کاهش تعهدات طبق برجام بوده است/ ما آغازگر عدم تعهد نبودیم</a>
      </h1>
      <h2>رئیس سازمان انرژی اتمی با بیان اینکه ایران آغازگر کاهش تعهدات برجام نبوده است گفت: بتن‌ریزی واحد دوم نیروگاه اتمی بوشهر فردا آغاز می‌شود.</h2>
      <address><time datetime="2019-11-09T22:43:00+00:00">09 Nov 2019, 22:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، علی‌اکبر صالحی شنبه‌شب در جمع خبرنگاران در<b> بوشهر</b> اظهار داشت: بتن‌ریزی واحد دوم نیروگاه اتمی بوشهر فردا آغاز می‌شود.</p>
      <p>وی اضافه کرد: واحدهای دوم و سوم<b> نیروگا</b>ه اتمی بوشهر هر یک به ظرفیت هزار و ۵۰ مگاوات ساخته می‌شود که اتفاق بزرگی است.</p>
      <p>رییس سازمان انرژی اتمی ایران بیان کرد: در این راستا حدود سه میلیون تن خاکبرداری انجام شده است و شاهد اقدامات گسترده‌ای در این زمینه هستیم.</p>
      <p>وی با تقدیر از پیمانکاران روس در این پروژه ادامه داد: عملیات ساخت ساختمان اصلی رآکتور دوم آغاز می‌شود و سپس اقدامات لازم برای ساخت واحد سوم هم آغاز می‌شود.</p>
      <p>صالحی با ابراز امیدواری برای تکمیل و بهره‌برداری از رآکتور دوم تا سال ۱۴۰۴ خاطرنشان کرد: امیدوارم سال ۱۴۰۶ رآکتور سوم به بهره‌برداری برسد.</p>
      <p>وی با بیان اینکه این پروژه با اعتبار ۱۰ میلیارد دلار انجام می‌شود افزود: این پروژه از بزرگترین پروژه‌های صنعتی کشور است.</p>
      <p>رییس سازمان انرژی اتمی ایران گفت: آمریکا و اتحادیه اروپا واکنش زیادی به کاهش تعهدات برجامی داشته‌اند و خیلی نگران هستند و نشان از اقتدار ایران است.</p>
      <p>وی با اشاره اینکه در فرصت کوتاهی سه هزار و ۵۰۰ سو به ظرفیت غنی‌سازی ایران اضافه شده است افزود: عمده کار با سانتریفیوژ های نوین بوده است که برای آنها باعث حیرت شده است.</p>
      <p>صالحی اظهار داشت: ما آغازگر کاهش تعهدات در برجامی نبودیم و آنها شروع کردند و به برجامی پایبند نبودند و ما هم نخواستیم این جاده یک‌طرفه باشد.</p>
      <p>وی با بیان اینکه خارج از برجام عمل نمی‌کنیم تصریح کرد: طبق بند ۲۶ و ۳۶ برجام این اقدامات را انجام دادیم و اقدامات امروز ما در این بندها در نظر گرفته شده است و ما می‌توانیم تعهدات را کاهش دهیم.</p>
      <p>وی گفت: امیدواریم طرف مقابل هم سر عقل بیاید و به تعهدات خود عمل کنند.</p>
      <p>رییس سازمان انرژی اتمی ایران تاکید کرد: با برجام شش قطعنامه شورای امنیت سازمان ملل متحد تاکنون برداشته شده است و امیدواریم تا اکتبر آینده تحریم های تسلیحاتی هم برداشته شود.</p>
    </article>
  </body>
</html>