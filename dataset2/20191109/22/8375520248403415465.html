<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/stenograma-shche-odnijeji-rozmovi-trampa-iz-zelenskim-mozhe-buti-oprilyudnena-12-listopada-638922.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T22:47:32+00:00"/>
    <meta property="og:title" content="Стенограма ще однієї розмови Трампа із Зеленським може бути оприлюднена 12 листопада"/>
    <meta property="og:description" content="Скоріш за все, під «ще однією розмовою» мається на увазі телефонний дзвінок Трампа Зеленському 21 квітня"/>
  </head>
  <body>
    <article>
      <h1>Стенограма ще однієї розмови Трампа із Зеленським може бути оприлюднена 12 листопада</h1>
      <address>
        <time datetime="2019-11-09T22:47:32+00:00">09 Nov 2019, 22:47</time>
      </address>
      <h4>Скоріш за все, під «ще однією розмовою» мається на увазі телефонний дзвінок Трампа Зеленському 21 квітня</h4>
      <p>Президент Сполучених Штатів Америки Дональд Трамп заявив, що Білий дім може оприлюднити стенограму «ще однієї розмови» з українським колегою Володимиром Зеленським уже 12 листопада.</p>
      <p>Про це Трамп сказав журналістам на авіабазі Ендрюс перед своїм відбуттям до міста Таскалуса, штат Алабама, повідомляє агентство <a href="https://www.reuters.com/article/us-usa-trump-impeachment-ukraine/trump-says-will-probably-release-second-ukraine-transcript-on-tuesday-idUSKBN1XJ0F0?il=0">Reuters.</a></p>
      <p>«Скоро буде оприлюднено ще одну стенограму, що дуже важливо. Я дам вам ще одну стенограму, бо в мене було дві телефонні розмови з президентом України», — заявив Трамп.</p>
      <p>Скоріш за все, під «ще однією розмовою» мається на увазі телефонний дзвінок Трампа Зеленському 21 квітня — одразу після того, як в Україні було оголошено попередні результати президентських виборів. Відомо лише те, що тоді президент США привітав Зеленського з перемогою. І хоча про інші деталі розмови публічної інформації немає, видання Politico припускає, що мова могла йтися і про корупцію в Україні.</p>
      <p>Уперше про наміри оприлюднити стенограму іншої розмови з президентом України <a href="https://glavcom.ua/news/tramp-mozhe-oprilyudniti-stenogramu-shche-odnijeji-telefonnoji-rozmovi-iz-zelenskim-638779.html">Трамп заявив у п’ятницю 8 листопада.</a></p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <blockquote>
        <b>Читайте також: <a href="https://glavcom.ua/news/tramp-mozhe-oprilyudniti-stenogramu-shche-odnijeji-telefonnoji-rozmovi-iz-zelenskim-638779.html">Трамп може оприлюднити стенограму ще однієї телефонної розмови із Зеленським.</a></b>
      </blockquote>
      <p>Нагадаємо, ексрадник президента США Дональда Трампа з питань нацбезпеки Джон <a href="https://glavcom.ua/news/bolton-znaje-nevidomi-detali-kampaniji-tisku-bilogo-domu-na-ukrajinu-nyt-638804.html">Болтон володіє цінною інформацією про кампанію тиску Білого дому на Україну</a>, що досі залишається невідомою для розслідування з імпічменту президента Трампа.</p>
      <related>
        <a href="https://glavcom.ua/news/impichment-trampa-respublikanci-v-kongresi-pragnut-viklikati-sina-baydena-yak-svidka-638921.html"/>
        <a href="https://glavcom.ua/news/eksnardep-vimagaje-iniciyuvati-proceduru-impichmentu-uzurpatora-zelenskogo-638917.html"/>
        <a href="https://glavcom.ua/news/derzhdep-rozblokuvav-dopomogu-ukrajini-do-rozporyadzhennya-trampa-zmi-638910.html"/>
      </related>
    </article>
  </body>
</html>