<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_10/presidente-rivlin-scrive-segre-sono-inorridito-minacce-che-ha-ricevuto-5d5bb4e6-03a3-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Il presidente d'Israele scrive a Liliana Segre: «Sono inorridito dalle minacce che ha ricevuto»"/>
    <meta property="og:description" content="Il Presidente di Israele scrive una lettera alla senatrice sotto scorta: «Come sopravvissuta alla Shoah hai visto le conseguenze terribili dell'antisemitismo se non viene fermato». E conclude: «Sarebbe un grande onore accoglierti a Gerusalemme»"/>
  </head>
  <body>
    <article>
      <h1>Il presidente d'Israele scrive a Liliana Segre: «Sono inorridito dalle minacce che ha ricevuto»</h1>
      <h2>Reuven Rivlin scrive una lettera alla senatrice sotto scorta: «Come sopravvissuta alla Shoah hai visto le conseguenze terribili dell'antisemitismo se non viene fermato». E conclude: «Sarebbe un grande onore accoglierti a Gerusalemme»</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Silvia Morosi</a></address>
      <p>«Cara signora senatrice («Dear Madame Senator») , sono rimasto inorridito nell'ascoltare la notizia che lei ha dovuto ricevere protezione a garanzia della sicurezza <a href="https://milano.corriere.it/notizie/cronaca/19_novembre_07/scorta-liliana-segre-insulti-minacce-web-carabinieri-sicurezza-odio-razziale-haters-52801f2a-00cf-11ea-90df-c7bf97da0906.shtml">a causa delle minacce antisemite</a>, sono profondamente dispiaciuto che le circostanze che mi portano a scriverle siano così dolorose». Si apre così la lettera che il presidente israeliano, Reuven Rivlin, ha scritto alla sopravvissuta dell'Olocausto e senatrice a vita <a href="https://video.corriere.it/cronaca/liliana-segre-quel-numero-tatuato-75190-porto-onore-perche-vergogna-chi-ha-fatto/75a700e4-fee6-11e9-aa9d-60f7e515e47b">Liliana Segre,</a> pubblicata su Twitter.</p>
      <h4>«Orrore e disgusto»</h4>
      <p>«Rimpiango profondamente che le circostanze della mia lettera — ha aggiunto come si legge nel testo della missiva — siano così dolorose. Non ci sono parole per esprimere in modo adeguato il mio orrore e il mio disgusto» nel vederla esposta «a tale comportamento criminale». Come sopravvissuta alla Shoah, «ha già potuto vedere le conseguenze terribili e tragiche dell'antisemitismo quando non viene fermato». Da giovedì la senatrice a vita, in seguito alle minacce via web e allo striscione di Forza nuova esposto nel corso di un appuntamento pubblico a cui partecipava a Milano, è<a href="https://www.corriere.it/cronache/19_novembre_07/scorta-liliana-segre-bbc-memoriale-auschwitz-notizia-giornali-siti-stranieri-801a8406-0189-11ea-bfaf-9602a8f3f6c1.shtml"> sotto scorta </a>e ha due carabinieri che la accompagnano in ogni suo spostamento.</p>
      <h4>«La tua missione è un modello nel mondo»</h4>
      <p>Rivlin ha poi sottolineato che la vicenda di Segre «è solo un altro terribile esempio della realtà per gli ebrei in Europa oggi». Ma credo che la risposta più appropriata — ha proseguito — «sia continuare a fare quello in cui le crede», sottolineando come la senatrice sia un modello da seguire «per noi in Israele e per le comunità ebraiche in tutto il mondo» e valorizzandone «la missione personale, la forza e il coraggio» («Your personal mission, your strength and your bravery are a role model for us in Israel and for Jewish communities around the world»). Eguaglianza, diritti umani, accettazione dell'altro e tolleranza sono — ha concluso — valori chiave dell'ebraismo e universali, «sono le fondamenta su cui sono basate le nostre vite e senza di loro saremmo persone senza valore». «Sarebbe un grande onore mio personale e per lo Stato di Israele, accoglierla Gerusalemme e in Israele», ha aggiunto il capo dello stato ebraico.</p>
      <h4>Yad Vashem: «Inaccettabile l'odio contro Segre»</h4>
      <p>«È inaccettabile che odio e xenofobia ancora piaghino la nostra società post Shoah. Sopravvissuti all'Olocausto come la senatrice Liliana Segre sono testimoni viventi degli orrori che possono realizzarsi quando l'antisemitismo è senza controllo» sono le parole riportate in una nota dello Yad Vashem, il Museo della Shoah a Gerusalemme, sottolineando il «suo sostegno alla senatrice a vita e sopravvissuta Liliana Segre» e augurandosi che «le autorità italiane agiranno per assicurare la sicurezza di Segre e degli altri ebrei italiani».</p>
      <h4>Lo sfregio in Danimarca</h4>
      <p>Intanto<a href="https://www.corriere.it/esteri/19_novembre_10/danimarca-profanate-80-lapidi-cimitero-ebraico-randers-f17c1dd4-03a6-11ea-a09d-144c1806035c.shtml">, oltre 80 lapidi sono state vandalizzate </a>in un cimitero ebraico risalente al 1807 a Randers, una cittadina danese dello Jutland. Come riporta il giornale locale Randers Amtsavis, le tombe sono state dipinte con graffiti verdi e alcune sono state rovesciate.</p>
      <slideshow>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/11/07/Milano/Foto%20Gallery/bfbced017cc599818836a45b15a2d48c-pixel_MGTHUMB-INTERNA.jpg"/>
          <figcaption>Liliana Segre, la prima giornata con la scorta</figcaption>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/11/07/Milano/Foto%20Gallery/5ff5fca499d4e0c6676086baf9763fea-pixel_MGTHUMB-INTERNA.jpg"/>
          <figcaption>Liliana Segre, la prima giornata con la scorta</figcaption>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/11/07/Milano/Foto%20Gallery/6d9ef56ed7b8413ca647ea5824e2dae8-pixel_MGTHUMB-INTERNA.jpg"/>
          <figcaption>Liliana Segre, la prima giornata con la scorta</figcaption>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/11/07/Milano/Foto%20Gallery/e9bad16e29737e07096e54f48fffc6c9-pixel_MGTHUMB-INTERNA.jpg"/>
          <figcaption>Liliana Segre, la prima giornata con la scorta</figcaption>
        </figure>
        <figure>
          <img src="https://images2.corriereobjects.it/linked_webroots/milano.corriere.it/methode_image/2019/11/07/Milano/Foto%20Gallery/f4ac0e60633fc5993a7e2ce67a2d081b-pixel_MGTHUMB-INTERNA.jpg"/>
          <figcaption>Liliana Segre, la prima giornata con la scorta</figcaption>
        </figure>
        <figcaption>Liliana Segre, la prima giornata con la scorta</figcaption>
      </slideshow>
    </article>
  </body>
</html>