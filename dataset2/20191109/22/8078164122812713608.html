<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_10/movimento-agonia-profondala-desistenza-scelta-piu-seria-c0ac4762-03f9-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Intervista a Pizzarotti: « Il M5s è in agonia profonda. La desistenza in Emilia-Romagna è la scelta più seria»"/>
    <meta property="og:description" content="Il sindaco di Parma: qui c’è l’argine alla Lega, io sostengo Bonaccini, ma se dovesse correre con i Cinque Stelle mi terrei in disparte"/>
  </head>
  <body>
    <article>
      <h1>Intervista a Pizzarotti: « Il M5s è in agonia profonda. La desistenza in Emilia-Romagna è la scelta più seria»</h1>
      <h2>Il sindaco di Parma: qui c’è l’argine alla Lega, io sostengo Bonaccini, ma se dovesse correre con i Cinque Stelle mi terrei in disparte</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Emanuele Buzzi</a></address>
      <p>«L’Emilia-Romagna è un argine tra le regioni del Nord che sono a trazione leghista e le regioni del Sud che lo stanno diventando. Lo scontro non è fondamentale, ma di sicuro si ha la percezione che lo sia. Vincere è un obiettivo per invertire la tendenza». Federico Pizzarotti, sindaco di Parma e leader di Italia in Comune, guarda il voto e le indiscrezioni sugli schieramenti con interesse.</p>
      <p><b>Il risultato è decisivo per il governo?</b><br/>«No. Quella tra Pd e M5S è un’unione innaturale e strumentale nata con lo scopo di arrivare alle elezioni del prossimo capo dello Stato per garantire una scelta moderata. Qualsiasi risultato non cambierà il percorso».</p>
      <p><b>Che pensa delle fibrillazioni nei Cinque Stelle?</b><br/>«Dopo l’Umbria, l’Emilia-Romagna è un rischio per loro di fare passi che li spingano sempre più in basso. La desistenza mi sembra una ipotesi seria e di buon senso».</p>
      <p><b>Il M5S è finito?</b><br/>«Ora è in una agonia profonda».</p>
      <p><b>Ma alcuni di loro vogliono correre il 26 gennaio.</b><br/>«Come sempre c’è chi pensa più alla propria sopravvivenza che a un percorso politico».</p>
      <p><b>E se si alleassero con il Pd?</b><br/>«Io, parlando solo del mio caso personale, mi terrei in disparte. Che non vuol dire ritirare il mio sostegno a Stefano Bonaccini».</p>
      <p><b>Lei lo ha appoggiato.</b><br/>«Auspico sia lui a vincere rispetto a Lucia Borgonzoni, che non ha espresso un programma o un’idea ma solo una vaga idea di cambiare senza dire come».</p>
      <p><b>Ma che intende fare? Lei ha preso 13mila preferenze alle Europee nella Regione.</b><br/>«Le Regionali sono diverse dalle Europee. Qui il lavoro è più capillare. La nostra logica è ragionare con gli altri, difficilmente saremo da soli. Non vogliamo spaccare l’atomo ma seguire un progetto di costruzione comune».</p>
      <p><b>Sabato sarà all’assemblea del Pd a Bologna. Che dirà?</b><br/>«Che deve riformarsi, deve partire una fase costituente che metta in discussione forma, modelli e anche il nome. La parte progressista del Pd ha perso la sua forza propulsiva e manca una visione del Paese».</p>
      <p><b>Nel suo ultimo libro «Il meglio deve ancora venire» (Piemme) lei è molto scettico sull’alleanza giallorossa nel lungo periodo.</b><br/>«Guardi già ora Renzi prova a minare la figura del premier per sostituirlo. E il Movimento sta passando dal 32% delle Politiche a un ruolo di minoranza».</p>
      <p><b>Scrive che al centrosinistra servono alcune componenti per arginare la destra.</b><br/>«Sì, credo ci debbano essere tre anime: una progressista, una più sociale legata al lavoro e ai diritti e una ecologista che guarda allo spazio lasciato dai Verdi».</p>
      <p><b>E voi?</b><br/>«Noi lavoriamo in quest’ultima direzione. A fine novembre faremo un incontro programmatico a Bologna».</p>
    </article>
  </body>
</html>