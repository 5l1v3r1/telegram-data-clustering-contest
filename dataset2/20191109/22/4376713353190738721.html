<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/politica/19_novembre_10/spaccio-coprifuoco-non-si-vivela-bomba-sociale-nell-ex-borgata-47f1ab66-032f-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Roghi a Centocelle: «Spaccio e coprifuoco, qui non si vive». La bomba sociale nell’ex borgata"/>
    <meta property="og:description" content="L’assemblea spontanea nella zona cara a Pasolini e oggi in bilico tra movida e narcotraffico. La sindaca Virginia Raggi arriva più tardi ed evita le proteste"/>
  </head>
  <body>
    <article>
      <h1>Roghi a Centocelle: «Spaccio e coprifuoco, qui non si vive». La bomba sociale nell’ex borgata</h1>
      <h2>L’assemblea spontanea nella zona cara a Pasolini e oggi in bilico tra movida e narcotraffico. La sindaca Virginia Raggi arriva più tardi ed evita le proteste</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Goffredo Buccini</a></address>
      <p>Una Roma dove tira «un’aria fetida e pericolosa», come dice Fiorella Mannoia, consuma il proprio autodafé nel quarto rogo di Centocelle. Tre da inizio ottobre più uno, il primo, in una data che è difficile ritenere casuale, il 25 aprile, su un bersaglio ancora meno casuale, la «Pecora elettrica», libreria e caffetteria dichiaratamente antifascista, all’angolo di via delle Palme: cuore di un’ex borgata un tempo rossa e pasoliniana, coatta e criminale, coraggiosa e partigiana (medaglia d’oro della Resistenza), adesso in bilico tra una gentrificazione stile Pigneto (movida e localini, apericene e caro affitti) e un balzo indietro verso il buio, forse voluto da padroni emergenti del narcotraffico benedetti dalla camorra.</p>
      <p><b>È difficile spiegare altrimenti l’ultimo incendio, quello dell’altra notte</b>, nel pub «Baraka Bistrot», via dei Ciclamini 105, a forse cinquecento metri da «La Pecora Elettrica». Allarme alle 4, fiamme che divorano tutto in fretta: tavoli, bancone e sogni del nuovo gestore, un ragazzo dall’aria perbene, Marco Nacchia, che al mattino sta davanti alla saracinesca abbrustolita, con la moglie Marina piangente sottobraccio, senza futuro: «Avevo venduto la licenza del taxi per prendere questo posto a settembre... mi sono fatto un giro di un mese e mezzo ed è finita. Sì, sono assicurato, ma non riapro più. No, nessuno mi vuole male, ma no, niente nemici, macché, niente minacce».</p>
      <p><b>Naturalmente tutto è possibile. La stessa mano o mani diverse</b>, l’unica certezza è il dolo. I primi incendi avevano un plausibile legame logistico. La «Pecora elettrica», bruciata per la seconda volta tra martedì e mercoledì notte, alla vigilia di una riapertura frutto di collette di quartiere, e la pizzeria «Cento 55», incendiata l’8 ottobre, sono dirimpettaie su via delle Palme e strategiche rispetto al parco Biavati, qui uno dei supermercati dello spaccio. La prima ipotesi porta dunque agli spacciatori, decisi a spaventare e oscurare la zona per prenderne il controllo (nel vicino Quarticciolo ci sarebbero bande attrezzate al salto di confine). Lo grida con efficacia Paolo Divetta, uno dei leader dei movimenti per la casa, nell’assemblea di ieri mattina, davanti al «Baraka» ancora fumante: «È il tentativo paradossale delle organizzazioni criminali di ripristinare la loro “legalità”. Ci dicono “giratevi dall’altra parte, fatevi gli affari vostri!”. Ma noi non possiamo essere governati da spaccio o coprifuoco alle otto di sera».</p>
      <p><b>Dopo il secondo rogo alla «Pecora Elettrica», sono scesi in piazza in duemila </b>per riprendersi queste strade. «Abbiamo colto alla sprovvista gli spacciatori», dicono. L’incendio al «Baraka» però incrina in parte l’ipotesi logistica, il locale non affaccia sul parco dei narcos e comunque ha accanto un altro bar (più grande e più illuminato) aperto 24 ore al giorno (il padrone, romano di origine indiana, si appella alla «grazia della Madonna» per essere ancora indenne). Si riaffaccia dunque la pista politica, in fondo Marco Nacchia aveva espresso solidarietà alla «Pecora Elettrica»: che l’abbiano punito per questo? O, ancora, che tutto o quasi si risolva nel lavoro di un piromane seriale? Dopo l’incendio alla pizzeria «Cento 55» la polizia ha quasi colto sul fatto (e denunciato a piede libero) un tunisino non molto in sé, con addosso due accendini, una bottiglia di alcol, carta igienica e bruciature sparse. La verità, al netto delle sacrosante attese di giustizia delle vittime, è che in questo giallo conta poco chi sia il colpevole. Perché il vero rogo non divampa, ciclicamente, nei locali di Centocelle ma, già da un pezzo, nell’anima profonda dell’ex borgata dove Accattone dichiarò il suo amore a Stella davanti alla chiesa di San Felice da Cantalice. Gli attentati di questi mesi sono stati innesco e benzina di una bomba sociale. Basta fermarsi dall’altro lato di via dei Ciclamini ad ascoltare le voci e la rabbia dell’assemblea di quartiere improvvisata all’aperto da movimenti, comitati e collettivi che qui sono ancora, come quarant’anni fa, duri e radicati.</p>
      <p><b>Voci di dentro che diventano voci di fuori ora che, finalmente, Roma si accorge </b>di queste strade. «Dobbiamo farci forza, nessuno ci aiuta». «Nemmeno il giorno dopo il rogo della “Pecora Elettrica” era illuminata via delle Palme, vergogna!». «Ci chiedono di andare a fare consegne in risciò ma nessuno toglie quell’albero abbattuto da settimane tra i due locali bruciati, vergogna!». «Raggi dov’è? Perché non è qui? Vergogna!».</p>
      <p><b>La sindaca deve aver fatto tesoro dell’esperienza toccata al suo predecessore </b>Ignazio Marino, travolto dai fischi quando tentò di domare la rivolta di Tor Sapienza a novembre 2014. Si mantiene alla larga per tutta la mattina. «Avevo impegni istituzionali», dirà, piccata, comparendo alle quattro del pomeriggio, scortata dal presidente pentastellato del municipio. Ormai sono rimasti solo i giornalisti, la scena sarebbe surreale. Così le rintracciano in fretta e furia Flavia, proprietaria delle mura del «Baraka», che compare terrorizzata e piangente. In favore di telecamera Raggi mormora un «non vi lasceremo soli». La pioggia lava via con le promesse le ultime lacrime di Flavia. La spianata dove Pasolini in giacca e cravatta fu immortalato mentre giocava a palla coi pischelletti della borgata («buttarono le cartelle sopra un montarozzetto...») da un pezzo è cemento ed eroina.</p>
    </article>
  </body>
</html>