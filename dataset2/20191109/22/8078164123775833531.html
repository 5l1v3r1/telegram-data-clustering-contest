<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_10/porto-nomedi-mia-sorella-uccisail-suo-killer-liberoe-un-ingiustizia-9bb7ebb4-03fe-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="«Porto il nome di mia sorella uccisa:il suo killer libero è un’ingiustizia»"/>
    <meta property="og:description" content="Simonetta, la figlia 11enne del magistrato Alfonso Lamberti, fu uccisa il 29 maggio 1982 da un killer di camorra, ora in libertà. La sorella omonima: «Non si è mai pentito»"/>
  </head>
  <body>
    <article>
      <h1>«Porto il nome di mia sorella uccisa:<br/>il suo killer libero è un’ingiustizia»</h1>
      <h2>Simonetta, la figlia 11enne del magistrato Alfonso Lamberti, fu uccisa il 29 maggio 1982 da un killer di camorra, ora in libertà. La sorella omonima: «Non si è mai pentito»</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Fulvio Bufi</a></address>
      <p>Il 29 maggio del 1982 la camorra uccise una bambina di 11 anni. Si chiamava Simonetta Lamberti. Suo padre Alfonso era un magistrato, procuratore a Sala Consilina, ed era lui che i killer volevano ammazzare. Lo seguirono mentre rientrava in auto con la figlia da una gita al mare. Erano stati a Vietri. In spiaggia la bambina aveva giocato, al ritorno era stanca, voleva solo andare a casa, a Cava dei Tirreni. Non ci arrivò mai. Lungo la strada un’altra macchina li affiancò e da dentro cominciarono a sparare. Alfonso Lamberti fu colpito alla testa, ma sopravvisse. Simonetta no. Simonetta morì.</p>
      <h4>I contatti con l’omicida</h4>
      <p>Trentadue anni dopo il camorrista che nel 2011 confessò di essere il responsabile di quell’agguato e nel 2014 fu condannato a 30 anni di carcere, è un uomo libero. Ma c’è un’altra Simonetta Lamberti che però, come se parlasse a nome di quella sorella che non ha mai potuto conoscere e di cui porta il nome, stavolta è viva e può ribellarsi. «Quell’uomo l’avevo anche perdonato. Mi mandò due lettere, sembrava sincero, lo incontrai in tribunale e lo guardai negli occhi. Poi gli regalai una foto di mia sorella. Pensavo che fosse davvero pentito e che volesse pagare per le sue colpe. Non era così».</p>
      <h4>«È rimasto camorrista: allora non ci sto»</h4>
      <p>Quell’uomo si chiama Antonio Pignataro, oggi ha 62 anni e la sua storia di camorrista passa per la Nco di Raffaele Cutolo e poi per il cartello che ne fu rivale, quello della Nuova Famiglia. È uno che ha attraversato tutto l’arco criminale degli anni Ottanta. «Eppure è la seconda volta che torna in libertà. La condanna per l’omicidio di mia sorella aveva smesso di scontarla già due anni dopo la sentenza. Gli concessero i domiciliari perché aveva il cancro, e io quella volta non fiatai, pensavo che sarebbe stato come infierire contro un essere umano già colpito da una malattia così grave. Ma lui ha continuato a fare il camorrista e la giustizia continua a restituirgli la libertà. E allora no, non ci sto. Voglio sapere come è possibile che uno così sia stato rimandato a casa ancora una volta».</p>
      <h4>L’incubo</h4>
      <p>In effetti l’ultima scarcerazione di Antonio Pignataro non ha nulla a che fare con l’omicidio di Simonetta Lamberti. Nel 2017 era stato arrestato in una indagine per voto di scambio politico mafioso a Nocera Inferiore, la cittadina salernitana in cui è nato e ha sempre operato. E dove è tornato a vivere adesso con l’obbligo di dimora e di non uscire di casa tra le 22 e le 8. Nel gennaio scorso, durante il processo per queste ultime accuse, disse che le sue condizioni di salute erano peggiorate, che i tumori erano diventati due e perciò chiedeva di essere scarcerato. Non fu accontentato, come non fu accolta l’istanza presentata dal suo avvocato. Ma nel frattempo i termini di detenzione preventiva sono scaduti. Quindi Pignataro è libero. E Simonetta Lamberti, invece, è sempre più prigioniera dell’incubo di poter incontrare in qualsiasi momento l’uomo che ha segnato la vita sua e della sua famiglia, e che così pentito del suo passato di camorrista non doveva esserlo, se poi ha continuato a farlo. «Io lo so che probabilmente a me nessuno spiegherà nulla, perché i parenti delle vittime non hanno diritti. Possono essere parte civile al processo, ma poi tutto quello che viene dopo passa sulle loro teste e devono solo accettarlo. Però non è giusto. Pignataro ha ucciso mia sorella e ha ucciso l’intera nostra famiglia».</p>
      <h4>La caccia all’assassino</h4>
      <p>Alfonso Lamberti è morto tre anni fa, ma da quel giorno dell’82 la sua esistenza è stata inesorabilmente segnata. E si è consumata tra il dolore e complesse vicende che lo spinsero a imboccare strade tortuose pur di trovare gli assassini di sua figlia (li cercò prendendo contatti con boss di camorra e il pentito Pasquale Galasso lo accusò di aver anche fatto favori ai clan). E anche la vita di Simonetta Lamberti (anzi, Simonetta Serena, perché il suo nome doveva essere Serena, ma il padre impose anche quello della figlia uccisa) scorre da 36 anni nel segno della tragedia familiare. «Ho una sorella con cui non ho mai giocato, non ne conosco la voce, non ho nessun ricordo di me e lei. Solo la sua ombra. Che cerco inutilmente di afferrare ogni giorno».</p>
    </article>
  </body>
</html>