<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/brugge-politie-onderzoekt-verkrachting-van-bejaarde-vrouw/"/>
    <meta property="og:site_name" content="SCEPTR"/>
    <meta property="article:published_time" content="2019-11-09T10:44:22+00:00"/>
    <meta property="og:title" content="Brugge: Politie onderzoekt verkrachting van bejaarde vrouw"/>
    <meta property="og:description" content="De politie van Brugge heeft een onderzoek geopend naar de verkrachting van een bejaarde vrouw in het rusthuis De Zeventorentjes in Assebroek."/>
  </head>
  <body>
    <article>
      <h1>Brugge: Politie onderzoekt verkrachting van bejaarde vrouw</h1>
      <address><time datetime="2019-11-09T10:44:22+00:00">09 Nov 2019, 10:44</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>De politie van Brugge heeft een onderzoek geopend naar de verkrachting van een bejaarde vrouw in het rusthuis De Zeventorentjes in Assebroek. Eerder deze week deed het woon-zorgcentrum zelf aangifte van de feiten. De politie zoekt nu onder andere via camerabeelden naar een mogelijke dader. Dat rapporteert onder meer <a href="https://www.nieuwsblad.be/cnt/dmf20191108_04707580?utm_source=twitter&amp;utm_medium=dlvr&amp;utm_campaign=twitterfeed">Het Nieuwsblad</a> zaterdag.</b>
      </p>
      <p>Daarbij sluit de politie van Brugge niets uit. Mogelijk is de dader één van de bezoekers van het rusthuis, of zelfs een medebewoner. Het was de directie van het woon-zorgcentrum in Assebroek die de politie op de hoogte bracht van de verkrachting.</p>
      <figure>
        <iframe data-src="https://twitter.com/Nieuwsblad_be/status/1193001270434361344?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><i>“Wij kunnen bevestigen dat er een onderzoek loopt naar de verkrachting van een bejaarde”</i>, bevestigt de Brugse politie aan Het Nieuwsblad. <i>“Dat onderzoek is in handen van onze recherche, afdeling zedenfeiten. Maar omdat het onderzoek pas gestart is en nog loopt, kunnen we daar niet verder over uitweiden.”</i></p>
      <h3>Rusthuis begeleidt slachtoffer en haar familie</h3>
      <p>De bewuste vrouw is dementerend maar zou bij momenten nog helder van geest zijn. Het rusthuis gaat er in ieder geval van uit dat de politie nu de zaak tot op het bot gaat uitspitten. <i>“Na de feiten hebben wij gezorgd voor de nodige begeleiding voor het slachtoffer en de familie als de medewerkers van ons woonzorgcentrum”</i>, stelt voorzitter van de overkoepelende vereniging <a href="https://sceptr.net/tag/pablo-annys">Pablo Annys</a> <a href="https://www.hln.be/in-de-buurt/brugge/politie-onderzoekt-verkrachting-van-dementerende-bejaarde-vrouw-in-brugs-rusthuis~ad23cca0/">tegenover Het Laatste Nieuws</a>. <i>“Verder willen wij dit in alle sereniteit behandelen in belang het slachtoffer en het onderzoek.”</i></p>
      <p>Na eerste verklaringen van de dementerende vrouw zoeken de speurders naar een verdachte tussen de bezoekers en bewoners van het rusthuis. Volgens het slachtoffer zou haar verkrachter geen verplegingskledij hebben gedragen, waardoor het personeel uitgesloten wordt. Een onderzoek van de camerabeelden in het centrum moet nu duidelijkheid scheppen.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/10/transmigranten-onderschept-in-brugge-en-sint-truiden/"/>
        <a href="https://sceptr.net/2019/09/brugge-22-turken-opgepakt-met-knuppels/"/>
        <a href="https://sceptr.net/2019/09/dhaese-en-de-gucht-jr-vechten-voor-behoud-unesco-erkenning-carnaval/"/>
      </related>
    </article>
  </body>
</html>