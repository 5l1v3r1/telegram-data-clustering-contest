<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/09/Vindkraftselskaper-mangler-planer-for-%C3%A5-rydde-opp-i-vindparker-20355515.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T10:15:44+00:00"/>
    <meta property="og:title" content="Vindkraftselskaper mangler planer for å rydde opp i vindparker"/>
    <meta property="og:description" content="I dag er det 36 vindkraftverk med 625 turbiner i Norge. Ingen vet hva det vil koste å fjerne kraftverkene og reparere naturinngrepene ved utløpet av levetiden."/>
  </head>
  <body>
    <article>
      <h1>Vindkraftselskaper mangler planer for å rydde opp i vindparker</h1>
      <address><time datetime="2019-11-09T10:15:44+00:00">09 Nov 2019, 10:15</time> by <a rel="author"> NTB</a></address>
      <p>I dag er det 36 vindkraftverk med 625 turbiner i Norge. Ingen vet hva det vil koste å fjerne kraftverkene og reparere naturinngrepene ved utløpet av levetiden.</p>
      <aside><a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på e-post</a></aside>
      <p>I energilovforskriften heter det at vindkraftverkene skal tilbakeføres til naturens opprinnelige tilstand, så langt det lar seg gjøre. Det er vanlig å beregne en levetid på 25 år for en vindpark, og NVE gir en konsesjon på 25–30 år fra produksjonsstart.</p>
      <p>Norges vassdrags- og energidirektorat (NVE) sier de ikke har tid til å følge opp, til tross for at det har vært et krav om dette siden 2001, melder <a href="https://www.nrk.no/trondelag/vindkraftselskap-gjor-store-inngrep-i-naturen_-men-har-ingen-plan-for-a-rydde-opp-1.14774291">NRK</a>.</p>
      <p>– Her er det armer og bein, og vi har ikke hatt ressurser til å prioritere arbeidet. Vi vil undersøke dette når vi har kapasitet. Da vil det være aktuelt å vurdere sanksjoner der det er nødvendig, sier seksjonssjef Arne Olsen i NVE.</p>
      <p>Kravet til garanti og kostnadsanalyse for tilbakeføring av vindkraftanlegg til natur gir en pekepinn på hva det vil koste å reparere et vindkraftområde. En slik garanti skal også sikre at kraftverkene tar denne kostnaden.</p>
      <p>Juridisk rådgiver Vidar Lindefjell i organisasjonen La Naturen Leve mener det hele er oppsiktsvekkende.</p>
      <p>– Kravet har vært gjeldende lenge. Hva er det NVE driver med? Det er lite vits med slike krav om man ikke følger opp, sier Lindefjell til NRK.</p>
      <p>Olsen i NVE sier ansvaret ligger på vindkraftverkene.</p>
      <p>– Det er konsesjonæren sin plikt å passe på at disse vilkårene blir oppfylt. Her kan det bli konkrete sanksjoner til aktuelle selskaper.</p>
    </article>
  </body>
</html>