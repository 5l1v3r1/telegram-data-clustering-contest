<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/09/iliiana-iotova-radev-be-iasen-v-argumentite-si.429078"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T10:45:00+00:00"/>
    <meta property="og:title" content="Йлияна Йотова: Радев бе ясен в аргументите си!"/>
    <meta property="og:description" content="Разделението на институциите - в основата на демокрацията, заяви тя | Dnes.bg"/>
  </head>
  <body>
    <article>
      <h1>Йлияна Йотова: Радев бе ясен в аргументите си!</h1>
      <h2>Разделението на институциите - в основата на демокрацията, заяви тя</h2>
      <address><time datetime="2019-11-09T10:45:00+00:00">09 Nov 2019, 10:45</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Президентът Румен Радев е бил достатъчно ясен в аргументите си, с които отказа да подпише указа за назначаване на Иван Гешев за нов главен прокурор, и е казал честно и откровено своето мнение. Това обясни вицепрезидентът Илияна Йотова пред БНТ.</p>
      <p>Преди дни държавният глава върна решението на Висшия съдебен съвет, като мотивите му бяха свързани с липсата на състезателност в процедурата, тъй като има само един кандидат за поста. Йотова посочи също, че не трябва да има опити за влияние върху ВСС.</p>
      <p> "Единственото нещо, което искам категорично да ви заявя, че аз наистина съм от хората, които твърде вярвам и бих искала да работим за реално разделение на институциите. Това е в основата на демокрацията. Всякакъв опит за влияние в една или друга посока е твърде неоправдан и не води до нищо добро. Нека ВСС да си вземе своето решение, съответно и президентът ще реагира според това решение, но отговорността, той вчера много категорично го заяви - всеки трябва да може да носи отговорността на поста, който заема и аз мисля, че той го доказва с поведението си.", коментира Йотова.</p>
      <p>Вицепрезидентът допълни, че не иска да се ангажира нито с прогнози, нито с очаквания: "Много е нажежена обстановката, всяка една дума се тълкува и превратно, така че нека да изчакаме, мисля, че в следващите дни ще станем свидетели на това, което ще се случи, но президентът имаше своето право и за тези вече 3 години, откакто е на този пост, смятам, че достатъчно е доказал, че има силата ,мъжеството да отстоява своето мнение.", обясни тя</p>
      <p>Илияна Йотова коментира и изминалите местни избори, като заяви, че идеята на президента да се съберат политическите сили и институции, които имат информация за нарушения, да обсъдят какви промени могат да се направят е добра, и може да доведе до промени и решения на проблемите при провеждане на избори.</p>
      <related>
        <h4>Още по темата</h4>
        <a href="https://www.dnes.bg/temida/2019/11/08/cacarov-prezidentyt-prosto-izpylni-zadyljeniiata-si.428978"/>
        <a href="https://www.dnes.bg/politika/2019/11/07/geshev-blagodaria-na-radev-che-spazi-konstituciiata.428916"/>
        <a href="https://www.dnes.bg/temida/2019/11/07/radev-vyrna-na-vss-izbora-za-naznachavane-na-ivan-geshev.428914"/>
      </related>
    </article>
  </body>
</html>