<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638927/%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%87%DB%8C%DA%86-%D9%88%D8%AC%D9%87-%D8%A7%D8%AE%D8%AA%D9%84%D8%A7%D9%81%DB%8C-%D8%A8%D8%A7-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:24:00+00:00"/>
    <meta property="og:title" content="روحانی به هیچ وجه اختلافی با شورای نگهبان ندارد"/>
    <meta property="og:description" content="حسینعلی امیری گفت: بین آقای رئیس جمهور و شورای نگهبان هیچ اختلافی وجود ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/638927/%D8%B1%D9%88%D8%AD%D8%A7%D9%86%DB%8C-%D8%A8%D9%87-%D9%87%DB%8C%DA%86-%D9%88%D8%AC%D9%87-%D8%A7%D8%AE%D8%AA%D9%84%D8%A7%D9%81%DB%8C-%D8%A8%D8%A7-%D8%B4%D9%88%D8%B1%D8%A7%DB%8C-%D9%86%DA%AF%D9%87%D8%A8%D8%A7%D9%86-%D9%86%D8%AF%D8%A7%D8%B1%D8%AF">روحانی به هیچ وجه اختلافی با شورای نگهبان ندارد</a>
      </h1>
      <h2>حسینعلی امیری گفت: بین آقای رئیس جمهور و شورای نگهبان هیچ اختلافی وجود ندارد.</h2>
      <address><time datetime="2019-11-09T10:24:00+00:00">09 Nov 2019, 10:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، حسینعلی امیری معاون پارلمانی رئیس‌جمهور تاکید کرد: بین آقای رئیس جمهور و شورای نگهبان<b> هیچ اختلافی</b> وجود ندارد.</p>
      <p>وی بیان داشت: آقای رئیس جمهور هیچ گاه در فکر این نبوده که بخواهد یک<b> نهاد رسمی</b> کشور را نادیده بگیرد؛ آقای روحانی در واقع یک گزارشی از مجلس اول ارائه دادند که این مجلس با چه ترکیبی ایجاد شد و افرادی که مورد نظر مردم نبودند توسط خود مردم حذف شدند، اقلیتی هم که در مجلس بودند در واقع به مصالح کلی کشور فکر می‌کردند بنابراین در مجلس اول شخصیت های طراز اول، انقلابی و افراد بزرگی در مجلس شورای اسلامی حضور پیدا کردند.</p>
      <p>معاون پارلمانی رئیس‌جمهور تاکید کرد: رئیس‌جمهور به هیچ وجه هیچ اختلافی با شورای نگهبان ندارد و به هیچ وجه هم به فکر این نیست که یک نهاد رسمی را که جایگاه قانون اساسی دارد حذف کند.</p>
      <p>به گزارش فارس، چندی پیش بود که روحانی با اشاره به اینکه بهترین مجلس در طول تاریخ انقلاب اسلامی مجلس اول بود، اظهار داشت: در آن مجلس، نظارت به این شکل وجود نداشت و حتی شورای نگهبان و این همه دفاتر نظارتی وجود نداشت و همه از جناح‌های مختلف آمدند و ثبت نام کردند؛ حتی منافقین هم در آن انتخابات ثبت نام کردند. همچنین گروه‌هایی مانند دفتر هماهنگی، نهضت آزادی و جبهه ملی نیز ثبت نام کردند و بهترین انتخابات و بهترین مجلس ثمره آن بود.</p>
    </article>
  </body>
</html>