<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dday.it/redazione/33012/elon-musk-citta-autosufficiente-marte"/>
    <meta property="og:site_name" content="DDay.it"/>
    <meta property="article:published_time" content="2019-11-09T10:14:00+00:00"/>
    <meta property="og:title" content="Elon Musk: “Ci vorranno 1.000 Starship e 20 anni per costruire la prima città sostenibile su Marte”"/>
    <meta property="og:description" content="1.000 Starship. È il numero di navi che dovranno portare nello spazio i materiali con cui verrà costruita la prima città autosufficiente su Marte. E serviranno anche 20 anni di tempo. Parola di Elon Musk."/>
  </head>
  <body>
    <article>
      <h1>Elon Musk: “Ci vorranno 1.000 Starship e 20 anni per costruire la prima città sostenibile su Marte”</h1>
      <h2>1.000 Starship. È il numero di navi che dovranno portare nello spazio i materiali con cui verrà costruita la prima città autosufficiente su Marte. E serviranno anche 20 anni di tempo. Parola di Elon Musk.</h2>
      <address><time datetime="2019-11-09T10:14:00+00:00">09 Nov 2019, 10:14</time> by <a rel="author">Sergio Donato</a></address>
      <p>Elon Musk, il visionario CEO di SpaceX, ha detto che per costruire una città in grado di sostenere una popolazione locale su Marte <b>saranno necessarie circa 1.000 navicelle Starship ma anche 20 anni a causa dell’allineamento planetario Terra-Marte</b>.</p>
      <p>Ospite dell’Air Force Pitch Days, in California, l’evento organizzato dalla aeronautica militare americana attorno a 300 startup per il Dipartimento della Difesa, Musk non ha lesinato sui numeri della colonizzazione stabile del Pianeta Rosso.</p>
      <h3> </h3>
      <h3>1.000 navi ed è fatta</h3>
      <p>La navicella Starship è<a href="https://www.dday.it/redazione/32524/razzo-starship-marte-elon-musk"> stata svelata solo alla fine di settembre</a>. <b>È il nuovo mezzo spaziale di SpaceX</b> alimentato dai nuovi motori Raptor destinato a portare in orbita un equipaggio umano, per poi essere parte delle missioni che rivedranno gli uomini sulla Luna e infine su Marte.</p>
      <figure>
        <img src="https://cdn.dday.it/system/uploads/picture/image/58547/content_small_starship_mk1_night_v2_0.jpg"/>
      </figure>
      <p>Rispondendo a una domanda sui commenti che fatta all'inizio di questa settimana all'evento del pitch day, Musk ha detto che <b>sono necessari solo 2 milioni di dollari per ogni volo Starship</b>.</p>
      <figure>
        <iframe data-src="https://twitter.com/flcnhvy/status/1192522792169824266?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>E se l'obiettivo finale è quello di creare una "città autosufficiente" su Marte, <b>SpaceX dovrà programmare migliaia di voli Starship, che dovranno trasportare merci, infrastrutture ed equipaggio destinati a Marte nel corso di circa 20 anni</b>. I quattro lustri sono stabiliti dall'allineamento planetario tra i due pianeti che, in tempi compatibili con le tecnologie attuali, consente un solo volo da Terra a Marte ogni due anni.</p>
      <h3> </h3>
      <h3>Per costruire una città su Marte servono materiali dalla Terra</h3>
      <p>Come per i razzi Falcon, il progetto della navicella Starship ha lo scopo di massimizzarne il riutilizzo. <b>Musk ha dichiarato che, idealmente, una Starship può volare fino a tre volte al giorno, per un totale di più di 1.000 voli all'anno per navicella</b>. Il che significa che se SpaceX costruisse tante Starship quanti sono attualmente i razzi Falcon (circa 100), sapendo che queste possono trasportare fino a 100 tonnellate ciascuna, allora su base annua, SpaceX sarà in grado di lanciare verso l'alto di 10 milioni di tonnellate in orbita all'anno.</p>
      <p>Probabilmente, è molto di più di quello che serve, tanto che Musk a una domanda diretta su Twitter circa il numero di Starship che dovranno essere costruite per realizzare una città marziana ha risposto: “<b><i>Saranno necessarie mille navi per creare una città su Marte sostenibile.</i></b>”</p>
      <figure>
        <iframe data-src="https://twitter.com/elonmusk/status/1192551111359492096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Musk ha sottolineato che se si tiene conto di tutte le navicelle attualmente in funzione - e con i razzi Falcon che ne costituiscono circa la metà - <b>la capacità di carico utile totale è di sole 500 tonnellate all'anno</b>.</p>
      <figure>
        <img src="https://cdn.dday.it/system/uploads/picture/image/58548/content_small_Starship-Super-Heavy-steel-render-2019-SpaceX-2X-1-crop.jpg"/>
      </figure>
      <p>La possibilità di effettuare tre voli al giorno da parte delle Starship, può confondere, ma non è detto che queste verranno utilizzate per il viaggio definitivo verso Marte. Soprattutto per la costruzione di una città autosufficiente, <b>è molto più probabile che le Starship serviranno come navi da trasporto per dei porti orbitali</b> <b>pronti a rifornire altri mezzi spaziali che faranno la spola tra la Terra e Marte.</b></p>
      <p>Ma tutto questo è un po’ prematuro, <b>perché su Marte un equipaggio umano non ci ha ancora messo piede</b>. La NASA vuole riuscirci entro il 2024. Musk ha detto che vuole fare ammartare una Starship popolata da astronauti nel 2022. Probabilmente, sono troppo fiduciosi entrambi, però noi attendiamo con il naso verso il cielo.</p>
    </article>
  </body>
</html>