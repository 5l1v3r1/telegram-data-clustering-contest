<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/OpXB3k/mann-ble-frastjaalet-bankid-maa-betale-100000-kroner"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T10:19:09+00:00"/>
    <meta property="og:title" content="Mann ble frastjålet BankID – må betale 100.000 kroner"/>
    <meta property="og:description" content="En mann ble utsatt for identitetstyveri, men må likevel dekke bankens tap på over 100.000 kroner for et forbrukslån, slår Agder lagmannsrett fast."/>
  </head>
  <body>
    <article>
      <h1>Mann ble frastjålet BankID – må betale 100.000 kroner</h1>
      <h2>En mann ble utsatt for identitetstyveri, men må likevel dekke bankens tap på over 100.000 kroner for et forbrukslån, slår Agder lagmannsrett fast.</h2>
      <address><time datetime="2019-11-09T10:19:09+00:00">09 Nov 2019, 10:19</time> by <a rel="author">NTB</a></address>
      <p>Våren 2017 reiste mannen på ferie, men BankID-brikken ble liggende igjen i skuffen på jobben. Da han kom tilbake, var den borte, skriver <a href="https://finansavisen.no/nyheter/personlig-okonomi/2019/11/08/7470809/ble-frastjalet-bankid-ma-betale-100.000-for-falskt-forbrukslan">Finansavisen</a>.</p>
      <p>I en fersk dom fra Agder lagmannsrett er mannen dømt til å betale Easybanks tap på over 100.000 kroner på et forbrukslån en person tok opp i mannens navn ved hjelp av denne kodebrikken. Easybank tapte i forliksrådet, men fikk medhold i tingretten og nå også i lagmannsretten.</p>
      <p>Et ektepar, der en av partene i en kort periode hadde adgang til mannens arbeidsplass, benyttet mannens BankID-brikke til å sende en elektronisk søknad om forbrukslån på 101.000 kroner hos Easybank. Paret ble dømt for dette høsten 2017.</p>
      <p>For å få utbetalt et lån, er det i tillegg til BankID-brikken nødvendig å ha en personlig kode. Hvordan ekteparet har fått tak i mannens kode er ikke avklart gjennom rettssaken.</p>
      <p>I dommen heter det at mannen ikke aktsomt har «etterlevd de reglene som gjelder for alle brukere av personlig BankID, verken når det gjelder den personlige BankID-koden eller når det gjelder den fysiske BankID-brikken».</p>
      <aside>
        <a href="https://www.aftenbladet.no/article/sa-dOjwRz.html">Fem dommer avslører: De ble svindlet av samboerne sine, men må selv punge ut.</a>
      </aside>
      <aside>
        <a href="https://www.aftenbladet.no/article/sa-8mqpa1.html">Han hadde 1,2 mill i pokergjeld, men jaktet den store premiepotten. Det fikk 100 russ svi for</a>
      </aside>
      <aside>
        <a href="https://www.aftenbladet.no/article/sa-9myAAp.html">Derfor bør du ikke koble datamaskinen eller mobilen din til gratis nettverk</a>
      </aside>
    </article>
  </body>
</html>