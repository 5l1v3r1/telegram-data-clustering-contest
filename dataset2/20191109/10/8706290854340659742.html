<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683211/apopeira-praxikopimatos-katangellei-o-morales"/>
    <meta property="og:site_name" content="enikos.gr"/>
    <meta property="article:published_time" content="2019-11-09T10:44:00+00:00"/>
    <meta property="og:title" content="Απόπειρα πραξικοπήματος καταγγέλλει ο Μοράλες"/>
    <meta property="og:description" content="Εν εξελίξει πραξικόπημα στη Βολιβία καταγγέλλει ο σοσιαλιστής πρόεδρος, Έβο Μοράλες..."/>
  </head>
  <body>
    <article>
      <h1>Απόπειρα πραξικοπήματος καταγγέλλει ο Μοράλες</h1>
      <address>
        <time datetime="2019-11-09T10:44:00+00:00">09 Nov 2019, 10:44</time>
      </address>
      <p>Εν εξελίξει πραξικόπημα στη <a href="http://www.enikos.gr/international/680356/niki-morales-me-11-monades-diafora-deichnoun-ta-prosorina-apotele">Βολιβία </a>καταγγέλλει ο σοσιαλιστής πρόεδρος, <a href="http://www.enikos.gr/international/682878/diadilotes-anagkasan-dimarcho-na-perpata-xypoliti-epi-ores-tin-ev">Έβο Μοράλες</a>. Σύμφωνα τις υπάρχουσες πληροφορίες, μονάδες της αστυνομίας σε τρεις πόλεις στασίασαν την Παρασκευή εναντίον του Μοράλες, καθώς η αντιπολίτευση συνεχίζει να απαιτεί την παραίτησή του, αμφισβητώντας τη νίκη του από τον πρώτο γύρο των προεδρικών εκλογών την 20ή Οκτωβρίου.</p>
      <p>Η πρώτη η οποία στασίασε ήταν η Τακτική Μονάδα Αστυνομικών Επιχειρήσεων (UTOP) της πόλης Κοτσαμπάμπα, στο κεντρικό τμήμα της χώρας, πριν την ακολουθήσουν τα μέλη των ειδικών δυνάμεων της αστυνομίας στη Σούκρε (νότια) και στη Σάντα Κρους, μία πλούσια περιοχή στο ανατολικό τμήμα της χώρας, προπύργιο της αντιπολίτευσης.</p>
      <p>«Στασιάσαμε», είπε αστυνομικός με καλυμμένο το πρόσωπο σε δημοσιογράφους μπροστά στο αρχηγείο της UTOP στην Κοτσαμπάμπα. «Είμαστε στο πλευρό του λαού, όχι με τους στρατηγούς», πρόσθεσε συνάδελφός του, που όπως και ο πρώτος δεν θέλησε να κατονομαστεί.</p>
      <p>Πλάνα που μεταδόθηκαν απευθείας τηλεοπτικά εικονίζουν περίπου 20 αστυνομικούς να σκαρφαλώνουν στην οροφή του αρχηγείου και να ανεμίζουν τη σημαία της Βολιβίας, ενώ δεκάδες νεαροί υποστηρικτές της αντιπολίτευσης τους ενθάρρυναν. Διαδηλωτές πέταγαν κροτίδες και τραγούδαγαν τον εθνικό ύμνο.</p>
      <p>Η αστυνομία της Τσουκισάκα (Σούκρε) «υποστηρίζει τους συναδέλφους που στασίασαν στην Κοτσαμπάμπα», είπε στέλεχός της, επίσης με καλυμμένο το πρόσωπο.</p>
      <p>Ο πρόεδρος Μοράλες κατήγγειλε αργά το βράδυ της Παρασκευής (το πρωί του Σαββάτου ώρα Ελλάδας) ότι εκτυλίσσεται απόπειρα «πραξικοπήματος» στη Βολιβία.</p>
      <p>«Αδελφοί και αδελφές μου, η δημοκρατία μας διατρέχει κίνδυνο εξαιτίας του πραξικοπήματος σε εξέλιξη από βίαιες ομάδες εναντίον της συνταγματικής τάξης. Καταγγέλλουμε ενώπιον της διεθνούς κοινότητας αυτή την επίθεση εναντίον του Κράτους του Δικαίου», ανέφερε μέσω Twitter o πρώτος αυτόχθονας πρόεδρος της λατινοαμερικάνικης χώρας μετά την έκτακτη συνεδρίαση που συγκάλεσε με ορισμένους από τους υπουργούς του.</p>
      <p>«Καλώ τον λαό μας να υπερασπιστεί ειρηνικά τη δημοκρατία και το Σύνταγμα για την υπεράσπιση της ειρήνης και της ανθρώπινης ζωής ως των πολυτιμότερων αγαθών πάνω από κάθε πολιτικό συμφέρον», πρόσθεσε.</p>
      <p>Νωρίτερα, ο υπουργός Άμυνας Χαβιέρ Σαβαλέτα επισήμανε ότι δεν σχεδιάζεται να διεξαχθεί καμιά επιχείρηση για να εξουδετερωθούν οι στασιαστές.</p>
      <p>«Καμία στρατιωτική επιχείρηση δεν θα διεξαχθεί για την ώρα, αυτό αποκλείεται εντελώς», είπε ο Σαβαλέτα, 17 ημέρες μετά την έναρξη διαδηλώσεων της αντιπολίτευσης εναντίον της επανεκλογής του Μοράλες.</p>
      <p>Ο Λουίς Φερνάντο Καμάτσο, ο πιο ριζοσπαστικός από τους ηγέτες της αντιπολίτευσης ο οποίος πρωτοστατεί στις διαδηλώσεις, προέτρεψε πριν από μία εβδομάδα τον στρατό και την αστυνομία να ενωθούν με την αντιπολίτευση.</p>
      <p>Ο Καμάτσο βρισκόταν σε νότιο προάστιο της Λα Πας το απόγευμα όταν διαδόθηκε η είδηση για την στάση των αστυνομικών στην Κοτσαμπάμπα.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682878/diadilotes-anagkasan-dimarcho-na-perpata-xypoliti-epi-ores-tin-ev%0A%20%20%20%20%0A"/>
        <a href="http://www.enikos.gr/international/682312/kare-kare-i-anagkastiki-prosgeiosi-tou-elikopterou-pou-metefere-t%0A%20%20%20%20%0A"/>
        <a href="http://www.enikos.gr/international/682133/o-antipolitevomenos-ypopsifios-tis-volivias-zitaei-nees-ekloges%0A%20%20%20%20%0A"/>
        <a href="http://www.enikos.gr/international/681769/paraitithike-o-epikefalis-ton-paratiriton-tou-oae-sti-volivia%0A%20%20%20%20%0A"/>
        <a href="http://www.enikos.gr/international/680954/nees-diadiloseis-sti-volivia-toulachiston-30-travmaties%0A%20%20%20%20%0A"/>
        <a href="http://www.enikos.gr/international/680366/telika-apotelesmata-sti-volivia-nikitis-me-1056-diafora-o-morales%0A%20%20%20%20%0A"/>
        <a href="http://www.enikos.gr/international/680358/ipa-vrazilia-argentini-kai-kolomvia-tassontai-yper-tis-diexagogis%0A%20%20%20%20%0A"/>
        <a href="http://www.enikos.gr/international/680356/niki-morales-me-11-monades-diafora-deichnoun-ta-prosorina-apotele%0A%20%20%20%20%0A"/>
        <a href="http://www.enikos.gr/international/680354/deftero-gyro-eklogon-sti-volivia-zitise-i-ee%0A%20%20%20%20%0A"/>
      </related>
    </article>
  </body>
</html>