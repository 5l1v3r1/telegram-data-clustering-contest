<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545771.html/%D8%B2%D9%84%D8%B2%D9%84%D9%87-%D8%B2%D8%AF%D9%87-%D9%87%D8%A7-%D8%B2%DB%8C%D8%B1-%D8%AA%DB%8C%D8%BA-%D8%A8%D8%A7%D9%86%DA%A9-%D9%87%D8%A7--%D8%B4%D9%85%D8%A7%D8%B1%D8%B4-%D9%85%D8%B9%DA%A9%D9%88%D8%B3-%D9%BE%D8%A7%DB%8C%D8%A7%D9%86-%D9%85%D8%AF%D8%AA-%D8%A7%D9%85%D9%87%D8%A7%D9%84-%D9%88%D8%A7%D9%85-%D9%87%D8%A7-%D8%A2%D8%BA%D8%A7%D8%B2-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:54:00+00:00"/>
    <meta property="og:title" content="زلزله‌زده‌ها زیر تیغ بانک‎ها/ شمارش معکوس پایان مدت امهال وام‌ها آغاز شد"/>
    <meta property="og:description" content="شمارش معکوس برای پایان مدت دو ساله امهال وام‌های زلزله‌زدگان استان کرمانشاه به صدا درآمده، اما آنها در شرایط نامناسبی هستند و درخواست تمدید این مدت را دارند."/>
  </head>
  <body>
    <article>
      <h1>زلزله‌زده‌ها زیر تیغ بانک‎ها/ شمارش معکوس پایان مدت امهال وام‌ها آغاز شد</h1>
      <h2>وقتی فریاد زلزله‌زده‌های کرمانشاه شنیده نمی‌شود؛</h2>
      <address>
        <time datetime="2019-11-09T10:54:00+00:00">09 Nov 2019, 10:54</time>
      </address>
      <p>شمارش معکوس برای پایان مدت دو ساله امهال وام‌های زلزله‌زدگان استان کرمانشاه به صدا درآمده، اما آنها در شرایط نامناسبی هستند و درخواست تمدید این مدت را دارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.mersadnews.ir/news/386792/%D8%B2%D9%84%D8%B2%D9%84%D9%87%E2%80%8C%D8%B2%D8%AF%D9%87%E2%80%8C%D9%87%D8%A7-%D8%B2%DB%8C%D8%B1-%D8%AA%DB%8C%D8%BA-%D8%A8%D8%A7%D9%86%DA%A9%E2%80%8E%D9%87%D8%A7-%D8%B4%D9%85%D8%A7%D8%B1%D8%B4-%D9%85%D8%B9%DA%A9%D9%88%D8%B3-%D9%BE%D8%A7%DB%8C%D8%A7%D9%86-%D9%85%D8%AF%D8%AA-%D8%A7%D9%85%D9%87%D8%A7%D9%84-%D9%88%D8%A7%D9%85%E2%80%8C%D9%87%D8%A7">شبکه اطلاع رسانی مرصاد</a>، دو سال از مرگبارترین زلزله ایران در سال ۲۰۱۷ گذشت؛ زلزله‌ای که عده زیادی از هم‌وطنانمان در غرب ایران را داغدار کرد و مهر پایانی بود بر زندگی بیش از ۶۲۰ نفر و زخمی بر تن بیش از ۱۰ هزار نفر بر جا گذاشت.</p>
      <p>وسعت تخریب زمین‌لرزه ۷.۳ ریشتری آبان ماه سال ۹۶ به اندازه ۱۵ هزار کیلومتر مربع معادل ۵۰ درصد از کل مساحت استان بود و به ۱۰ شهرستان و یک هزار و ۹۰۰ روستا خسارت‌های سنگینی وارد کرد. در این زلزله همچنین بیش از ۱۳۰ هزار واحد مسکونی، تجاری، دامی و صنعتی دچار خسارت و یا تخریب شد.</p>
      <p>برای بازسازی این حجم از تخریب قاعدتا مردم با مشکل مواجه می‌شدند، لذا دولت با اعطای تسهیلات و کمک بلاعوض بخشی از مشکلات آنها را مرتفع کرد؛ جدای از این موضوع مسئله وام‌ها و تسهیلات قبلی بود که زلزله‌زدگان را تحت فشار قرار داده و پیامک‌های دیر شدن اقساط در اوج زلزله آنها را آزار می‌داد.</p>
      <p>این بار دولت با امهال دو ساله وام‌های زلزله‌زدگان بار مالی سود تسهیلات آنها را در این مدت متقبل شد؛ حالا با فرا رسیدن زمان پایان مدت امهال زلزله‌زده‌ها که هنوز زندگی‌شان روبه‌راه نشده و با مشکلات ریز و درشت دست و پنجه نرم می‌کنند خواستار تمدید امهال وام‌ها به مدت یکسال دیگر هستند که تا کنون پاسخی به این موضوع داده نشده است.</p>
      <p>تعداد زیادی از شهروندان سرپل‌ذهابی که بیشترین خسارت را در جریان این زلزله دیدند در تماس‌های مکرر خود با <a href="https://www.mehrnews.com/">خبرنگار مهر</a> خواستار پیگیری این موضوع شدند تا صدای آنها را به گوش مسئولان برسانند بلکه با تمدید یکسال دیگر وام‌هایشان اندکی دغدغه آنها کاسته شود.</p>
      <p>
        <b>امهال یکساله وام‌های زلزله‌زدگان چقدر بار مالی دارد؟</b>
      </p>
      <p>جلیل بالایی، مدیرکل مدیریت بحران استانداری کرمانشاه در گفتگو با خبرنگار مرصاد اظهار داشت: بر اساس آخرین اطلاعات دریافتی از بانکهای عامل، مجموعا ۳ هزار و ۱۴۶ میلیون تومان مشمول امهال شده است.</p>
      <p>وی بار مالی که این امهال دو ساله برای دولت به دنبال داشته را یک هزار و ۵۰ میلیون تومان اعلام کرد و افزود: در صورتی که امهال وام‌ها یکسال دیگر تمدید شود، نیمی از این میزان به عنوان بار مالی امهال برای دولت در نظر گرفته می شود.</p>
      <figure>
        <img src="https://media.mehrnews.com/d/2019/11/08/4/3288378.jpg"/>
      </figure>
      <p>مدیرکل مدیریت بحران استانداری کرمانشاه با تاکید بر اینکه در راستای مخالفت یا موافقت با امهال یکسال دیگر وام های زلزله زدگان قولی نمی‌توان داد، گفت: هرگونه تغییر در این زمینه بر عهده مجلس شورای اسلامی است.</p>
      <p>
        <b>بانکها با امهال یکسال دیگر وام زلزله‌زدگان مشکلی ندارند</b>
      </p>
      <p>بهزاد جلیلیان، رییس شورای هماهنگی بانکهای استان کرمانشاه نیز درباره تمدید یک سال دیگر امهال وام زلزله زدگان به خبرنگار مرصاد گفت: این امر اصلا امکان پذیر نخواهد بود زیرا بر اساس قانون حداکثر مدت امهال دو سال از زمان حادثه در نظر گرفته شده است.</p>
      <p>وی افزود: اجرایی شدن این موضوع مستلزم تصویب قانون و تغییر قانون در مجلس شورای اسلامی است که تاکنون هیچ گونه اقدامی در این راستا انجام نشده است.</p>
      <p>رییس شورای هماهنگی بانکهای استان کرمانشاه تصریح کرد: بیست و یکم آبان‌ماه سررسید نهایی این دو سال است و بدهکاران بر اساس قانون الزام به تعیین تکلیف بدهی خود را دارند.</p>
      <p>جلیلیان بیان داشت: بانکها در صورت امهال وام زلزله زدگان برای یکسال دیگر مشکلی ندارند، زیرا بانک ها مجری قوانین و مقررات هستند، اما در این راستا مصوبه ای وجود ندارد؛ با این حال در صورت ابلاغ چنین قانونی بانکها ملزم به اجرا هستند.</p>
      <p>وی ادامه داد: دولت به ازای هر سال امهال برابر با نرخ تسهیلات - که در حال حاضر نرخ تسهیلات بر اساس مصوبه شورای پول و اعتبار سالانه ۱۸ درصد است-  سود مبلغی که نزد مشتری است به عنوان طلب بانک در نظر می گیرد.</p>
      <p>جلیلیان گفت: با توجه به اینکه قانون امهال وام زلزله زدگان دو سال است و در سررسید بیست و یکم آبان بدهکاران الزام به تعیین تکلیف بدهی خود دارند در سررسید مذکور، برای کمک به اقتصاد استان و به گردش درآمدن چرخه مالی نسبت به این موضوع اقدام کنند.</p>
      <p>
        <b>استاندار پیگیر تمدید یکساله امهال وام زلزله‌زدگان است</b>
      </p>
      <p>مهرداد سالاری، معاون هماهنگی امور عمرانی استاندار کرمانشاه در گفتگو با خبرنگار مرصاد اظهار داشت: امهال وام قانون و مصوبه مجلس شورای اسلامی است و به این صورت بود که از زمان زلزله به مدت دو سال این وام ها برای زلزله زدگان امهال شود.</p>
      <figure>
        <img src="https://media.mehrnews.com/d/2019/11/08/4/3288377.jpg"/>
      </figure>
      <p>وی با بیان اینکه در حال حاضر زمان امهال وام در حال اتمام است، افزود: اگرچه قانون امهال وام ها دو سال است، اما مردم زلزله زده همچنان مشکل دارند و بر همین مبنا استاندار پیگیر تمدید یکسال دیگر امهال وام های زلزله زدگان است که البته این تمدید منوط به موافقت دولت و مصوبه مجلس شورای اسلامی است.</p>
      <p>معاون هماهنگی امور عمرانی استاندار کرمانشاه گفت: دولت باید منابعی برای امهال یکسال دیگر وام زلزله زدگان در اختیار داشته باشد که در این زمینه پیگیر هستیم اما نتیجه قطعی حاصل نشده است.</p>
      <p>سالاری بیان داشت: در زمینه امهال وام ها، بانکها زمانی همراه خواهند بود که بانک مرکزی از دولت منابع اعتباری را درخواست کند و دولت آن را بپردازد، زیرا بانکها خودشان محلی برای پرداخت ندارند بلکه پول سپرده های مردمی را تجمیع می کنند.</p>
      <p>بر اساس این گزارش، شرایط نامناسب زندگی زلزله‌زده‌هایی که هنوز نتواسته‌اند به روال عادی زندگی برگردند و حتی برخی از آنها درگیر ساختن سرپناه هستند می‌طلبد که مسئولان امر در زمینه تمدید یکسال دیگر وام‌های آنها قدری تامل و همراهی داشته باشند تا مردم این مناطق هم بتوانند با فراغ بال بیشتری در سال آینده بدهی خود را بپردازند.</p>
      <p>انتهای پیام/</p>
    </article>
  </body>
</html>