<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545769.html/%D9%85%D8%AC%D8%A7%D8%B2%D8%A7%D8%AA-%D8%AD%D8%A8%D8%B3-%D8%A8%D8%B1%D8%A7%DB%8C-%D8%AE%D8%B1%D8%A7%D8%A8%DA%A9%D8%A7%D8%B1%D8%A7%D9%86-%D8%AA%D8%B8%D8%A7%D9%87%D8%B1%D8%A7%D8%AA-%D9%87%D8%A7%DB%8C-%D8%B9%D8%B1%D8%A7%D9%82"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:17:00+00:00"/>
    <meta property="og:title" content="مجازات حبس برای خرابکاران تظاهرات‌های عراق"/>
    <meta property="og:description" content="فرمانده کل نیروهای مسلح عراق جمعه شب با صدور بیانیه‌ای مجازات خرابکاران و مرتکبان جرم در جریان تظاهرات در این کشور را یک سال حبس تا حبس ابد اعلام کرد و گفت باید فرصت را از کسانی که مترصد شر رساندن به عراق هستند، گرفت."/>
  </head>
  <body>
    <article>
      <h1>مجازات حبس برای خرابکاران تظاهرات‌های عراق</h1>
      <address>
        <time datetime="2019-11-09T10:17:00+00:00">09 Nov 2019, 10:17</time>
      </address>
      <p>فرمانده کل نیروهای مسلح عراق جمعه شب با صدور بیانیه‌ای مجازات خرابکاران و مرتکبان جرم در جریان تظاهرات در این کشور را یک سال حبس تا حبس ابد اعلام کرد و گفت باید فرصت را از کسانی که مترصد شر رساندن به عراق هستند، گرفت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «عادل عبدالمهدی» نخست وزیر عراق روز جمعه معترضان خرابکار و اغتشاشگر در  این کشور را به مجازات سنگین تا بیست سال حبس تهدید کرد و گفت که روی سخنش با خرابکاران است.</p>
      <p>  تلویزیون رسمی عراق جمعه شب بیانیه دفتر عادل عبدالمهدی فرمانده کل نیروهای مسلح عراق را منتشر کرد که در آن خرابکاران را به مجازات سخت تهدید می‌کند.   در این بیانیه آمده است: این تظاهرات‌ها با اقدامات جنایتکارانه و تروریستی که به وضوح قابل مشاهده است، همراه بود و هدف از آن تضعیف اعتبار دولت و تضعیف توانایی‌های آن و هدف قرار دادن مردم و امنیت عراق است.   عبدالمهدی تاکید کرد: این اقدامات مثل جنایت قتل عمل شهروندان و نیروهای امنیتی هیچ ارتباطی با اقدامات دموکراتیک ندارد و مجازات جرم تهدید به ارتکاب جنایت علیه شهروندان بی گناه و نیروهای امنیتی حبس تا حداکثر هفت سال است.   وی افزود: جرم ضرب و شتم یا خشونت علیه شهروندان بی گناه و نیروهای امنیتی، مجازات حبس تا حداکثر یک سال را دارد و جرم جلوگیری از انجام وظایف کارمندان دولت هم مجازات تا سه سال حبس را به همراه دارد.   بنا بر این بیانیه، جرم تخریب، نابودی، آسیب زدن یا اشغال ساختمان‌ها و املاک دولتی اختصاص یافته به ادارات دولتی یا منافع یا امکانات عمومی یا تاسیسات دولتی از جمله وسایل حمل و نقل عمومی و پل‌ها با مجازات‌های شدیدی روبروست.   در این بیانیه مجازات جرم آتش زدن خانه‌های شهروندان بی‌گناه و مقرهای نیروهای امنیتی و اداره‌های دولتی و نیمه دولتی، حبس ابد یا موقت اعلام شده و جرم تحریک و تشویق به کمک مالی برای تخریب یا آسیب زدن به ساختمان‌های دولتی و تاسیسات عمومی و دولتی هم با مجازات حبس تا حداکثر بیست سال همراه است.     نخست وزیر عراق در ادامه شفاف سازی مجازات‌‌ها، مجازات جرم نقض دستورات صادره از سوی مراجع ذی‌صلاح ، از جمله سرپیچی از مقررات منع آمد و شد در ساعات مشخص را حبس اعلام کرد و گفت: مجازات جنایت حمله به نیروهای امنیتی حاضر در مناطق و میدان‌های تظاهرات هم حبس است.   فرمانده کل نیروهای مسلح عراق مجازات جرم شایعه پراکنی و انتشار اخبار دروغین به طرق مختلف برای وحشت پراکنی در دل شهروندان را نیز حبس اعلام کرد و گفت جرم تحریک علنی به نافرمانی از قانون نیز با مجازات حبس همراه است.   در این بیانیه از تظاهرات‌کنندگان عراقی خواسته شده است که به تظاهرات مسالمت آمیز برای مطالبه حقوق قانونی خود پایبند باشند و از انجام اعمال مجرمانه بر اساس قانون عراق خودداری کنند و  با دستگاه امنیتی برای دستگیری عناصر سوء استفاده کننده همکاری کنند. نخست وزیر عراق از مردم عراق خواست  با حفظ آرامش خود در جریان تظاهرات تصویر روشنی از تظاهرات نشان داده  تا فرصت از کسانی که مترصد شر رساندن به عراق هستند، گرفته شود.   «عبدالمهدی الکربلائی» نماینده آیت الله «سید علی سیستانی» نیز روز جمعه بار دیگر بر لزوم مسالمت‌آمیز بودن تظاهرات مردمی عراق تأکید کرد و  گفت که باید جلوی گروه اندکی که دست به اقدامات خرابکارانه می‌زنند گرفته شود.    اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.   طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان به گلوله افراد مسلح ناشناس کشته شده‌اند، جان باخته‌اند.    انتهای پیام/</p>
    </article>
  </body>
</html>