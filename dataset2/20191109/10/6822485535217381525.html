<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818045.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:44:00+00:00"/>
    <meta property="og:title" content="سعد حریری: غرب ما را فریب داد"/>
    <meta property="og:description" content="به گزارش تسنیم به نقل از روزنامه الاخبار طبق گزارش‌های روزنامه الاخبار٬ سعد حریری نخست‌وزیر مستعفی لبنان پس از اینکه اروپایی‌ها به او اعلام کردند که اگر نتواند یک دولت غیرسیاسی که منجر به کنار رفتن گروه‌های تاثیرگذاری مانند حزب‌الله از دولت می‌شود تشکیل دهد٬ از انجام تعهدات کنفرانس سیدر (اجلاسی که به منظور جمع آوری کمک مالی به لبنان در پاریس برگزار شد) خبری نخواهد بود٬ علاقه‌ای به بازگشت به دولت ندارد. علت این امر آن است که نخست‌وزیر مستعفی لبنان قادر به تشکیل چنین دولتی نیست. همین موضوع٬ یعنی شرط سیاسی اروپایی‌ها برای حریری٬ او را نگران کرده و آن را نیرنگی از سوی کشورهای اروپایی می‌داند."/>
  </head>
  <body>
    <article>
      <h1>سعد حریری: غرب ما را فریب داد</h1>
      <address>
        <time datetime="2019-11-09T10:44:00+00:00">09 Nov 2019, 10:44</time>
      </address>
      <p>نخست‌وزیر مستعفی لبنان پس از شرط سیاسی اروپایی‌ها برای وی در ازای انجام تعهدات کنفرانس «سیدر٬» به دلیل عدم توانایی در برآورده کردن شرط آنها میلی به بازگشت به دولت ندارد.</p>
      <p>به گزارش تسنیم به نقل از روزنامه الاخبار طبق گزارش‌های روزنامه الاخبار٬ سعد حریری نخست‌وزیر مستعفی لبنان پس از اینکه اروپایی‌ها به او اعلام کردند که اگر نتواند یک دولت غیرسیاسی که منجر به کنار رفتن گروه‌های تاثیرگذاری مانند حزب‌الله از دولت می‌شود تشکیل دهد٬ از انجام تعهدات کنفرانس سیدر (اجلاسی که به منظور جمع آوری کمک مالی به لبنان در پاریس برگزار شد) خبری نخواهد بود٬ علاقه‌ای به بازگشت به دولت ندارد. علت این امر آن است که نخست‌وزیر مستعفی لبنان قادر به تشکیل چنین دولتی نیست. همین موضوع٬ یعنی شرط سیاسی اروپایی‌ها برای حریری٬ او را نگران کرده و آن را نیرنگی از سوی کشورهای اروپایی می‌داند.</p>
      <p>کنفرانس سیدر یک اجلاس مالی است که پیش از این به پیشنهاد فرانسه و در شهر پاریس با حضور نمایندگان کشورها و سازمان‌های مالی به منظور جمع‌آوری کمک مالی به لبنان برای رشد اقتصادی آن برگزار شد و در واقع تلاشی برای بازسازی چهره سعد حریری بود. فرانسه در این کنفرانس متعهد شده بود که مبلغ قابل‌توجهی کمک مالی بلاعوض و مبلغی نیز به صورت وام به لبنان اختصاص دهد که البته اکنون و پس از استعفای حریری و عدم توانایی وی برای تشکیل یک دولت غیرسیاسی و مطابق میل غرب از این وعده‌‌های خود برگشته است.</p>
      <p>اروپایی‌‌ها در این کنفرانس به حریری قول داده بودند که برای جبران کسری بودجه به وی کمک کنند؛ اما درحال حاضر برای او شرط سیاسی گذاشته‌اند.</p>
      <p>
        <b>بری: باید هرچه سریعتر اقدام به اصلاحات کنیم</b>
      </p>
      <p>نبیه‌بری رئیس‌پارلمان لبنان اعلام کرد که با تشکیل کابینه جدید در اسرع وقت٬ می‌توان فضای ناآرام کشور را چه در سطح اقتصادی و مالی و چه در سطح نگرانی‌های مردم٬ مهار کرد.</p>
      <p>بری ادامه داد که بحران کشور باید خیلی سریع حل شود و فورا اقدام به اصلاحات اقتصادی و مالی کنیم؛ کشور زمان زیادی را از دست داده  اما امکانات برای اصلاح این مسیر وجود دارد.</p>
      <p>
        <b>نشست اقتصادی بعبدا</b>
      </p>
      <p>در چارچوب تماس‌هایی که میشل‌عون رئیس‌جمهور لبنان به منظور رسیدگی به اوضاع بانک‌های کشور در سایه تحولات اخیر داشته است٬ اخباری رسیده مبنی بر اینکه عون خواستار برگزاری نشستی در بعدازظهر شنبه در قصر بعبدا و با حضور ریاض‌سلامه رئیس بانک لبنان و سلیم صفیر رئیس اتحادیه بانک‌های لبنان و نیز اعضای هیئت مدیره این اتحادیه شده است.</p>
    </article>
  </body>
</html>