<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/merkelova-znovusjednoceni-nemecka-potrva-vyrazne-dele/1819037?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T10:33:00+00:00"/>
    <meta property="og:title" content="Merkelová: Znovusjednocení Německa potrvá výrazně déle"/>
    <meta property="og:description" content="Berlín - Znovusjednocení a srovnání životních podmínek v obou částech Německa potrvá výrazně déle, než se původně myslelo, je přesvědčena kancléřka Angela Merkelová. V některých oblastech to může být 50 let nebo i více. Řekla to v rozhovoru s deníkem Süddeutsche Zeitung, který vyšel dnes, tedy v den 30. výročí pádu berlínské zdi."/>
  </head>
  <body>
    <article>
      <h1>Merkelová: Znovusjednocení Německa potrvá výrazně déle</h1>
      <address><time datetime="2019-11-09T10:33:00+00:00">09 Nov 2019, 10:33</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Znovusjednocení a srovnání životních podmínek v obou částech Německa potrvá výrazně déle, než se původně myslelo, je přesvědčena kancléřka Angela Merkelová. V některých oblastech to může být 50 let nebo i více. Řekla to v rozhovoru s deníkem Süddeutsche Zeitung, který vyšel dnes, tedy v den 30. výročí pádu berlínské zdi.</p>
      <slideshow>
        <figure>
          <img src="https://i3.cn.cz/6/1573492418_P201911110832201.jpg"/>
        </figure>
        <figure>
          <img src="https://i3.cn.cz/6/1573492377_P201911110831101.jpg"/>
        </figure>
        <figure>
          <img src="https://i3.cn.cz/6/1573492381_P201911110831401.jpg"/>
        </figure>
        <figure>
          <img src="https://i3.cn.cz/6/1573492400_P201911110831801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3372">Fotogalerie: Výročí pádu železné opony</a>
        </figcaption>
      </slideshow>
      <p>"Po deseti nebo dvaceti letech byla naděje, že to půjde rychleji," poznamenala pětašedesátiletá politička, která sama v komunistické Německé demokratické republice (NDR) strávila velkou část svého života. "V některých oblastech, o kterých si člověk myslel, že se mezi Východem a Západem srovnají, je dnes vidět, že to bude trvat spíše půlstoletí nebo i déle," uvedla.</p>
      <p>Helmut Kohl, německý kancléř z doby znovusjednocení Německa v roce 1990, východním Němcům v přelomových letech sliboval "kvetoucí krajiny" a do pár let životní úroveň, jakou měli západní Němci. Skutečnost ale byla pro mnoho lidí z bývalé NDR výrazně složitější, miliony jich přišly o práci, statisíce se vystěhovaly do západní části Německa.</p>
      <p>I přes výrazné sblížení obou částí země v uplynulých 30 letech, jsou i dnes patrné četné rozdíly. Například průměrný plat na východě Německa dosahuje 2790 eur (71.100 Kč), což je 84 procent západoněmeckého průměru 3340 eur (85.100 Kč). Hospodářský výkon na obyvatele na východě v poměru k západu spolkové republiky tvoří 75 procent.</p>
    </article>
  </body>
</html>