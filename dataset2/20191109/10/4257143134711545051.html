<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/elso-nap-tobb-mint-77-ezer-voksot-adtak-le-kulfoldon-a-roman-szavazok"/>
    <meta property="og:site_name" content="infostart"/>
    <meta property="article:published_time" content="2019-11-09T10:35:54+00:00"/>
    <meta property="og:title" content="Első nap több mint 77 ezer voksot adtak le külföldön a román szavazók"/>
    <meta property="og:description" content="Körülbelül négymillió főre teszik a határon túli diaszpóra méretét."/>
  </head>
  <body>
    <article>
      <h1>Első nap több mint 77 ezer voksot adtak le külföldön a román szavazók</h1>
      <address><time datetime="2019-11-09T10:35:54+00:00">09 Nov 2019, 10:35</time> by <a rel="author">Infostart / MTI</a></address>
      <h3>Körülbelül négymillió főre teszik a határon túli diaszpóra méretét.</h3>
      <p>Több mint 77 ezer szavazatot adtak le a román választópolgárok a voksolás első napján a külföldi szavazókörökben, ahol már pénteken délben megkezdődött az elnökválasztás első fordulója - közölte szombaton a bukaresti külügyminisztérium.</p>
      <ul>
        <li>A romániai elnökválasztáson a voksolásra jogosult csaknem 19 millió nagykorú román állampolgár eldönti, ki legyen az ország elnöke a következő öt évben.</li>
        <li>Amennyiben a 14 államfőjelölt egyike sem szerzi meg a névjegyzékben szereplő választók több mint felének támogatását, akkor november 24-én második fordulót rendeznek a két legtöbb szavazatot szerző jelölt részvételével.</li>
      </ul>
      <p>A mintegy négymilliósra tehető román diaszpóra voksolását megkönnyítő, idén nyáron elfogadott törvény értelmében a külföldön tartózkodó román állampolgárok nemcsak a belföldi voksolásra kijelölt - november 10-i - vasárnapi napon, hanem az azt megelőző pénteken is szombaton is leadhatják voksukat.</p>
      <p>A külföldi szavazókörök - amelyeknek a számát most szinte megduplázták - helyi idő szerint pénteken 12 órától, szombaton és vasárnap pedig reggel 7-től 21 óráig tartanak nyitva, így az időeltolódások miatt csaknem négy napon keresztül folyamatosan zajlik a román elnökválasztás első fordulója.</p>
      <p>A külföldi szavazókörökben leadott voksok száma bukaresti idő szerint szombaton délig meghaladta a százezret. A májusi európai parlamenti (EP-) választásokon - amikor csak vasárnap lehetett 7 és 21 óra között voksolni, és nem került mindenki sorra - 385 ezer szavazatot adtak le külföldön.</p>
      <p>A külföldi szavazatok összegyűjtését azzal is könnyíteni próbálták a román törvényhozók, hogy az elnökválasztásra is kiterjesztették a levélvoksolás lehetősét, de viszonylag kevesen, mintegy 41 ezren jelezték, hogy élni akarnak ezzel a lehetőséggel, és közülük is csak 25 ezren küldték vissza a csütörtöki határidőig szavazataikat. A többieket a választási hatóság e-mailben értesítette, hogy szavazatuk nem érkezett meg időben postai úton, így választójogukat már csak személyesen gyakorolhatják valamely hazai vagy külföldi szavazókörben.</p>
      <p>Az amúgy sem túl sikeres levélszavazás során leadott voksok egy részét ráadásul a most már ellenzékbe lévő Szociáldemokrata Párt (PSD) meg is akarja óvni, mivel kétezer külföldi választó már a második fordulóra kiküldött szavazólapokat is visszaküldte, pedig még azt sem tudni, ki jut be a második fordulóba.</p>
      <p>Az állandó választási hatóság rámutatott, hogy a parlament (és a PSD) által is megszavazott törvény alapján járt el, amely szerint egyetlen küldeményben kellett eljuttatni az igénylőknek a szavazólapokat az elnökválasztás mindkét fordulójára, hiszen arra nem lett volna idő, hogy olyan szavazólapokat nyomtassanak és juttassanak el időben számukra, amelyeken már csak a második fordulóba jutott két jelölt neve szerepel.</p>
      <p>A hatóság leszögezte: az idő előtt visszaküldött szavazatok is érvényesek, ha olyan jelöltre adták őket, aki valóban részt vesz az elnökválasztás második fordulójában.</p>
      <p>Romániában vasárnap nyitnak a szavazóhelyiségek, és reggel 7-től 21 óráig lehet voksolni az elnökválasztás első fordulójában.</p>
    </article>
  </body>
</html>