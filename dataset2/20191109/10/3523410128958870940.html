<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638923/%D9%86%D8%A7%D9%85%D9%87-%D9%87%D8%B4%D8%AF%D8%A7%D8%B1%D8%A2%D9%85%DB%8C%D8%B2-%D8%A7%DB%8C%D8%B1%D8%A7%D9%86-%D8%A8%D9%87-imo-%D8%AF%D8%B1%D8%A8%D8%A7%D8%B1%D9%87-%D8%AD%D9%85%D9%84%D9%87-%D8%A8%D9%87-%D9%86%D9%81%D8%AA%DA%A9%D8%B4%E2%80%8C%D9%87%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:17:00+00:00"/>
    <meta property="og:title" content="نامه هشدارآمیز ایران به IMO درباره حمله به نفتکش‌ها"/>
    <meta property="og:description" content="سفارت ایران در لندن در نامه‌ای به سازمان بین‌المللی دریانوردی (IMO) با ابراز نگرانی نسبت به حملاتی که از آوریل دستکم به سه ابرنفتکش ایرانی ..."/>
  </head>
  <body>
    <article>
      <h1>
        <a href="https://www.bultannews.com/fa/news/638923/%D9%86%D8%A7%D9%85%D9%87-%D9%87%D8%B4%D8%AF%D8%A7%D8%B1%D8%A2%D9%85%DB%8C%D8%B2-%D8%A7%DB%8C%D8%B1%D8%A7%D9%86-%D8%A8%D9%87-imo-%D8%AF%D8%B1%D8%A8%D8%A7%D8%B1%D9%87-%D8%AD%D9%85%D9%84%D9%87-%D8%A8%D9%87-%D9%86%D9%81%D8%AA%DA%A9%D8%B4%E2%80%8C%D9%87%D8%A7">نامه هشدارآمیز ایران به IMO درباره حمله به نفتکش‌ها</a>
      </h1>
      <h2>سفارت ایران در لندن در نامه‌ای به سازمان بین‌المللی دریانوردی (IMO) با ابراز نگرانی نسبت به حملاتی که از آوریل دستکم به سه ابرنفتکش ایرانی ...</h2>
      <address><time datetime="2019-11-09T10:17:00+00:00">09 Nov 2019, 10:17</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در این نامه که توسط "اس اند پی گلوبال پلاتس" مشاهده شده، آمده است: این حملات از سوی یک یا چند <b>دولت</b> سازماندهی شده‌اند زیرا دو ابرنفتکش VLCC با <b>پرچم ایرانی</b> در یک محدوده مشابه مورد حمله قرار گرفته‌اند.</p>
      <p>همچنین در بخش دیگری از این نامه آمده که به دلایل شرایط نامساعد منطقه‌ای، ایمنی و<b> امنیت دریایی</b> به خطر افتاده است. ایران تحقیقات جامعی برای شناسایی دولتهایی که پشت پرده این حملات حضور داشتند، انجام داده است و برای حفاظت از تردد کشتی‌ها و ترافیک دریایی تلاش خواهد کرد. همچنین باید یک همکاری منطقه‌ای برای شناسایی مسببان این حملات وجود داشته باشد.</p>
      <p>سفارت ایران خاطرنشان کرده که صدماتی که ابرنفتکش سابیتی متحمل شد، آخرین نمونه از مجموعه حملاتی بود که به ابرنفتکش‌های ایرانی انجام گرفت.</p>
      <p>در اوت ابرنفتکش Helm از نوع VLCC در زمان حرکت به سوی کانال سوئز مورد حمله قرار گرفت که باعث ورود آب به موتورخانه این کشتی شد و در نتیجه به یدک کش نیاز پیدا کرد. در آوریل هم کشتی Happiness در همین مسیر مورد حمله قرار گرفت و صدمه دید.</p>
      <p>ابرنفتکش‌های VLCC حداکثر دو میلیون بشکه نفت یا فرآورده‌های نفتی حمل می‌کنند.</p>
      <p>طبق اظهارات فعالان بازار کشتیرانی، چنین حملاتی هزینه حمل محموله‌ها از مبدا یا به مقصد خاورمیانه را افزایش داده است. هزینه حمل نفت و فرآورده‌های نفتی برای واردکنندگان به میزان قابل توجهی افزایش پیدا کرده زیرا بیمه گران دریایی هزینه سنگینی را بابت ریسک جنگ طلب می‌کنند که ممکن است با هر بار تردد کشتی و ترانزیت از محدوده‌ای که پرریسک به شمار می‌رود، به صدها هزار دلار بالغ شود.</p>
      <p>بر اساس گزارش پلاتس، پس از حملاتی که در ۱۲ ماه مه به نفتکش‌ها در نزدیکی فجیره انجام گرفت، کمیته جنگی مشترک بیمه انجمن بازار لویدز در ۱۷ ماه مه با صدور اطلاعیه‌ای، خلیج فارس و آب‌های اطراف آن از جمله بخش‌هایی از خلیج عمان را به فهرست مناطق پرریسک اضافه کرد.</p>
    </article>
  </body>
</html>