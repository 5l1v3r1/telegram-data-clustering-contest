<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Krai-na-svinskata-chuma-912403"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T10:00:00+00:00"/>
    <meta property="og:title" content="Край на свинската чума"/>
    <meta property="og:description" content="Няма помен от смрадта от загробените над 93 000 прасета край Русе.Крайдунавският град бе сред най-же..."/>
  </head>
  <body>
    <article>
      <h1>Край на свинската чума</h1>
      <address>
        <time datetime="2019-11-09T10:00:00+00:00">09 Nov 2019, 10:00</time>
      </address>
      <p>Няма помен от смрадта от загробените над 93 000 прасета край Русе.</p>
      <p>Крайдунавският град бе сред най-жестоко пострадалите области в цялата страна, където бяха евтаназирани и загробени над 93 000 прасета. Вече няма и помен от смрадта от труповете на убитите животни, която вдигна на бунт четири села в района - Бабово, Пет кладенци, Николово и Попина.</p>
      <p>Това увери настоящият кмет на село Бабово Пламен Пенков, който бе преизбран на местните избори за нов мандат, пише "<a href="https://m.bgdnes.bg/Article/7855181">България Днес</a>".</p>
      <p>"Преди при порив на вятъра сутрин и вечер се усещаше на отделни места действително неприятна миризма. Но след сигнали на хората се направи допълнително запръстяване, тъй като почвата спадна и след като се изсипа допълнително количество, вече няма проблем", обясни пред вестника управникът на селото.</p>
      <p>Близо до Бабово в отводнен язовир са загробени всичките над 40 000 прасета от свинекомплекса в Бръшлен, който бе засегнат от африканската чума. Повече от цял месец след загробването на животните към близките села се носеше невъобразима смрад на мърша при повей на вятъра. Най-осезаемо местните жители усещали противния мирис рано сутрин и привечер.</p>
      <p>"Сега вече е по-добре. Живее се. Дали задето застудя, или заради изсипването на още земя отгоре - не знам. Но ще се оцелее", споделят жители от Бабово и Пет кладенци.</p>
      <p>От агенцията за безопасност по храните в Русе са категорични, че площадките, където се загробват прасетата, се наблюдават постоянно и се полагат грижи всички процедури да се спазват по закон. Общият брой на умъртвените животни от четирите засегнати индустриални свинеферми в Русенско е 93 160.</p>
      <p>Междувременно много от местните жители, които сами заклаха домашните си прасета заради заразата, вече са изяли пържолите, а повече случаи на африканска чума в региона скоро не са регистрирани, увери кметът на Бабово.</p>
    </article>
  </body>
</html>