<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/a-v4-ekkel-emlekeznek-a-berlini-fal-ledontesenek-30-evfordulojara"/>
    <meta property="og:site_name" content="infostart"/>
    <meta property="article:published_time" content="2019-11-09T10:56:00+00:00"/>
    <meta property="og:title" content="A V4-ekkel emlékeznek a berlini fal ledöntésének 30. évfordulójára"/>
    <meta property="og:description" content="Áder János köztársasági elnök is Berlinben van, Frank-Walter Steinmeier fogadta. A szövetségi elnök a fal ledöntéséhez és a német újraegyesítéshez nyújtott közép-európai hozzájárulást köszöni meg a meghívással hazája nevében."/>
  </head>
  <body>
    <article>
      <h1>A V4-ekkel emlékeznek a berlini fal ledöntésének 30. évfordulójára</h1>
      <address><time datetime="2019-11-09T10:56:00+00:00">09 Nov 2019, 10:56</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/09/kulonleges-keppel-emlekezik-es-emlekeztet-a-google"/>
        <a href="https://infostart.hu/kulfold/2019/11/09/harminc-eve-tortent-felvetelek-a-berlini-fal-leomlasarol"/>
      </related>
      <h3>Áder János köztársasági elnök is Berlinben van, Frank-Walter Steinmeier fogadta. A szövetségi elnök a fal ledöntéséhez és a német újraegyesítéshez nyújtott közép-európai hozzájárulást köszöni meg a meghívással hazája nevében.</h3>
      <p>A visegrádi négyek (Csehország, Lengyelország, Magyarország, Szlovákia) országcsoport államfőinek részvételével ünneplik meg ma Berlinben a német fővárost évtizedekig kettéosztó fal ledöntésének 30. évfordulóját.</p>
      <p>Milos Zeman cseh, Andrzej Duda lengyel, Áder János magyar és Zuzana Caputova szlovák államfő Frank-Walter Steinmeier német szövetségi elnök meghívására vesz részt díszvendégként az évfordulóra szervezett központi állami ünnepségeken.</p>
      <figure>
        <img src="https://infostart.hu/images/site/articles/inline/2019/11/1573300139-dV9qEmSAZ_md.jpg"/>
        <figcaption>A német szövetségi kormány által közreadott képen Frank-Walter Steinmeier szövetségi elnök (háttal) fogadja Áder János magyar (j), Milos Zeman cseh (j2), Andrzej Duda lengyel, és Zuzana Caputová szlovák (b) államfőt a berlini fal ledöntésének 30. évfordulója alkalmából tartott ünnepség előtt az elnöki palotában. MTI/Német szövetségi kormány/Guido Bergmann</figcaption>
      </figure>
      <p>A vendégeket kora délelőtt fogadta hivatalában, a Bellevue palotában, majd együtt vonultak át a fal egyik leghosszabb megmaradt szakaszához, a belvárosi Bernauer utcai központi emlékhelyhez, ahol Angela Merkel kancellár is csatlakozott hozzájuk.</p>
      <p>A közös megemlékezésen Angela Merkel köszöntőt mondott, és a rendezvény után az államfők a német szövetségi elnök társaságában virágokat helyeztek el a visegrádi országok népeinek helytállása iránti tisztelet jeléül az emlékhely tőszomszédságában felállított szobornál.</p>
      <figure>
        <img src="https://infostart.hu/images/site/articles/inline/2019/11/1573300457-ucOjSW8lM_md.jpg"/>
        <figcaption>MTI/Szigetváry Zsolt</figcaption>
      </figure>
      <p>Az ötszögletű - Németországot és a négy visegrádi országot jelképező - talapzaton álló, embernagyságú acélszobor Hans Joachim Albrecht német képzőművész, művészeti teoretikus alkotása. A 2017-ben felavatott absztrakt szobor leginkább egy felegyenesedő embert vagy felszállásra készülő madarat idéz, címe A felemelkedő kuporgó (Die Kauernde, sich aufrichtend).</p>
      <p>A német államfő köszönetet mondott a közép-európai népeknek a német újraegyesítésért. Frank-Walter Steinmeier elmondta: a lengyelek, a magyarok, a csehek és a szlovákok bátorsága és szabadságszeretete nélkül nem valósulhatott volna meg a német egység és nem történhettek volna meg a térségbeli békés forradalmak.</p>
      <figure>
        <img src="https://infostart.hu/images/site/articles/inline/2019/11/1573300426-NTgAK2kHS_md.jpg"/>
        <figcaption>Angela Merkel német kancellár, Wolfgang Schäuble, a német parlamenti alsóház, a Bundestag elnöke Axel Klausmeier, az emlékhely (Gedenkstätte Berliner Mauer) igazgatója (b-j) virágot helyez el a berlini fal ledöntésének 30. évfordulója alkalmából tartott ünnepségen november 9-én. MTI/Szigetváry Zsolt</figcaption>
      </figure>
      <figure>
        <img src="https://infostart.hu/images/site/articles/inline/2019/11/1573300214-a7b4G7DxP_md.jpg"/>
        <figcaption>MTI/Szigetváry Zsolt</figcaption>
      </figure>
      <p>Az ünnepségsorozat következő rendezvényén,a belvárosi Bernauer utcai központi emlékhelynél felállított szobortól alig száz méterre álló Megbékélés kápolnájában Angela Merkel kancellár mondott köszöntőt, kiemelve: az embereket kirekesztő és a szabadságot korlátozó falak soha nem annyira erősek, hogy ne lehessen ledönteni őket.</p>
      <p>A visegrádi négyek és a német államfő találkozóját egy díszebéd zárja a Bellevue palotában, de az évfordulós ünnepségsorozat ezzel még nem ér véget.</p>
      <figure>
        <img src="https://infostart.hu/images/site/articles/inline/2019/11/1573311099-ztFfw1wt5_md.jpg"/>
        <figcaption>Angela Merkel német kancellár beszél a berlini fal ledöntésének 30. évfordulója alkalmából tartott megemlékezésen a berlini Megbékélés kápolnában 2019. november 9-én. MTI/EPA/ACTION PRESS/Christian Marquardt</figcaption>
      </figure>
      <h4>Koncertek, kiállítások, fényfestés, kinetikus installáció</h4>
      <p>Berlinben hét - a fal történetében kiemelkedően fontos - helyszínen a hét eleje óta minden nap tartanak szabadtéri koncerteket, beszélgetéseket, kiállításokat, és sötédetéstől épületek homlokazára vetített fényfestményekkel és korabeli televíziós felvételekkel idézik fel a harminc éve történteket, az előzményekkel és következményekkel együtt.</p>
      <p>A központi helyszín a belvárosi Brandenburgi kapu, az újraegyesített Németország egyik fő jelképe, amelynél felállították A szabadság felhője elnevezésű installációt. Az alkotás több mint 300 ezer cédulából áll, amelyre a projekthez csatlakozó emberek írták fel évfordulós kívánságaikat, vágyaikat, terveiket. A színes cédulák egy hálóra felfüggesztve, mintegy tíz méter magasban, több mint száz méter hosszúságban hömpölyögnek a kaputól induló sugárút felett.</p>
      <figure>
        <img src="https://infostart.hu/images/site/articles/inline/2019/11/1573300884-qFGOUmVEZ_md.jpg"/>
        <figcaption>Günter Schabowskinak, a Német Szocialista Egységpárt (NSZEP) szóvivőjének a berlini határzár feloldásáról szóló bejelentésén használt jegyzete a berlini Tränenpalast (Könnyek palotája) múzeumban 2019. november 8-án, a berlini fal ledöntésének 30. évfordulója előtti napon. A híres 1989. november 9-i sajtótájékoztatón felolvasott jegyzetet először mutatják be a nyilvánosság előtt. A kettéosztott főváros keleti ellenőrzőpontjaként a Friedrichstrasse utcai metrómegállónál 1962-ben üzembe helyezett, Tränenpalastként ismert épület ma a hidegháborúnak és az országegyesítésnek emléket állító intézmény. MTI/EPA/Omer Messinger</figcaption>
      </figure>
      <figure>
        <img src="https://infostart.hu/images/site/articles/inline/2019/11/1573301213-y7WE1x4fu_md.jpg"/>
        <figcaption>Látogatók az egykori berlini fal alatt húzódó, a nagyközönség számára felújított menekülőalagút megnyitóján 2019. november 7-én. Az alagutak többségét nyugatról kezdték ásni kelet felé a Nyugat-Németországba menekült keletnémetek, sokszor azért, hogy kimenekítsék a családtagjaikat. A történészek összesen 71 alagútépítési kísérletet számoltak össze, de ezeknek csak 20 százaléka volt sikeres. Az alagútásások egészen 1982 áprilisáig folytak Berlin alatt. MTI/EPA/Omer Messinger</figcaption>
      </figure>
      <figure>
        <img src="https://infostart.hu/images/site/articles/inline/2019/11/1573301255-fEXOiKCWD_md.jpg"/>
        <figcaption>Fényfestés és fotókiállítás az egykori kommunista Német Demokratikus Köztársaság (NDK) állambiztonsági szolgálata, a Stasi berlini épületénél. MTI/EPA/Omer Messinger</figcaption>
      </figure>
      <figure>
        <iframe data-src="https://twitter.com/Poetic_Kinetics/status/1192080349746139137?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az évfordulós rendezvénysorozatot is a Brandenburgi kapunál zárják le szombat este. Az ünnepi szónok Frank-Walter Steinmeier államfő, a beszéd után a berlini Állami Operaház (Staatsoper Unter den Linden) zenekara, a Staatskapelle Berlin tart hangversenyt Daniel Barenboim vezényletével. A rendezvényre több százezer embert várnak.</p>
      <p>
        <i>Nyitókép: MTI/Szigetváry Zsolt</i>
      </p>
    </article>
  </body>
</html>