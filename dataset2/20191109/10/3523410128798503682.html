<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638944/%D8%A7%DA%AF%D8%B1-%D8%A8%D8%AE%D9%88%D8%A7%D9%87%D9%85-%DB%8C%DA%A9-%D9%85%D8%B1%D8%A8%DB%8C-%D8%B1%D8%A7-%D8%A7%D9%86%D8%AA%D8%AE%D8%A7%D8%A8-%DA%A9%D9%86%D9%85-%D9%82%D8%B7%D8%B9%D8%A7%D9%8B-%D9%88%D9%84%D8%A7%D8%B3%DA%A9%D9%88-%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:54:00+00:00"/>
    <meta property="og:title" content="اگر بخواهم یک مربی را انتخاب کنم، قطعاً ولاسکو خواهد بود"/>
    <meta property="og:description" content="ملی‌پوش والیبال ایران گفت: اگر بخواهم تنها یک مربی را در دوران حرفه‌ای خود انتخاب کنم، قطعاً خولیو ولاسکو خواهد بود..."/>
  </head>
  <body>
    <article>
      <h1>
        <a href="https://www.bultannews.com/fa/news/638944/%D8%A7%DA%AF%D8%B1-%D8%A8%D8%AE%D9%88%D8%A7%D9%87%D9%85-%DB%8C%DA%A9-%D9%85%D8%B1%D8%A8%DB%8C-%D8%B1%D8%A7-%D8%A7%D9%86%D8%AA%D8%AE%D8%A7%D8%A8-%DA%A9%D9%86%D9%85-%D9%82%D8%B7%D8%B9%D8%A7%D9%8B-%D9%88%D9%84%D8%A7%D8%B3%DA%A9%D9%88-%D8%AE%D9%88%D8%A7%D9%87%D8%AF-%D8%A8%D9%88%D8%AF">اگر بخواهم یک مربی را انتخاب کنم، قطعاً ولاسکو خواهد بود</a>
      </h1>
      <h2>ملی‌پوش والیبال ایران گفت: اگر بخواهم تنها یک مربی را در دوران حرفه‌ای خود انتخاب کنم، قطعاً خولیو ولاسکو خواهد بود...</h2>
      <address><time datetime="2019-11-09T10:54:00+00:00">09 Nov 2019, 10:54</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، امیر غفور به عنوان یک بازیکن کلیدی تیم ملی ایران، عملکرد چشمگیری در لیگ ملت‌های 2019 داشت و یکی از بازیکنان موفق ایرانی در رده باشگاهی به حساب می‌آید. او پس از درخشش در تیم مونزا به لوبه در سری A1 ایتالیا پیوست که باید به عنوان قهرمان اروپا در مسابقات باشگاه‌های جهان شرکت کند.</p>
      <p>غفور به سایت فدراسیون جهانی گفت: بازیکنان ایرانی زیادی در لیگ‌های معتبر اروپایی بازی می‌کنند که کمک بزرگی به افزایش تجربه آنهاست. حضور در اروپا به سود تیم ملی ایران است.</p>
      <p>وی ادامه داد: تیم ایران از سال گذشته تا کنون، پیشرفت زیادی کرده و بهتر شده است. ما در سال جاری به خوبی سازماندهی شده بودیم. هر چه سن ما بالاتر می‌رود، تجربه بیشتری کسب می‌کنیم و کار کردن با مربیان مختلف، تکنیک‌های بیشتری را به ما می‌آموزد. من در دوران جوانی، بی تجربه و ناهماهنگ بودم ولی با کسب تجربه بیشتر، تکنیک‌های بهتری آموختم که در بازی به من کمک زیادی کرد.</p>
      <p>قطر پاسور 29 ساله ایرانی تصریح کرد: من نکات زیادی از مربیان مختلف، بازیکنان، دوستان و حتی تماشاگران آموختم. همه آنها چیزهایی به من یاد دادند که تاثیر مثبتی در بازی من داشت اما اگر بخواهم تنها یک مربی را در دوران حرفه‌ای خود انتخاب کنم، قطعاً خولیو ولاسکو خواهد بود. او درس‌های ارزشمندی به ما داد که در بازی و زندگی شخصی به کمک ما آمد.</p>
      <p>غفور اضافه کرد: ولاسکو به ما کمک کرد تا بازی والیبال را طور دیگری ببینیم. درس بزرگ او به ما این بود که بازیکنان بزرگ هم اشتباه می‌کنند ولی مهم این است که از این اشتباهات درس بگیریم و آنها را تکرار نکنیم. تکرار یک اشتباه، اشتباه به مراتب بزرگ‌تری خواهد بود.</p>
    </article>
  </body>
</html>