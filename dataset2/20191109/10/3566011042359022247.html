<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545778.html/%D8%A7%D8%B1%D8%AA%D8%B4-%D8%B9%D9%84%DB%8C-%D8%B1%D8%BA%D9%85-%D8%AA%D8%AD%D8%B1%DB%8C%D9%85-%D8%A8%D9%87-%D8%AE%D9%88%D8%AF%DA%A9%D9%81%D8%A7%DB%8C%DB%8C-%D8%B1%D8%B3%DB%8C%D8%AF--%D8%A2%D9%85%D8%A7%D8%AF%D9%87-%D9%BE%D8%A7%D8%B3%D8%AE-%D8%A8%D9%87-%D9%87%D8%B1-%D8%AA%D9%87%D8%AF%DB%8C%D8%AF%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:40:00+00:00"/>
    <meta property="og:title" content="ارتش علی‌رغم تحریم به خودکفایی رسید/ آماده پاسخ به هر تهدیدی هستیم"/>
    <meta property="og:description" content="معاون هماهنگ‌کننده ارتش گفت:افتخار ارتش آن است که به خودکفایی رسیده و در عرصه های زمینی، دریایی و هوایی به جایی رسیدیم که می‌توانیم تمامی تجهیزات مورد نیاز خود را در همه ابعاد تامین کنیم."/>
  </head>
  <body>
    <article>
      <h1>ارتش علی‌رغم تحریم به خودکفایی رسید/ آماده پاسخ به هر تهدیدی هستیم</h1>
      <h2>امیر سیاری:</h2>
      <address>
        <time datetime="2019-11-09T10:40:00+00:00">09 Nov 2019, 10:40</time>
      </address>
      <p>معاون هماهنگ‌کننده ارتش گفت:افتخار ارتش آن است که به خودکفایی رسیده و در عرصه های زمینی، دریایی و هوایی به جایی رسیدیم که می‌توانیم تمامی تجهیزات مورد نیاز خود را در همه ابعاد تامین کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ لباس سفیدش هنوز ما را به یاد دوران مسئولیتش در نیروی دریایی ارتش می اندازد. همان نیرویی که از پَسِ مجاهدت‌های او از سوی فرمانده کل قوا لقب «راهبردی» گرفت اما این بار در کسوت معاون هماهنگ کننده ارتش جمهوری اسلامی ایران صندلی خود را مقابل‌مان گذاشت تا سئوالاتمان را با همان لهجه شیرین شیرازی جواب دهد. او امیردریادار حبیب الله سیاری است.</p>
      <p>او پس از اتمام تحصیلات مقدماتی در رشته تکاوری در دانشگاه افسری ارتش مشغول تحصیل شد و در ادامه دوره های کلاه سبزی را گذراند، سه سال از حضورش در دانشگاه افسری ارتش می‌گذشت که انقلاب اسلامی پیروز شد. «حبیب الله» یکی از یادگاران مقاومت ۳۳ روزه خرمشهر است که در کنار سایر نیروها به دفاع از شهر پرداختند. او حدود ۷۵ ماه حضور فعال در جنگ دارد و همچنین جانباز ۷۰ درصد است.</p>
      <p>فرماندهی آموزش تفنگداران دریایی منجیل، فرماندهی تیپ یکم تفنگداران دریایی بندرعباس، جانشین فرمانده منطقه یکم دریایی، فرمانده آموزش های تخصصی رشت و منطقه چهارم دریایی از جمله مسئولیت‌های سیاری است. حبیب الله پس از آن به ستاد مشترک ارتش منتقل و به‌عنوان جانشین معاون هماهنگ‌کننده، مشاور نظامی و معاون امور اجرایی و پشتیبانی خدمات رزمی ستاد مشترک ارتش خدمت کرد. سیاری در سال ۱۳۸۴ با حکم فرماندهی معظم کل قوا به عنوان فرمانده نیروی دریایی منصوب شد و حدود ۱۲ سال در این سمت فعالیت کرد.</p>
      <p>دوران مسئولیت امیر سیاری در نداجا با رشد و شکوفایی توان دریایی کشور همراه بود و در این مدت شاهد حضور ناوگان ارتش ایران در آب های آزاد و به رخ کشیدن قدرت و صلابت ارتش انقلابی بودیم که با وجود تحریم ها و با اتکا به دانش و توان داخلی اقدام به طراحی و تولید شناورهای سطحی و زیر سطی کرده و برای دفاع از منافع کشور و تامین امنیت تجارت دریایی ناو گروه ایرانی در تنگه باب المندب و خلیج عدن حضور یافتند. </p>
      <p>معاون هماهنگ‌کننده ارتش در واکنش به سخنان اخیر رئیس جمهور آمریکا که مجددا کشورمان را به استفاده از گزینه نظامی تهدید کرده بود، گفت: «ما بارها گفته و اعلام کرده ایم و دشمن نیز به خوبی می داند نیروهای مسلح جمهوری اسلامی ایران در سطح منطقه و جهان یک نیروی مسلح مقتدر و آماده است و این اقتدار و توان بالای بازدارندگی به راحتی به دست نیامده است و آماده پاسخ به هر تهدیدی هستیم.»</p>
      <p>امیر سیاری در بخش دیگری از اظهاراتش با اشاره به اعمال سنگین ترین تحریم ها در حوزه نظامی علیه ایران تصریح کرد: امروز افتخار ارتش آن است که علی رغم سنگین ترین تحریم ها به خودکفایی رسیده و ما با افتخار اعلام می کنیم که در عرصه های زمینی دریایی و هوایی امروز به جایی رسیدیم که می‌توانیم تمامی تجهیزات مورد نیاز خود را در همه ابعاد تامین کنیم.</p>
      <p>متن کامل این گفتگو به شرح زیر است:</p>
      <p>فرمانده معظم کل قوا در مراسم مشترک دانش‌آموختگی و تحلیف دانشجویان دانشگاه های افسری ارتش در  دانشگاه پدافند هوایی خاتم‌الانبیاء(ص) در خصوص حفظ عوامل پیروزی یک مأموریت ویژه برای نیروهای مسلح بیان کردند و فرمودند «نیروهای مسلح باید مراقب فتنه باشند و آرایش و آمادگی های لازم را برای مقابله با فتنه داشته باشند، زیرا طبق فرموده خداوند متعال در قرآن، فتنه از کشتار و قتل نیز بدتر است» ارتش برای کسب و حفظ این آمادگی چه برنامه های دارد؟</p>
      <p>فرمانده معظم کل قوا در جریان این مراسم مطالب بسیار گرانقدر و با ارزشی فرمودند که برای ما بسیار شیرین و پند آموز بود. ایشان فرمودند ارتش از پیروزی انقلاب تا امروز در همه امورات سرافراز بوده است و این بسیار لذت بخش بود که ایشان از برخی فرماندهان ارتش پیش از انقلاب مانند شهید فلاحی، شهید صیادشیرازی، مرحوم سلیمی و امثال آن نام بردند و فرمودند این عزیزان و بدنه ارتش چه نقشی در پیروزی انقلاب اسلامی داشتند و این بیانات برای ما بسیار با ارزش و گرانقدر است.</p>
      <p>رهبر معظم انقلاب همچنین به دلاورمردی های ارتش در زمان پیروزی انقلاب و بعد از آن در غائله ها به وجود آمده و دفاع مقدس تا به امروز اشاره کردند، اینکه فرماندهی معظم کل قوا فرمودند ارتش سرافراز است برای ما سربازان ملت ایران بسیار گرانبهاست؛ این جمله برای ملت ما نیز ارزشمند است زیرا ارتش متعلق به ملت است.</p>
      <p>اینکه فرمانده معظم قوا می فرمایند نیروهای مسلح باید مواظب فتنه ها باشند مسئله بسیار قابل توجه است. فتنه یعنی اینکه دشمنان می‌خواهند اوضاع و احوال یک کشور را به هم بریزد و امنیت را از آن کشور ببرند، خط خود را رفته، اهداف خود را دنبال کنند و منافع مد نظر خودشان را به دست بیاورند و ملتی را به بیچارگی و بدبختی بیاندازند، چه کسانی این هدف را دنبال می کنند؟ عناصری که ضد انقلاب، ضد ملت شریف ایران و ضد نیروهای مسلح و بشریت هستند این گونه اهداف را دنبال می‌کنند و سرافرازی، افتخار و بزرگی را برای ملت ما نمی‌خواهند و بلکه عکس آن را دنبال می کنند.</p>
      <p>درحالی که دشمنان ما می‌خواهند امنیت را از بین ببرند، وظیفه چه کسانی است که با آنها مقابله کند؟ قطعاً نیروهای مسلح هستند که باید به مقابله با این بدخواهان نظام بپردازند.</p>
      <p>امنیت دو بعد داخلی و خارجی دارد که هر دو مهم است، یعنی هم باید امنیت داخلی مقتدرانه حفظ شود و شما می بینید به لطف خدا و با هدایت های فرماندهی معظم کل قوا و پا در رکاب بودن نیروهای مسلح و البته حمایت‌های همه جانبه ملت ما از نیروهای مسلح امروز امنیت در این کشور با کشورهای همسایه ما و کشورهای دیگر قابل قیاس نیست و این را شما به خوبی می توانید مشاهده کنید. به نظر شما امنیت موجود در کشور ما با سایر کشورها قابل مقایسه است؟ قطعا قابل مقایسه نیست، بنابراین مشخص می شود که امنیت داخلی به خوبی مستقر است، در بیرون نیز به همین شکل است.</p>
      <p>امنیت در بیرون از مرزها نیز به همین شکل است. ما اگر امنیت بیرونی را ایجاد و مواظبت نکرده بودیم و بازدارندگی و اقتدار ملی کشور را بالا نبرده بودیم و توانمندی نیروهای مسلح را برای دفاع از تمامیت ارضی کشور نشان نداده بودیم شما فکر می کنید همان دشمنی که به کشورهای غرب و شرق ایران تهاجم نظامی کرد و دست به آن جنایت ها زد با کشور ما این کار را نمی کرد؟</p>
      <p> پس می بینیم که نیروهای مسلح جمهوری اسلامی ایران در برقراری امنیت داخلی و امنیت بیرونی کاملا موفق عمل کرده است اما نیروهای مسلح نیز در برقراری امنیت شرح وظایفی دارند. یعنی خط و حدودی وجود دارد و هر نیرویی مسئولیتی بر عهده دارد که باید آن را به بهترین شکل انجام دهد.</p>
      <p>الحمدالله امروز کشور در امنیت کامل است و نشان می دهد که نیروهای مسلح به خوبی کارشان را انجام می دهند و همانطور که رهبر معظم انقلاب فرمودند این آمادگی همواره وجود دارد و هر نیرویی بر اساس وظایف و شرح ماموریتش در جایی که لازم است وارد عمل شده و به دفاع از منافع کشور می پردازد و این آمادگی و اقتدار می بایست در داخل و در مرزها و حتی برای دفاع در بیرون از مرزها وجود داشته باشد.</p>
      <p> </p>
      <p>بیانات رهبر معظم انقلاب در خصوص لزوم آمادگی نیروهای مسلح برای مقابله با فتنه ها دلایل مختلفی دارد که من فکر می کنم همانطور که ایشان در جایی فرمودند مبادا پیروزی ها باعث غرور شود، زیرا اگر غرور ما را فرا بگیرد ممکن است از برخی مطالب و مسائل غافل شویم.</p>
      <p>این موفقیت ها که امروز جمهوری اسلامی و نیروهای مسلح بدست آورده بسیار خوب و افتخارآفرین است که با تلاش فراوانی بدست آمده اما همیشه باید مراقب باشیم و غفلت وجود نداشته باشد.</p>
      <p>آمادگی در نیروهای مسلح نیز ابعاد مختلفی دارد و ما باید بدانیم که در بیرون از مرزهای ما چه اتفاقاتی در حال رخ دادن است. اگر از اتفاقات بیرون از مرزها آگاهی نداشته باشیم نمی توانیم در مقابل دشمن ایستادگی و با فتنه های آنها مقابله کنیم. ما باید به خوبی بدانیم که در غرب و شرق کشور ما و یا شمال و یا جنوب کشور چه اتفاقاتی رخ می دهد که این بسیار مهم است.</p>
      <p>رهبر انقلاب در این مراسم ناکامی استکبار در منطقه غرب آسیا، با وجود هزینه های گزاف و اعتراف خودشان به این شکست، را از نمونه های تحقق وعده‌های الهی دانستند به نظر شما مقاومت در این شکست امریکا چه نقشی داشته است؟</p>
      <p>بنا بر اعتراف آمریکایی ها آنها چیزی بیش از ۷ هزار میلیارد دلار در منطقه هزینه کرده اند، اما شما می بینید که امروز جایگاه آنها در منطقه چیست و در کجا قرار دارند و به چه چیزی دست یافته اند.<br/><br/>به نظر شما سیاست مقاومت و استکبارستیزی که از سوی جمهوری اسلامی ایران اتخاذ شده است به چه میزان در شکست های آمریکا  در سطح منطقه و جهان موثر بوده است؟</p>
      <p> قطعا سیاست استکبارستیزی و مقاومت موجب شکست سیاست های آمریکا در سطح منطقه و جهان شده است. سیاست ضد استکباری و مبارزه با استکبار و استکبارزدایی در سطح کشور ما و منطقه و با عمقی که جمهوری اسلامی ایران امروز بدست آورده و شکل گیری مقاومت در سطح کشورهای منطقه و حمایت ایران از این جبهه موجب شکست استکبار در منطقه و جهان شده است.</p>
      <p>اگر این مقاومت و استکبارستیزی و روحیه ایثار مردم و همه کسانی که در جبهه های نبرد علیه باطل جانفشانی می کنند، نبود دشمنان به اهداف پلیدشان می رسیدند اما این ایثار و ایستادگی باعث شده که دشمنان علیرغم هزینه های فراوان که حدود ۷ هزار میلیارد دلار بود به اعتراف رئیس جمهورشان نتوانند به اهدافشان برسند.</p>
      <p>اگر آمریکا می توانستند به اهداف خود برسند، دیگر وضعیت منطقه به این شکل نبود. آنها هر گامی که بر می دارند اگر پیروز شوند فشار بیشتری را بر ملت های منطقه اعمال می کنند، اما با خواست خدا این اتفاق رخ نداده و اتفاقی هم نخواهد افتاد.</p>
      <p>رئیس جمهور آمریکا اخیرا مجددا احتمال استفاده گزینه نظامی علیه ملت ایران را مطرح کرد. پاسخ شما به عنوان یکی از فرماندهان ارشد نیروهای مسلح به این تهدیدات چیست؟ آمادگی نیروهای مسلح برای پاسخگویی به تهدیدات احتمالی چیست؟</p>
      <p>دشمن ما در ۴۱ سال گذشته همواره این مطالب را مطرح می کرده است. ما ملت باران دیده ای هستیم و فراز و نشیب های بسیاری را طی کرده ایم و دشمن را به خوبی می شناسیم و نقاط ضعف و قدرت آنها را خوب میدانیم و بارها گفته ایم که هر کسی نسبت به مرزها یا منافع ملت ما، عملیات تعارضی داشته باشد آینده خود و اتفاقی که برایش می افتد را خودشان باید پیش بینی کنند.</p>
      <p>ما بارها گفته و اعلام کرده ایم و دشمن نیز به خوبی می داند نیروهای مسلح جمهوری اسلامی ایران در سطح منطقه و جهان یک نیروی مسلح مقتدر و آماده است و این اقتدار و توان بالای بازدارندگی به راحتی به دست نیامده است و آماده پاسخ به هر تهدیدی هستیم.</p>
      <p> </p>
      <p>در ۴۱ سال گذشته تلاش های فراوانی شده و تجارب گرانقدر ۸ سال دفاع مقدس در کنار سایر تجربه ها که در طول این مسیر بدست آورده ایم. در کنار همتی که پای کار آمده و ملتی که از نیروهای مسلح با تمام وجود حمایت کرده اند یک اقتدار و صلابت مثال زدنی برای ایران اسلامی بوجود آمده است.</p>
      <p>اگر پشتیبانی ملت در دفاع مقدس نبود آیا نیروهای مسلح به تنهایی می توانستند کار را پیش ببرند؟ قطعا نمی توانستند. نیروی مسلحی موفق است که ملت پشت او باشد. در کشور ما به لطف خدا همانطور که در دفاع مقدس ثابت شد ملت ما پشت نیروهای مسلح هستند و من اعتقاد دارم همه توانمندی که امروز در نیروهای مسلح وجود دارد و تجهیزات و تسلیحاتی که کاملا بومی است موجب شده که ما هیچ گلوگاهی در نیروهای مسلح و برای دفاع از کشور نداشته باشیم که بگوییم این تجهیزات ما با اعمال تحریم از کار می افتند.</p>
      <p>خوشبختانه هر چه در داخل داریم برای خودمان است، بومی هستند و نیازمندی های آن را تامین می کنیم که موجب شده ما به این جایگاه برسیم و بدانیم که ۸۰ میلیون جمعیت ایران پشت سر نیروهای مسلح هستند و این ارزش بالایی دارد.</p>
      <p>مطمئن باشید تا زمانی که این اتحاد وجود دارد و ملت ما از نیروهای مسلح پشتیبانی می کنند و این جوانان رشید کشور وجود دارند قطعا نیروهای مسلح در خط مقدم و ملت ما پشت سر آنها قرار دارند، از هیچ تهدیدی هراس نداریم.</p>
      <p>به همین دلیل نیز قاطعانه اعلام موضع می کنیم و به همین دلیل تا امروز دشمنان ما جرأت نکرده اند کوچکترین تعرضی به منافع ما داشته باشند. همانطور که گفتم در غرب و شرق ما اقدام کردند و کشورهای جنوب خلیج فارس نیز کاملا در اختیار آنهاست اما کوچکترین اقدامی علیه منافع ما انجام نمی دهند.</p>
      <p>با توجه به اینکه یک پایه اصلی همه بهم ریختگی های نظم جهانی آمریکاست و مردم نیز در سالروز 13 آبان و تسخیر سفارت آمریکا در ایران راهپیمایی شکوهمندی را در سراسر ایران بار دیگر در صفحه تاریخ انقلاب رقم زدند، به نظر شما پیام اصلی 13 آبان و تسخیر سفارت آمریکا چه بود؟</p>
      <p>تاریخ ایران در ۱۳ آبان شاهد سه اتفاق مهم بوده است؛ اول تبعید امام خمینی (ره) در سال ۱۳۴۳ به علت مقابله با قانون کاپیتلاسیون، البته این قانون در سال ها پیش از آن در کشور ما اجرا می‌شد اما از سال ۱۳۰۶ آن را نادیده می انگارند و در زمان پهلوی مجدداً این قانون احیا شد، قانون کاپیتلاسیون برای ملت شریف ایران بسیار زشت و غیر قابل پذیرش بود و حضرت امام با این اقدام رژیم پهلوی مقابله کردند، این اقدام ایشان نشان گر مبارزه با سلطه استکبار بر کشور و ملت ما است.</p>
      <p>اتفاق دیگری که در تاریخ ایران و در ۱۳ آبان رخ داده در سال ۱۳۵۷ بود که دانش آموزان و دانشجویان برای مقابله با استکبار به سمت دانشگاه تهران حرکت کردند و عوامل رژیم طاغوت تعدادی از این جوانان را به شهادت رساندند؛ این اقدام جوانان ایران نیز مبارزه با استکبار جهانی بود. رخداد دیگر که در ۱۳ آبان سال ۱۳۵۸ و بعد از پیروزی انقلاب به وقوع پیوست و در آن دانشجویان پیرو خط امام سفارت آمریکا یا همان لانه جاسوسی آمریکا را اشغال کردند، این حرکت عظیم از سوی امام خمینی (ره) انقلاب دوم ملت ایران و حتی مهمتر از از انقلاب اول نامگذاری شد.</p>
      <p>هر یک از این سه رخداد مهم در تاریخ ایران اسلامی، نمادی از مبارزه با استکبار جهانی و استکبارستیزی است، به ویژه در دو اتفاق آخر یعنی در آبان ۱۳۵۷ و ۱۳۵۸ جوانان در حرکتی خودجوش به مقابله با استکبار جهانی پرداخته‌اند که این روز، روز جوان نیز نام گرفته و اهمیت آن به دلیل اتفاق مهم و تاریخی در تاریخ ایران اسلامی است، روز ۱۳ آبان را ما به عنوان نماد مبارزه با استکبار جهانی معرفی می کنیم، حضور جوانان در متن این حوادث نشان می دهد که جوانان ملت ایران ضد استکبار هستند و زیر بار زور نمی روند بنابراین ما ۱۳ آبان را به عنوان روز مبارزه با استکبار می شناسیم.<br/><br/>ارتباط ارتش پیش از انقلاب با آمریکا و انگلیس بسیار گسترده بود، دوره‌های آموزشی در این کشورها برگزار و پیشرفته ترین تجهیزات از این کشورها خریداری و در یگان های مختلف ارتش به کار گرفته می شد، آیا استکبار ستیزی به ارتش آسیب نزد و آیا موجب محرومیت ارتش از این امکانات و تجهیزات نشد؟</p>
      <p>البته در این خصوص باید از کسانی سوال بپرسید که در ارتش پیش از انقلاب خدمت کرده اند، من قبل از انقلاب دانشجو بودم و اطلاعی از این موضوع ندارم، من با پیروزی انقلاب وارد انقلاب و ارتش انقلابی شدم. البته بنابر اطلاعات موجود پیش از انقلاب یک سری تجهیزات از کشورهای مختلف خریداری کرده بودیم که بنا به تصمیماتی که در مقطع زمانی دولت موقت گرفته شد این تجهیزات باز پس فرستاده شد.</p>
      <p>اگر این تجهیزات که حق کشور ما بود و هزینه آنها را پرداخت کرده بودیم را می گرفتند به نفع ما بود، اما متاسفانه این تجهیزات که در حوزه های مختلف مانند جنگنده،  زیر دریایی و سایر حوزه ها بود را پس فرستادیم و هنوز هم آمریکا مبالغی که برای خرید تجهیزات پیش از انقلاب به آنها داده بودیم را به کشور ما نداده اند.</p>
      <p> اینکه فکر کنیم چون از آن تجهیزات محروم شده ایم و تجهیزاتی که خریداری شده بود نیز به دستمان نرسید ما نتوانستیم کارمان را به درستی انجام دهیم، به هیچ عنوان اینگونه نیست.</p>
      <p>بعد از پیروزی انقلاب در کنار اقدامات دولت موقت و پس فرستادن تجهیزات و تسلیحات، عده ای به دنبال انحلال ارتش بودند، گروه‌های مخالف نظام که در پشت پرده اقدامات خود را انجام می دادند به دنبال آن بودند که به طریقی ارتش را از صحنه انقلاب حذف کنند، آنها تصمیمات خاصی برای انقلاب داشتند و می‌خواستند بازوی توانمند انقلاب اسلامی برای دفاع از خود را از بین ببرند. </p>
      <p>مسئله دیگری که باید به آن توجه داشت این است که هر کشور و انقلابی برای ادامه بقا نیاز به حفاظت شدن دارد و حافظان انقلاب نیروهای مسلح هستند که با ایستادگی و مقاومت انقلاب آن ملت را حفاظت و حراست می کند.</p>
      <p>گروه‌های ضد انقلاب تا سال ۵۸ تلاش بسیاری کردند تا با شعار های مختلف مانند «ارتش بی طبقه توحیدی» و امثال آن ارتش را از صحنه حذف کند، اما عمق نگاه حضرت امام خمینی (ره) موجب شد ایشان در ۲۸ فروردین ماه سال ۱۳۵۸ روز ۲۹ فروردین را روز ارتش نامگذاری و در آن فرمان چهار دستور صادر کنند، که ارتش متعلق به جمهوری اسلامی ایران و مردم است و با ساز و برگ در خیابان ها رژه برود و مردم از ارتش حمایت و پشتیبانی کند.</p>
      <p>این ها مضمون پیام امام خمینی (ره) بود و روز ۲۹ فروردین سال ۱۳۵۸، روز تولد ارتش جمهوری اسلامی ایران بود و از این زمان به بعد حفاظت از انقلاب ماموریت و مسئولیت اصی و رسمی ارتش شد.</p>
      <p>روشن و واضح است که ارتش می بایست با تمام قوا از انقلاب حفاظت می کرد و به بهترین شکل ممکن این ماموریت را انجام داد.  تمامی طرح هایی که گروه‌های معاند علیه انقلاب اسلامی طراحی کرده بودند با درایت و تیزبینی بنیانگذار کبیر انقلاب از بین رفت.  در همان موقع در حالی که کشور درگیر مسائل قومی و مذهبی در برخی از نقاط بود، ارتش انقلابی قد علم کرد و مقابل دشمنان ایستاد و به بهترین شکل ممکن ماموریت‌های خود را انجام داد تا وارد دفاع مقدس شد.</p>
      <p>ارتش در دفاع مقدس نیز با اتکا به توانمندی های داخلی و با ایمان و شجاعت به دفاع از کشور پرداخت و در حالی که تحت شدیدترین تحریم‌ها بودیم به سمت تعمیر، نگهداری و نوسازی تجهیزات رفت تا خلأ هایی که به دلیل تحریم‌ها به وجود آمده بود و در کشور احساس می‌شد جبران شود و با لطف پروردگار توانست به خوبی این خلأها را پر کند.</p>
      <p> امروز افتخار ارتش آن است که علی رغم سنگین‌ترین تحریم ها به خودکفایی رسیده و ما با افتخار اعلام می کنیم که در عرصه های زمینی دریایی و هوایی امروز به جایی رسیدیم که می‌توانیم تمامی تجهیزات مورد نیاز خود را در همه ابعاد تامین کنیم.</p>
      <p>برخی کارشناسان معتقد هستند اگر سفارت آمریکا در ایران توسط دانشجویان پیرو خط امام تسخیر نمی‌شد و به فعالیت خود ادامه می داد، انقلاب اسلامی ایران نمی‌توانست به ثمر برسد و اتفاقی که برای برخی انقلاب های منطقه مانند مصر رخ داد برای انقلاب ملت ایران نیز اتفاق می افتاد، نظر شما در این باره چیست؟</p>
      <p>قطعاً همین است تاریخ نشان داده آمریکا در ۱۰۰ سال گذشته حدود ۷۰ کودتا در کشورهای مختلف انجام داده است. اگر سفارت آمریکا یا بهتر بگویم همان لانه جاسوسی آنها می ماند و به کار خود ادامه می داد با توجه به مدارکی که از تسخیر لانه جاسوسی به دست آمد، قطعاً آنها اقدامات و فعالیت‌های بسیاری برای آسیب به انقلاب ملت ایران انجام می‌دادند و برای اینکه انقلاب ملت ایران به جایی نرسد حیله های فراوانی به کار می بستند.</p>
      <p>البته آنها در این مسیر دست از هر اقدامی که می توانستند بر نداشته و کاری که می توانستند را انجام دادند؛ به عنوان مثال اختلافات قومی و مذهبی که در اول انقلاب به وجو آمد و موجب برخی ناامنی‌ها در نقاط مختلف کشور شد و یا تلاش برای تجزیه کشور و ترور شخصیت های انقلابی همه در پشت پرده از سوی آمریکا هدایت می شدم.</p>
      <p>قطعاً اگر لانه جاسوسی آمریکا به کار خود ادامه می‌داد زحمات بسیاری را برای ملت انقلابی ایران به وجود می‌آورد و به همین دلیل این حرکت باشکوه از سوی بنیانگذار کبیر انقلاب اسلامی به عنوان انقلاب دوم نامگذاری شد که نشانه اهیت این حرکت عظیم جوانان ایران است و با وجود پس زمینه ای که از استکبار در اذهان ملتهای جهان وجود دار، این حرکت دانشجویان پیروان پیرو خط امام حرکت بسیار عظیم و مهمی بود و موجب شد دست آمریکایی ها از کشور ما قطع شده و با فضاحت و سرافکندگی از کشور ما بیرون رانده شوند.</p>
      <p>برخی افرادی که در ماجرای تسخیر سفارت آمریکا نیز حضور داشتند و عده‌ای دیگر امروز نیز با وجود گذشت سال ها، اقدام دانشجویان در تسخیر سفارت آمریکا را کار اشتباهی دانسته و معتقدند این اقدام موجب تحریم‌های آمریکا علیه ایران شد،  نظر شما در این باره چیست؟</p>
      <p>من مطالب و مسائل اینچنینی را چندان دنبال نمیکنم، مسلماً آن چیزی که امام خمینی(ره) و بعد از ایشان مقام معظم رهبری دراین باره  فرموده اند کاملا درست است و ما نیز آن را دنبال می‌کنیم، امام راحل این حرکت را تایید کرده و آن را انقلاب دوم ملت ایران می‌دانند پس از این حرکت یک اقدام بسیار شایسته و درستی بوده است.</p>
      <p>یکی از مهم‌ترین رویکردها و استراتژی های ایران اسلامی در عرصه سیاست خارجی انتخاب استراتژی مقاومت به جای سازش و انفعال در برابر آمریکا و قدرت‌های جهانی است، به نظر شما نتیجه مقاومت فعال ایران در برابر استکبار در حوزه نظامی چگونه خودش را نشان می دهد؟</p>
      <p>بزرگترین دستاورد استکبار ستیزی ملت ایران عزت، اقتدار، حفظ هویت، بزرگی ملت، سرافرازی، زیر بار زور نرفتن و روی پای خود ایستادن است، استکبار یعنی خود بزرگ بینی و خودپسندی و می خواستند همین خود بزرگ بینی و اقتدار طلبی را در منطقه و در کشور ایران پیاده کنند، در قبل از انقلاب آمریکایی ها همین استراتژی را پیاده کرده بودند و مستشاران آمریکایی که در کشور ما خدمت می کردند، حقوقی با عنوان حق توحش دریافت می کردند، این به چه معنا بود؟ یعنی اینکه ملت ایران وحشی هستند! آیا زشت تر از این نگاه و رفتار وجود دارد؟ آیا کلمه ای که اخیراً رئیس جمهور آمریکا نسبت به یکی از کشورهای حاشیه خلیج فارس به کار برد را اگر نسبت به ملت ما به کار می برد، موجب غلیان احساسات ملت ایران نمی شد؟</p>
      <p>مگر می شود ملت ایران که ملتی بسیار فرهیخته و با سابقه تاریخی و دارای تمدنی بسیار طولانی و ملتی مسلمان، بصیر و دانشمند هستند را این گونه در خصوص شان صحبت کرد! آیا پذیرش چنین رفتاری امکان دارد؟ ملت بزگ ایران اسلامی به هیچ عنوان چنین رفتاری از سوی آمریکایی ها را نمی پذیرند و برای جلوگیری از این گونه رفتار شهدای بسیاری فدا کرده ایم و برای نپذیرفتن ذلت خون فراوانی داده ایم.</p>
      <p>عزت و سرافرازی ملت، بزرگ ترین خواسته مردم است. اگر همه چیز در اختیار یک فرد قرار گیرد و همه امکانات دنیا را به او بدهیم و تنها بخواهم زیر سلطه بیگانگان باشند، این‌گونه رفتار و این امکانات و تجهیزات را به هیچ عنوان نمی‌خواهد، ملت ایران شرف، آزادی و آزادگی خود را با هیچ چیزی عوض نمی کند.</p>
      <p>ما پیروان حضرت اباعبدالله الحسین هستیم که در روز عاشورا و در آن عرصه عظیم و تاریخی فرمودند «هَیهَاتَ مِنَّا الذِّلَّة»، ملت ما برای تحقق این آرمان فداکاری فراوانی کرده و در این مسیر جان و دارایی های خود را داده اند، محرومیت ها و سختی های فراوانی را تحمل کرده و همچنان با اقتدار ایستاده اند. رمز موفقیت انقلاب اسلامی ایران نیز مقاومت در برابر استکبار جهانی و عدم پذیرش ظلم و ستم است، ملت ما یک ملت آزاده، بزرگ و سرفراز هستند و به هیچ عنوان اینگونه گزافه‌گویی ها و زیاده خواهی های استکبار جهانی را نمی پذیرند، حتی اگر در این مسیر خونش بر زمین بریزد.</p>
      <p>منبع: مهر</p>
      <p> </p>
    </article>
  </body>
</html>