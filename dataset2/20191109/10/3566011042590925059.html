<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545740.html/%D9%85%D9%85%D9%86%D9%88%D8%B9%DB%8C%D8%AA%DB%8C-%DA%A9%D9%87-%D8%B1%D9%88%D8%B2%DA%AF%D8%A7%D8%B1-%D9%85%D8%B1%D8%AF%D9%85-%D8%B1%D8%A7-%D8%B3%DB%8C%D8%A7%D9%87-%DA%A9%D8%B1%D8%AF--%D9%86%DA%AF%D8%B1%D8%A7%D9%86%DB%8C-%D8%AD%D8%B0%D9%81-%D8%A8%D8%B1%D9%86%D8%AC-%D8%A7%D8%B2-%D8%B3%D9%81%D8%B1%D9%87-%D8%AE%D8%A7%D9%86%D9%88%D8%A7%D8%B1%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:02:00+00:00"/>
    <meta property="og:title" content="ممنوعیتی که روزگار مردم را سیاه کرد/ نگرانی حذف برنج از سفره خانوارها"/>
    <meta property="og:description" content="با ممنوعیت واردات و ترخیص برنج های وارداتی در گمرک ها و بالارفتن قیمت برنج های داخلی به صورت افسار گسیخته و بدون هیچ گونه نظارت و مدیریتی بیشترین فشارها به خانوارهای ضعیف جامعه وارد می شود و به ناچار باید برنج را نیز همچون برخی اقلام دیگر از سبد مصرف خانوار خود حذف کنند."/>
  </head>
  <body>
    <article>
      <h1>ممنوعیتی که روزگار مردم را سیاه کرد/ نگرانی حذف برنج از سفره خانوارها</h1>
      <h2>گزارشی از آشفته بازار برنج‌های وارداتی و داخلی؛</h2>
      <address>
        <time datetime="2019-11-09T10:02:00+00:00">09 Nov 2019, 10:02</time>
      </address>
      <p>با ممنوعیت واردات و ترخیص برنج های وارداتی در گمرک ها و بالارفتن قیمت برنج های داخلی به صورت افسار گسیخته و بدون هیچ گونه نظارت و مدیریتی بیشترین فشارها به خانوارهای ضعیف جامعه وارد می شود و به ناچار باید برنج را نیز همچون برخی اقلام دیگر از سبد مصرف خانوار خود حذف کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://atraknews.com/">عصراترک،</a> برنج یکی از کالاهای اساسی و روزمره خانوارهای کشور است؛ ایران یکی از تولیدکنندگان حائز اهمیت برنج است اما باتوجه به اینکه قیمت برنج ایرانی بالا بوده و تنها بخشی از مردم توانایی خرید آن را دارند، بخش زیادی از جامعه به سمت استفاده از برنج‌های وارداتی همچون پاکستانی، تایلندی و هندی روی آورده‌اند و به عضوی جدایی‌ناپذیر برای سفره‌هایشان تبدیل شده است.</p>
      <p>ابتدای مهرماه سال جاری، کارگروه تنظیم بازار به موضوع برنج‌های وارداتی در گمرک‌مانده پرداخت و با مشخص کردن وضعیت این برنج‌ها، مصوبه خود را به دستگاه‌های مربوطه شامل شرکت بازرگانی دولتی ایران، معاونت بازرگانی داخلی وزارت صنعت و دفتر برنامه‌ریزی، تأمین، توزیع و تنظیم بازار ابلاغ کرد.</p>
      <p>این در حالی است که با ممنوعیت واردات و ترخیص برنج های وارداتی در گمرک ها و بالارفتن قیمت برنج های داخلی به صورت افسار گسیخته و بدون هیچ گونه نظارت و مدیریتی بیشترین فشارها به خانوارهای ضعیف جامعه وارد می شود و به ناچار باید برنج را نیز همچون برخی اقلام دیگر از سبد مصرف خانوار خود حذف کنند.</p>
      <p>لازم به توجه است که دولت اگر با هدف حمایت از تولیدکنندگان داخلی برنج، اقدام به ممنوعیت واردات در زمان برداشت برنج می‌کند، تمهیدات لازم را برای خرید تمامی اقشار جامعه از برنج ایرانی فراهم کند و با قیمت‌گذاری مصوب از ایجاد اینگونه آشفته بازارها جلوگیری کند.</p>
      <p> </p>
      <p>مردم باید برنج را مانند گوشت از سبدخانوار حذف کنند!</p>
      <p>منصوری، سرپرست خانواده‌ای هفت نفره در گفتگو با خبرنگار ما گفت: در چند سال اخیر گرانی‌ها به یک اتفاق روزمره و عادی برای خانواده‌ها تبدیل شده است؛ با گران شدن گوشت بخش زیادی از خانوادهای ضعیف و متوسط به اجبار آن را از سبد خانوارشان حذف کردند.</p>
      <p>وی ادامه داد: یک کیسه 10 کیلویی برنج برای خانواده پرجمعیتی مانند ما، تنها پاسخگوی پنج تا 6 وعده غذایی است؛ در خراسان شمالی نیز برنج کشت می‌شود که خیلی مرغوب و با کیفیت است اما قیمت آن به حدی بالا است که به من تا کنون یکبار هم نتوانستم از آن برای خانواده ام تهیه کنم و معمولا برنج های پاکستانی را خریداری می‌کنم.</p>
      <p>منصوری گفت: چند هفته ای می شود که برنج پاکستانی در بجنورد کمیاب شده و در چند نقطه ای هم که پیدا کردم قیمت ها 30 تا 40 هزار تومان افزایش یافته بود و در واقع به سمتی می رویم و که برنج را نیز هم چون گوشت از سبد های خانوارمان حذف کنیم.</p>
      <p>آراسته ، یک زن سرپرست خانوار بجنوردی گفت: ما در جامعه ای زندگی می کنیم که هیچ قانون مداری در آن وجود ندارد، هر کس هر جهتی را می خواهد گام بر می دارد، اگر بر قیمت گذاری ها و فروش محصولات در بازار نظارت باشد وضع مردم خیلی بهتر از این خواهد بود.</p>
      <p>وی گفت: البته بخش بزرگی از مشکلات را خود مردم برای همدیگر ایجاد می کنند که با گران فروشی ها و احتکارهای خانگی به سایر هم استانی‌ها و هم وطن هایشان فشار وارد می کنند.</p>
      <p> </p>
      <figure>
        <img src="http://newsroom.dana.ir/content/upload/897c4f92-69d8-4a61-af6d-f9d88e3b5896.jpg"/>
      </figure>
      <p> </p>
      <p>ممنوعیت واردات برنج در زمان برداشت برنج ایرانی برای حمایت از تولید</p>
      <p>امین قربانی، سرپرست معاونت امور بازرگانی و توسعه تجارت سازمان صمت خراسان شمالی در گفتگو با خبرنگار عصراترک با اشاره به اینکه میزان برنج مورد نیاز خراسان شمالی در طول یک سال حدود 32 هزار تن است، اظهار کرد: سرانه مصرف برنج به ازای هر نفر در خراسان شمالی 40 کیلوگرم در سال است.</p>
      <p>وی با بیان اینکه 40 درصد از جمعیت خراسان شمالی از برنج ایرانی و 60 درصد از برنج های وارداتی برای مصرف خانواره بهره‌مند می‌شوند، افزود: 50 درصد از مصرف‌کنندگان برنج وارداتی در استان تمایل به استفاده از برنج پاکستانی دارند.</p>
      <p>قربانی با اشاره به اینکه از 20 هزار تن برنج وارداتی در خراسان شمالی در طول سال 18 هزار تن را برنج پاکستانی به خود اختصاص می دهد، گفت: مصرف برنج پاکستانی در خراسان شمالی رقم چشمگیری دارد و باید برنامه ریزی ها به گونه ای باشد که در زمینه تامین آن هیچ گونه مشکلی رخ ندهد.</p>
      <p>این مقام مسئول خاطر نشان کرد: تصمیم گیری ها در رابطه با کالاهای وراداتی با ارز چهار هزار و 200 تومانی از جمله ممنوعیت واردات، ثبت سفارشها، نرخ گذاری ها توسط مدیریت های کلان کشور صورت می گیرد و به استان ها ابلاغ می شود و در واقع به صورت مستقیم تصمیم گیری هایی در اختیار استان نیست.</p>
      <p>سرپرست معاونت امور بازرگانی و توسعه تجارت سازمان صمت استان افزود: دولت هر ساله در زمان  برداشت محصول برنج برای حمایت از تولیدگنندگان داخلی ممنوعیت واردات برنج را صادر می کند اما در سال جاری متاسفانه با صدور ممنوعیت برنج وارداتی قیمت برنج داخلی هم به صورت افسارگسیخته ای افزایش پیدا کرده و تا حدود 15 الی 20 درصد شاهد افزایش قیمت بودیم.</p>
      <p>قربانی بیان کرد: علی رغم اینکه امسال میزان تولیدات بالا بوده و مدت کوتاهی از برداشت برنج می گذرد اما بالابودن قیمت ها باعث شده که برنج داخلی از سبد خانوار مردم خراسان شمالی خارج شود و مردم به استفاده از برنج های وارداتی روی بیاورند.</p>
      <p>وی یادآور شد: همچنین  با ممنوعیت برنج وارداتی عرضه در بازار کم شده و با افزایش قیمت برنج ایرانی تقاضای برنج وارداتی بالا رفته که تمامی این ها باعث کمیاب شدن و بالارفتن قیمت برنج پاکستانی موجود در بازار تا کیسه ای به مبلغ 150 هزار تومان شده است.</p>
      <p>قربانی اظهار کرد: از سوی دیگر دولت ممنوعیت واردات برنج را صادر می کند، جلوی ترخیص برنج های وارداتی در گمرک نیز گرفته می شود و معمولا تا پایان آذر ماه هر ساله این ممنوعیت لحاظ می شود.</p>
      <p> </p>
      <figure>
        <img src="http://newsroom.dana.ir/content/upload/7c148d67-f77e-47c5-a0cd-1f0b40f11941.jpg"/>
      </figure>
      <p> </p>
      <p>مکاتبه‌های بی‌نتیجه با وزارت صمت</p>
      <p>وی با اشاره به اینکه هم اکنون در خراسان شمالی 500 تن برنج وارداتی توسط یکی از واردکنندگان بخش خصوصی در گمرک اجازه ترخیص و عرضه به بازار را دارد، گفت: چندین بار سازمان صمت خراسان شمالی، استانداری به وزارت خانه نامه هایی برای اجازه ترخیص برنج باتوجه به شرایط خاص مردم خراسان شمالی و نیاز به این برنج ها زده شده، اما تاکنون هیچ نتیجه ای حاصل نشده است.</p>
      <p>قربانی اضافه کرد: در صورت توافق برای آزادسازی برنج ها از گمرک خراسان شمالی بازار به حالت معمول باز گردانده می شود و با عرضه متناسب با نیاز از افزایش قیمت های کاذب جلوگیری می شود.</p>
      <p>سرپرست معاونت امور بازرگانی و توسعه تجارت سازمان صمت استان ادامه داد: همچنین اگر دولت برای جلوگیری از این آشفته بازارها در بحث برنج های داخلی، قیمت های مصوبی را ارائه دهد، قطعا درصد بالایی از جمعیت به سمت استفاده از برنج های داخلی روی می آورند، در حالی که اکنون برنج ایرانی تا کیلویی 24 هزار تومان در بازار استان می رسد که کشش درآمدی خانوارها اجازه خرید برنج داخلی را نمی دهد.</p>
      <p>انتهای پیام/</p>
    </article>
  </body>
</html>