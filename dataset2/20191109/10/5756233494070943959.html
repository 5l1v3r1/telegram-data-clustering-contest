<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620570/%D8%B9%D9%84%DB%8C-%D9%84%D8%A7%D8%B1%DB%8C%D8%AC%D8%A7%D9%86%DB%8C-%DA%A9%D8%A7%D9%86%D8%AF%DB%8C%D8%AF%D8%A7%DB%8C-%D9%85%D8%AC%D9%84%D8%B3-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T10:16:00+00:00"/>
    <meta property="og:title" content="علی لاریجانی کاندیدای مجلس نمی‌شود؟"/>
    <meta property="og:description" content="پس از بحث‌های مختلف درباره آینده سیاسی علی لاریجانی، اما در نهایت، وی چند روز پیش در جمع برخی از فعالان سیاسی نزدیک به خود در شهر قم اعلام کرده که دیگر کاندیدای انتخابات مجلس نمی‌شود."/>
  </head>
  <body>
    <article>
      <h1>علی لاریجانی کاندیدای مجلس نمی‌شود؟</h1>
      <address>
        <time datetime="2019-11-09T10:16:00+00:00">09 Nov 2019, 10:16</time>
      </address>
      <p>
        <i>پس از بحث‌های مختلف درباره آینده سیاسی علی لاریجانی، اما در نهایت، وی چند روز پیش در جمع برخی از فعالان سیاسی نزدیک به خود در شهر قم اعلام کرده که دیگر کاندیدای انتخابات مجلس نمی‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی لاریجانی نماینده مردم قم و رئیس مجلس شورای اسلامی، اخیرا در جمع برخی از فعالان سیاسی نزدیک به خود در شهر قم اعلام کرده که دیگر کاندیدای انتخابات نمایندگی مجلس شورای اسلامی نمی شود و تا کنون هرچه در توان داشته برای کشور بکار گرفته است.</p>
      <p>این اظهار نظر ویژه علی لاریجانی در فاصله ۴ ماه تا انتخابات یازدهمین دوره مجلس شورای اسلامی، نشان می دهد که او پس از ۱۲ سال نمایندگی مردم قم و جلوس بر صندلی ریاست مجلس شورای اسلامی، به جمع بندی قطعی و نهایی رسیده است.</p>
      <p>حضور یا عدم حضور علی لاریجانی بعنوان کاندیدای انتخابات مجلس، علاوه بر اهمیت داشتن برای اصولگرایان قم و سیاسیون کشور هم مهم بود، چرا که او در ۳ دوره ۴ ساله، رئیس قوه قانون گذاری کشور بود، اما حالا فعالان سیاسی و انتخاباتی قم، فضای انتخاباتی بدون حضور علی لاریجانی را بررسی خواهند کرد.</p>
      <p>حضور علیرضا زاکانی در قم و منزل احمد امیرآبادی برای عیادت از وی بعد از عمل جراحی که کمتر از یک ماه پیش اتفاق افتاد، این موضوع را تقویت می کرد که عزم زاکانی در کنار دیگر اصولگرایان برای حضور در انتخابات مجلس از حوزه انتخابیه قم بسیار جدی است.</p>
      <p>اصلاح طلبان قم اما هنوز منتظرند تا ببینند کاندیداهای مورد نظرشان از فیلتر شورای نگهبان عبور می کنند یا نه و در نهایت برای حضور در میدان انتخابات با چه مهره هایی روبرو خواهند بود. گفته می شود اصلاح طلبان قم که در انتخابات قبلی مجلس از علی لاریجانی حمایت کردند، در صورت عدم تأیید کاندیداهای اصلی شان در این دوره از انتخابات، ممکن است لیست سه نفره ارائه نکرده و به معرفی دو و یا حتی یک نفر بسنده کنند.</p>
    </article>
  </body>
</html>