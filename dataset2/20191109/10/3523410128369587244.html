<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638938/%D9%85%DB%8C%D9%84%D8%A7%D9%86-%D9%87%D9%86%D9%88%D8%B2-%D9%87%D9%85-%D8%AA%DB%8C%D9%85%DB%8C-%D8%B4%D8%A7%DB%8C%D8%B3%D8%AA%D9%87-%D8%A7%D8%AD%D8%AA%D8%B1%D8%A7%D9%85-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:43:00+00:00"/>
    <meta property="og:title" content="میلان هنوز هم تیمی شایسته احترام است"/>
    <meta property="og:description" content="بازیکن برزیلی تیم فوتبال یوونتوس به یارانش درباره دست‌کم گرفتن حریف‌ بعدی‌شان در سری A هشدار داد"/>
  </head>
  <body>
    <article>
      <h1>
        <a href="https://www.bultannews.com/fa/news/638938/%D9%85%DB%8C%D9%84%D8%A7%D9%86-%D9%87%D9%86%D9%88%D8%B2-%D9%87%D9%85-%D8%AA%DB%8C%D9%85%DB%8C-%D8%B4%D8%A7%DB%8C%D8%B3%D8%AA%D9%87-%D8%A7%D8%AD%D8%AA%D8%B1%D8%A7%D9%85-%D8%A7%D8%B3%D8%AA">میلان هنوز هم تیمی شایسته احترام است</a>
      </h1>
      <h2>بازیکن برزیلی تیم فوتبال یوونتوس به یارانش درباره دست‌کم گرفتن حریف‌ بعدی‌شان در سری A هشدار داد</h2>
      <address><time datetime="2019-11-09T10:43:00+00:00">09 Nov 2019, 10:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، تیم فوتبال <b>یوونتوس</b> یکشنبه شب در هفته دوازدهم سری A میزبان میلان خواهد بود، میلانی که با وجود تغییر سرمربی همچنان فرازونشیب‌های زیادی دارد و اکنون در رده دوازدهم جدول است. این تیم در این فصل بدترین شروعش در 81 سال اخیر را تجربه کرده است؛ با این حال داگلاس کاستا، بال برزیلی یوونتوسی‌ها به تیمش درباره عواقب دست‌کم گرفتن روسونری هشدار داد.</p>
      <p>کاستا به شبکه اسکای اسپورت ایتالیا گفت: کاملاً مشخص است که میلان در گذشته پدیده‌ای بود که همه چیز را می‌برد اما من معتقدم که این تیم هنوز هم تیم خوبی است و شایسته احترام. در این تیم پاکتا بازیکن مهمی است و من در اردوی تیم ملی برزیل عملکردش را دیده‌ام. او واقعاً توانایی‌های فوق‌العاده‌ای دارد. با این حال داستان فوتبال در اروپا با فوتبال برزیل از نظر بازی تهاجمی متفاوت است، هر چند من معتقدم که پاکتا در گذر زمان ارزش خود را نشان خواهد داد</p>
      <p>کاستا سپس درباره گل زیبایی که چهارشنبه هفته گذشته در لیگ قهرمانان اروپا، در مسکو به تیم لوکوموتیو زد - گلی در دقیقه سوم وقت‌های تلف شده که منجر به پیروزی یوونتوس شد - هم گفت: من در آن مقطع از مسابقه داشتم به عنوان یک هافبک بازیساز عمل می‌کردم اما دیدم که کار در آن پست و پیدا کردن فضا خیلی سخت است. به همین دلیل با پائولو دیبالا و لئو بونوچی صحبت کردم و بعد به خودم گفتم که باید کمی بیشتر به سمت چپ متمایل شوم. وقتی از سد دو مدافع روبه‌رویم عبور کردم، دیدم فضایی مقابل دروازه خالی است و ایگواین هم هوشمندانه عمل کرد و با یک پاس تک‌ضرب توپ را به من برگرداند. این یکی از زیباترین گل‌های دوران بازیگری من بود. من عادت ندارم بعد از گلزنی پیراهنم را درآورم اما وقتی آن گل را زدم انگار آزاد شدم.</p>
    </article>
  </body>
</html>