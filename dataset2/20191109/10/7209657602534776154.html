<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/reggio-emilia/salute/pillola-anticoncezionale-1.4876898"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-09T10:23:02+00:00"/>
    <meta property="og:title" content="Pillola anticoncezionale, come si sceglie"/>
    <meta property="og:description" content="Cerotto, spirale, anello oppure la ‘classica‘ a seconda delle necessità. Menozzi: &quot;Il confronto è basilare per la scelta. Da valutare età della paziente e periodo della vita&quot;"/>
  </head>
  <body>
    <article>
      <h1>Pillola anticoncezionale, come si sceglie</h1>
      <address><time datetime="2019-11-09T10:23:02+00:00">09 Nov 2019, 10:23</time> by <a rel="author">STELLA BONFRISCO</a></address>
      <p>Cerotto, spirale, anello oppure la ‘classica‘ a seconda delle necessità. Menozzi: "Il confronto è basilare per la scelta. Da valutare età della paziente e periodo della vita"</p>
      <p>Reggio Emilia, 10 novembre 2019 - Con il dottor <b>Glennis Menozzi</b>, ginecologo, la rubrica 'Carlino Salute' questa settimana affronta il tema della <b>contraccezione ormonale</b>. L’appuntamento è in collaborazione con la casa di cura <b>Villa Verde</b>, dove il dottor Menozzi è responsabile del reparto di ginecologia.<br/><b>Dottor Menozzi, quale percorso deve seguire una donna che decide di usare metodi di contraccezione ormonale? </b><br/>«Il counseling che precede la prescrizione di un contraccettivo ormonale è molto importante. Sono da valutare l’età della paziente, il periodo della vita nel quale si trova ed eventuali problemi di salute. Esistono infatti delle patologia che possono portare a sconsigliare questo tipo di anticoncezionale, come le malattie legate alla coagulazione del sangue. Inoltre è necessario approfondire se ci sono alcuni fattori di rischio, attraverso un’anamnesi familiare, per escludere possibili predisposizioni a ictus o trombosi».<br/><b>Esistono differenti tipi di questo dispositivo? </b><br/>«La pillola che viene assunta per bocca, il ‘cerotto’, la spirale e l’anello. Tutti hanno la medesima funzionalità ed efficacia, cambia solo la modalità di assorbimento. Esiste poi quella definita ‘mini pillola’, solo progestinica, che viene prescritta a donne che hanno appena partorito o nel periodo di pre-menopausa, per contrastare le disfunzioni ormonali che insorgono in questo momento della vita».<br/><b>Come viene deciso il tipo di dispositivo? </b><br/>«Insieme alla paziente, alcune escludono la pillola perché temono di non ricordarsi oppure perproblemi allo stomaco. Si cerca di trovare la soluzione più confortevole».<br/><b>Che cos’è la contraccezione d’emergenza? </b><br/>«La contraccezione d’emergenza è conosciuta come ‘pillola del giorno dopo’. L’efficacia di questo farmaco è direttamente proporzionale alla tempestività con la quale lo si assume. Nelle ore immediatamente successive sono alte le probabilità di efficacia, che calano con il passare dei giorni: al massimo devono essere cinque, dopo l’efficacia può dirsi nulla. Non ha nessuna controindicazione. Le donne maggiorenni possono acquistarla in farmacia senza prescrizione, mentre alle minori è richiesta la ricetta».<br/><b>In generale che tipo di efficacia ha la contraccezione d’emergenza?</b><br/>«Dal 70 al 40 per cento. Poi occorre aspettare le mestruazioni e fare un test di gravidanza, per verificare lo stato nel quale si è».<br/><b>La contraccezione ormonale può essere utilizzata per scopi diversi? </b><br/>«Sì. In giovane età può essere somministrata per contrastare l’acne, e in generale per mitigare mestruazioni dolorose e abbondanti, lenire i disturbi legati all’endometriosi e per regolarizzare il ciclo mestruale».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>