<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-ayodhya-verdict-police-keep-watch-from-ground-to-sky-in-delhi-2840011.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T10:42:13+00:00"/>
    <meta property="og:title" content="अयोध्या फैसला : दिल्ली में जमीन से आसमान तक पुलिस का पहरा, जानें पूरा मामला"/>
    <meta property="og:description" content="राम जन्मभूमि-बाबरी मस्जिद भूमि विवाद में सुप्रीम कोर्ट के फैसले के मद्देनजर दिल्ली पुलिस ने राजधानी दिल्ली के कुछ हिस्सों में निगरानी के लिए शनिवार को ड्रोन का इस्तेमाल किया। अधिकारियों ने बताया..."/>
  </head>
  <body>
    <article>
      <h1>अयोध्या फैसला : दिल्ली में जमीन से आसमान तक पुलिस का पहरा, जानें पूरा मामला</h1>
      <address><time datetime="2019-11-09T10:42:13+00:00">09 Nov 2019, 10:42</time> by <a rel="author">नई दिल्ली | लाइव हिन्दुस्तान टीम</a></address>
      <p>राम जन्मभूमि-बाबरी मस्जिद भूमि विवाद में सुप्रीम कोर्ट के फैसले के मद्देनजर दिल्ली पुलिस ने राजधानी दिल्ली के कुछ हिस्सों में निगरानी के लिए शनिवार को ड्रोन का इस्तेमाल किया।</p>
      <p>अधिकारियों ने बताया कि पूर्वोत्तर दिल्ली समेत शहर के कई हिस्सों में लोगों के साथ बैठक की गई और विभिन्न क्षेत्रों में गश्त के साथ साथ ड्रोन से निगरानी की गई। पुलिस ने बताया कि व्यवस्था बनाए रखने के लिए पूरे राष्ट्रीय राजधानी क्षेत्र में निषेधाज्ञा लागू की गई है।</p>
      <h3>
        <a href="https://www.livehindustan.com/ncr/story-ayodhya-verdict-prohibitory-orders-issued-in-delhi-and-security-beefed-around-jama-masjid-2839972.html">दिल्ली में निषेधाज्ञा जारी, सोशल मीडिया पर पुलिस की नजर</a>
      </h3>
      <p>गौरतलब है कि सुप्रीम कोर्ट ने अयोध्या में विवादित स्थल पर शनिवार को अपने फैसले में राम मंदिर बनाए जाने का मार्ग प्रशस्त किया है और केंद्र सरकार को सुन्नी वक्फ बोर्ड को पांच एकड़ जमीन आवंटित करने का आदेश दिया है। कोर्ट के फैसले के आलोक में दिल्ली पुलिस ने लोगों से शांति बनाए रखने और सद्भाव कायम करने की अपील की है।</p>
      <p>दिल्ली पुलिस की ओर से जारी परामर्श में कहा गया है कि शरारती तत्वों के खिलाफ अथवा उन लोगों के खिलाफ सख्त कानूनी कार्रवाई करेगी जो शांति और व्यवस्था भंग करने या इस तरह की अन्य गतिविधि में शरीक होते हैं।</p>
      <p>
        <b>जामा मस्जिद के इर्द-गिर्द सुरक्षा बढ़ाई गई</b>
      </p>
      <p>जामा मस्जिद क्षेत्र और पुरानी दिल्ली के हिस्सों में सुरक्षा बढ़ा दी गई है। इन क्षेत्रों में पुलिस बल बढ़ा दिया गया है। यहां दुकानें खुली तो हैं लेकिन हालात तनावपूर्ण हैं। किसी भी हालात से निपटने के लिए दिल्ली पुलिस की वज्र वैन और पुलिसकर्मियों की दो बसें मस्जिद के बाहर ही खड़ी हैं। जामा मस्जिद के बाहर तैनात एक पुलिस अधिकारी ने बताया कि पुलिसकर्मियों को सतर्क रहने को कहा गया है। एक स्थानीय व्यक्ति ने बताया कि अन्य दिनों के मुकाबले सुरक्षा बढ़ा दी गई है। सुप्रीम कोर्ट ने शनिवार को अयोध्या में विवादित स्थल पर राम मंदिर निर्माण का रास्ता साफ कर दिया।</p>
      <p>
        <b>रामलला को सौंपी गई विवादित जमीन</b>
      </p>
      <p>अयोध्या में राम जन्मभूमि-बाबरी मस्जिद भूमि विवाद में फैसला सुनाते हुए सुप्रीम कोर्ट की 5 जजों की संविधान पीठ ने शनिवार को विवादित पूरी 2.77 एकड़ जमीन रामलला को दे दी। अयोध्या मामले पर फैसला सुनाते हुए चीफ जस्टिस रंजन गोगोई ने शनिवार को कहा कि इस बात के स्पष्ट सबूत हैं कि हिंदू मानते हैं कि भगवान राम विवादित स्थान पर पैदा हुए थे। कोर्ट ने भारतीय पुरातत्व सर्वेक्षण विभाग (एएसआई) की रिपोर्ट में कही बात को मानते हुए कहा कि बाबरी मस्जिद का निर्माण खाली जमीन पर नहीं हुआ था। विवादित जमीन के नीचे एक ढांचा था और यह इस्लामिक ढांचा नहीं था। कोर्ट ने कहा कि निर्मोही अखाड़े का दावा केवल प्रबंधन का है। सरकार ने अखाड़े की याचिका को खारिज कर दिया। उन्होंने कहा कि संवैधानिक योजना के तहत स्थापित न्यायालय को चाहिए कि वह उपासकों की आस्था और विश्वास में हस्तक्षेप करने से बचे। चीफ जस्टिस ने कहा कि धर्मनिरपेक्षता संविधान की मूल विशेषता है और अदालत को संतुलन बनाए रखना चाहिए। अदालत ने माना कि मीर बाकी द्वारा निर्मित मस्जिद बाबर के आदेश से बनी थी और मस्जिद के अंदर 1949 में मूर्तियों को रखा गया था। उन्होंने यह बात खचाखच भरे अदालत कक्ष में अयोध्या भूमि विवाद का एकमत फैसला पढ़ते हुए कही। इससे पहले चीफ जस्टिस रंजन गोगोई ने कहा था कि फैसला सर्वसम्मति से लिया जाएगा। </p>
      <p>
        <b>सुप्रीम कोर्ट में 40 दिन चली अयोध्या मामले की सुनवाई</b>
      </p>
      <p>सुप्रीम कोर्ट में राजनीतिक दृष्टि से संवेदनशील अयोध्या स्थित राम जन्मभूमि-बाबरी मस्जिद भूमि विवाद की सुनवाई 40 दिन तक चली। इससे पहले 1973 में बहुचर्चित केशवानंद भारती प्रकरण में शीर्ष अदालत ने 68 दिन सुनवाई की थी।</p>
      <p>चीफ जस्टिस रंजन गोगोई की अध्यक्षता वाली पांच सदस्यीय संविधान पीठ के समक्ष अयोध्या में राम जन्मभूमि-बाबरी मस्जिद भूमि विवाद की 40 दिन की सुनवाई के दौरान कई उतार-चढ़ाव आए और इस दौरान दोनों पक्षों के बीच तकरार और नोंक-झोंक भी हुई। इससे पहले, 1973 में संविधान पीठ ने केशवानंद भारती मामले में 68 दिन तक सुनवाई करने के बाद अपना फैसला सुनाया था। इस फैसले में संविधान पीठ ने संविधान के बुनियादी ढांचे का सिद्धांत प्रतिपादित किया था। इसके बाद आधार योजना की वैधता के सवाल पर कोर्ट ने लगातार 38 दिन तक सुनवाई की थी।</p>
      <p>
        <b>छह अगस्त को सुनवाई शुरू हुई थी सुनवाई</b>
      </p>
      <p>अयोध्या प्रकरण में संविधान पीठ ने 2.77 एकड़ विवादित भूमि पर मालिकाना हक के मुद्दे पर छह अगस्त को सुनवाई शुरू की जो 16 अक्टूबर तक चली। यह सुनवाई पहले 17 अक्टूबर को पूरी होनी थी, लेकिन सुप्रीम कोर्ट ने समयाभाव की वजह से इसे एक दिन पहले ही खत्म किया लेकिन इस दौरान संविधान पीठ ने कुछ दिन एक एक घंटा देर तक सुनवाई की थी। संविधान पीठ के समक्ष सुनवाई पूरी होने के बाद से ही 17 नवंबर तक सुप्रीम कोर्ट का फैसला आने की उम्मीद थी जो शनिवार को पूरी हुई। </p>
      <p>संविधान पीठ ने अपने सर्वसम्मति के निर्णय में जहां 2.77 एकड़ के विवादित स्थल पर ही राम मंदिर निर्माण का रास्ता साफ किया तो दूसरी ओर किसी प्रमुख स्थान मस्जिद निर्माण के लिए पांच एकड़ का भूखंड आवंटित करने का केन्द्र को निर्देश भी दिया। </p>
      <p>
        <b>संविधान पीठ में शामिल थे ये पांच जज</b>
      </p>
      <p>सुप्रीम कोर्ट की संविधान पीठ के अन्य सदस्यों में जस्टिस एस.ए. बोबडे, जस्टिस धनन्जय वाई चन्द्रचूड़, जस्टिस अशोक भूषण और जस्टिस एस अब्दुल नजीर शामिल थे। संविधान पीठ के समक्ष सुनवाई के दौरान रामलला विराजमान की ओर से पूर्व अटॉर्नी जनरल के परासरन और वरिष्ठ अधिवक्ता सी.एस. वैद्यनाथन, निर्मोही अखाड़े की ओर से वरिष्ठ अधिवक्ता सुशील कुमार जैन, एक हिन्दू संगठन की ओर से वरिष्ठ अधिवक्ता विकास सिंह और सुन्नी वक्फ बोर्ड और दूसरे मुस्लिम पक्षकारों की ओर से वरिष्ठ अधिवक्ता राजीव धवन, मीनाक्षी अरोड़ा और अधिवक्ता जफरयाब जीलानी सहित अनेक वकीलों ने अपनी अपनी दलीलें पेश कीं।</p>
      <p>
        <b>मध्यस्थता के जरिये विवाद के समाधान का प्रयास विफल </b>
      </p>
      <p>सुनवाई के दौरान इन विधिवेत्ताओं ने वेद पुराणों से लेकर प्राचीन ग्रंथों, बाबरनामा, जहांगीरनामा और कुछ विदेशी यात्रियों के यात्रा संस्मरणों के अलावा भारतीय पुरातत्व सर्वेक्षण को विवादित स्थल पर खुदाई के दौरान मिले अवशेषों का हवाला दिया। संविधान पीठ ने इस मामले में विस्तार से सुनवाई शुरू करने से पहले मध्यस्थता के जरिये इस विवाद का समाधान खोजने का प्रयास किया। न्यायालय ने पूर्व न्यायाधीश एफएमआई कलीफुल्ला की अध्यक्षता में तीन सदस्यीय मध्यस्थता समिति भी बनायी लेकिन वह विवाद का सर्वमान्य समाधान खोजने में विफल रही। समिति ने 16 अक्टूबर को अपनी रिपोर्ट संविधान पीठ को सौंपी थी। सूत्रों ने बताया था कि समिति की रिपोर्ट इस मसले पर हिन्दू और मुस्लिम पक्षकारों के बीच में समाधान की तरह थी।</p>
      <p>
        <a href="https://www.livehindustan.com/ncr/story-baba-ramdev-ne-kaha-ram-ka-banwas-khatam-ab-ayodhya-mein-ram-mandir-banega-2839892.html"><b>राम जन्मभूमि-बाबरी मस्जिद भूमि विवाद का सम्पूर्ण घटनाक्रम</b> </a>
      </p>
    </article>
  </body>
</html>