<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638926/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%AC%D9%88-%D8%A2%D8%B1%D8%A7%D9%85-%D9%88-%D9%BE%D8%A7%DB%8C%D8%AF%D8%A7%D8%B1-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:24:00+00:00"/>
    <meta property="og:title" content="پیش‌بینی جو آرام و پایدار در بیشتر مناطق کشور"/>
    <meta property="og:description" content="مدیرکل پیش‌بینی و هشدار سریع سازمان هواشناسی گفت: از این‌رو افزایش غلظت آلاینده‌ها در برخی شهرها دور از انتظار نیست."/>
  </head>
  <body>
    <article>
      <h1>
        <a href="https://www.bultannews.com/fa/news/638926/%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%AC%D9%88-%D8%A2%D8%B1%D8%A7%D9%85-%D9%88-%D9%BE%D8%A7%DB%8C%D8%AF%D8%A7%D8%B1-%D8%AF%D8%B1-%D8%A8%DB%8C%D8%B4%D8%AA%D8%B1-%D9%85%D9%86%D8%A7%D8%B7%D9%82-%DA%A9%D8%B4%D9%88%D8%B1">پیش‌بینی جو آرام و پایدار در بیشتر مناطق کشور</a>
      </h1>
      <h2>مدیرکل پیش‌بینی و هشدار سریع سازمان هواشناسی گفت: از این‌رو افزایش غلظت آلاینده‌ها در برخی شهرها دور از انتظار نیست.</h2>
      <address><time datetime="2019-11-09T10:24:00+00:00">09 Nov 2019, 10:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صادق ضیائیان با بیان این‌که براساس تحلیل آخرین نقشه‌های هواشناسی تا پایان هفته در قالب مناطق واقع در نیمه شمالی کشور جوی آرام و پایدار حاکم است، اظهار کرد: از این رو در شهرهای صنعتی و پرجمعیت افزایش غلظت آلاینده‌ها، غبار محلی و کاهش کیفیت هوا پیش‌بینی می‌شود.</p>
      <p>وی ادامه داد: طی امروز (۱۸ آبان‌ماه) در برخی نقاط استان‌های فارس، بوشهر، کرمان، هرمزگان، سیستان و بلوچستان، غرب یزد، جنوب اصفهان، جزایر واقع در شرق خلیج فارس و تنگه هرمز و فردا (۱۹ آبان‌ماه) در برخی نقاط هرمزگان، سیستان و بلوچستان، نیمه جنوبی کرمان، جنوب فارس، جنوب بوشهر و جزایر واقع در شرق خلیج فارس و تنگه هرمز، رگبار رعد و برق و گاهی وزش باد شدید و موقت پیش‌بینی می‌شود.</p>
      <p>مدیرکل پیش‌بینی و هشدار سریع سازمان هواشناسی با اشاره به این‌که شدت بارش طی امروز در هرمزگان، جنوب کرمان و جنوب و شرق فارس است، گفت: طی روز دوشنبه (۲۰ آبان‌ماه) در سیستان و بلوچستان بارش پراکنده و در نوار شرقی کشور وزش باد شدید پیش‌بینی می‌شود.</p>
      <p>به گفته ضیائیان طی امروز و فردا شرق خلیج فارس و تنگه هرمز مواج است.</p>
      <p>وی در پایان درباره‌ی وضعیت جوی تهران طی دو روز آینده اظهار کرد: آسمان تهران فردا و پس فردا (۱۹ و ۲۰ آبان ماه) صاف همراه با غبار محلی و در بعضی ساعات غبارآلود با حداقل دمای ۱۰ و حداکثر دمای ۱۹ درجه سانتیگراد پیش‌بینی می‌شود.</p>
    </article>
  </body>
</html>