<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620572/%D8%AA%D8%AF%D8%A7%D9%88%D9%85-%D9%87%D9%88%D8%A7%DB%8C-%D9%86%D8%A7%D8%B3%D8%A7%D9%84%D9%85-%D8%A8%D8%B1%D8%A7%DB%8C-%DA%AF%D8%B1%D9%88%D9%87%E2%80%8C%D9%87%D8%A7%DB%8C-%D8%AD%D8%B3%D8%A7%D8%B3-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T10:25:00+00:00"/>
    <meta property="og:title" content="تداوم هوای ناسالم برای گروه‌های حساس در تهران"/>
    <meta property="og:description" content="بر اساس اعلام شرکت کنترل کیفیت هوای تهران در اوایل و اواخر وقت امروز (۱۸ آبان ماه) کیفیت هوای تهران کاهش می‌یابد و هم‌اکنون نیز در شرایط ناسالم برای گروه‌های حساس است."/>
  </head>
  <body>
    <article>
      <h1>تداوم هوای ناسالم برای گروه‌های حساس در تهران</h1>
      <address>
        <time datetime="2019-11-09T10:25:00+00:00">09 Nov 2019, 10:25</time>
      </address>
      <p>
        <i>بر اساس اعلام شرکت کنترل کیفیت هوای تهران در اوایل و اواخر وقت امروز (۱۸ آبان ماه) کیفیت هوای تهران کاهش می‌یابد و هم‌اکنون نیز در شرایط ناسالم برای گروه‌های حساس است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پیش‌بینی‌های انجام‌شده در شرکت کنترل کیفیت هوای تهران حاکی از آن است که در نخستین ساعات صبحگاه امروز (۱۸ آبان) با تداوم شرایط جوی پایدار و افزایش تردد خودروها در نخستین روز هفته، غلظت ذرات معلق در بیشتر مناطق افزایش پیدا می‌کند و سبب کاهش کیفیت هوای پایتخت خواهد شد.</p>
      <p>به‌تدریج با رشد ناپایداری جوی و وزش باد در طی روز، شرایط برای پراکندگی آلاینده‌ها فراهم می‌شود و احتمال می‌رود شرایط مطلوب کیفیت هوا را به دنبال داشته باشد. در اواخر وقت شنبه با کاهش میزان ناپایداری جوی همراه با افزایش حجم ترافیک، تجمع آلاینده‌ها به‌ویژه ذرات معلق در بعضی مناطق پرتردد دور از انتظار نخواهد بود. اگرچه وزش باد شامگاه شنبه در بهبود نسبی کیفیت هوای شهر تهران مؤثر خواهد بود.</p>
      <p>با کاهش ناپایداری جوی تا نخستین ساعات فردا (۱۹ آبان)، شرایط برای تجمع موقتی آلاینده‌ها در ساعات اوج ترافیک صبحگاهی مهیا خواهد شد و پیش‌بینی می‌شود کیفیت هوا در برخی مناطق در شرایط نامطلوب قرار بگیرد. برقراری جو آرام و آسمان صاف در طی روز یکشنبه پراکندگی آلاینده‌ها را محدود می‌کند همچنین در ساعات اوج ترافیک شبانگاهی، بر غلظت ذرات معلق افزوده می‌شود و به‌ تبع آن کیفیت هوا را در مناطق پرتردد در وضعیت ناسالم برای گروه‌های حساس قرار خواهد داد.</p>
      <p>بر اساس اعلام شرکت کنترل کیفیت هوای تهران میانگین کیفیت هوای تهران طی ۲۴ ساعت گذشته ۱۱۰ و هوا در شرایط ناسالم برای گروه‌های حساس بود. این شاخص هم‌اکنون ۱۱۱ و هوا در شرایط ناسالم برای گروه‌های حساس است.</p>
    </article>
  </body>
</html>