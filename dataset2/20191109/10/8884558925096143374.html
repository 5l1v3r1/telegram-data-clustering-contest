<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/v-studentski-lupi-za-razveljavitev-volitev-v-stude"/>
    <meta property="og:site_name" content="Primorske novice"/>
    <meta property="article:published_time" content="2019-11-09T10:31:10+00:00"/>
    <meta property="og:title" content="V Študentski lupi za razveljavitev volitev v študentski svet FHŠ"/>
    <meta property="og:description" content="V Študentski lupi, kjer so nedavno opozorili na netransparentnost volitev v študentski zbor ŠOUP, zdaj pozivajo k razveljavitvi volitev v študentski svet Fakultete za humanistične študije (FHŠ), in sicer zaradi prepovedane volilne agitacije, v ozadju katere naj bi bil ŠOUP. FHŠ je prejela več pritožb, ki jih bo posredovala pristojnim organom."/>
  </head>
  <body>
    <article>
      <h1>V Študentski lupi za razveljavitev volitev v študentski svet FHŠ</h1>
      <address><time datetime="2019-11-09T10:31:10+00:00">09 Nov 2019, 10:31</time> by <a rel="author">STA</a></address>
      <p>
        <b>V Študentski lupi, kjer so nedavno opozorili na netransparentnost volitev v študentski zbor ŠOUP, zdaj pozivajo k razveljavitvi volitev v študentski svet Fakultete za humanistične študije (FHŠ), in sicer zaradi prepovedane volilne agitacije, v ozadju katere naj bi bil ŠOUP. FHŠ je prejela več pritožb, ki jih bo posredovala pristojnim organom.</b>
      </p>
      <figure>
        <img src="https://static.primorske.si/foto/highres/sobota/719024_f245protest_studenti07t-1.jpg"/>
        <figcaption>Študentski protest 22. oktobra v Kopru Foto: Tomaž Primožič/FPA</figcaption>
      </figure>
      <p><b>KOPER</b> &gt; Med sredinimi volitvami v študentski svet FHŠ je ena od kandidatk, sicer pa tudi novoizvoljena poslanka študentskega zbora Študentske organizacije Univerze na Primorskem (ŠOUP), pred sedežem fakultete izvajala volilno agitacijo, ki je po fakultetnem pravilniku o volitvah za študentski svet strogo prepovedana. Kot trdijo v Študentski lupi, je kandidatka mimoidoče študente nagovarjala, naj na volitvah glasujejo zanjo, narekovala pa naj bi jim celo, koga ne smejo voliti.</p>
      <p>V Študentski lupi menijo, da gre za zrežiran in organiziran napad ŠOUP na delovanje organov znotraj univerze. Sredin dogodek tako po njihovem prepričanju "nakazuje na to, da želi ŠOUP svoje lovke aktivno in organizirano razširiti v organe Univerze na Primorskem, medtem ko se sam sklicuje na 'popolno avtonomijo' in ločitev ŠOUP od univerze".</p>
      <p>Pristojne so zato pozvali k razveljavitvi volitev in takojšnjem disciplinskem postopku proti omenjeni kandidatki za študentski svet.</p>
      <p>Na Univerzi na Primorskem so za STA potrdili, da je FHŠ prejela številne pritožbe tako kandidatov kot drugih študentov fakultete. "Vse pritožbe bodo posredovane na pristojne organe v skladu z notranjimi akti univerze," so dodali.</p>
      <p>V ŠOUP pa so medtem zavrnili vse očitke. Kot so navedli za STA, študentska organizacija z volitvami v študentske svete nima nobene povezave. Ima pa vsak študent pravico, da kandidira v študentski svet in je aktiven znotraj študentske politike.</p>
      <p>"Na žalost ugotavljamo, da je študentska organizacija očitno postala glavni krivec za neuspeh anonimnih študentov na volitvah in le-ti so se odločili, da jo bodo napadli (kakor do sedaj) povsem brez osnove," so še ocenili v ŠOUP.</p>
    </article>
  </body>
</html>