<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638930/%D9%81%D8%B1%D8%A7%D9%81%DA%A9%D9%86%DB%8C-%D9%BE%D9%85%D9%BE%D8%A6%D9%88-%D8%AF%D8%B1%D8%A8%D8%A7%D8%B1%D9%87-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:29:00+00:00"/>
    <meta property="og:title" content="فرافکنی پمپئو درباره روابط ایران و آژانس بین المللی انرژی اتمی"/>
    <meta property="og:description" content="وزیر امور خارجه آمریکا با هدف ایجاد حساسیت در خصوص روابط میان آژانس بین المللی انرژی اتمی و ایران، اتهاماتی را متوجه ایران کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638930/%D9%81%D8%B1%D8%A7%D9%81%DA%A9%D9%86%DB%8C-%D9%BE%D9%85%D9%BE%D8%A6%D9%88-%D8%AF%D8%B1%D8%A8%D8%A7%D8%B1%D9%87-%D8%B1%D9%88%D8%A7%D8%A8%D8%B7-%D8%A7%DB%8C%D8%B1%D8%A7%D9%86-%D9%88-%D8%A2%DA%98%D8%A7%D9%86%D8%B3-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D9%86%D8%B1%DA%98%DB%8C-%D8%A7%D8%AA%D9%85%DB%8C">فرافکنی پمپئو درباره روابط ایران و آژانس بین المللی انرژی اتمی</a>
      </h1>
      <h2>وزیر امور خارجه آمریکا با هدف ایجاد حساسیت در خصوص روابط میان آژانس بین المللی انرژی اتمی و ایران، اتهاماتی را متوجه ایران کرد.</h2>
      <address><time datetime="2019-11-09T10:29:00+00:00">09 Nov 2019, 10:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «مایک پمپئو» وزیر امور خارجه آمریکا، در بیانیه‌ای از«بازداشت یک بازرس<b> آژانس بین المللی انرژی اتمی</b> توسط ایران در هفته گذشته انتقاد کرده و گفت: برخورد با این بازرس اقدامی زننده و غیر قابل توجیه» برای ایجاد ارعاب بود.</p>
      <p>وزیر امور خارجه آمریکا همچنین نسبت به عدم همکاری کافی ایران با آژانس بین المللی انرژی اتمی ابراز نگرانی کرده است.</p>
      <p>سازمان انرژی اتمی ایران روز چهارشنبه اعلام کرد که از ورود این بازرس آژانس به دلیل نگرانی از احتمال همراه داشتن مواد مشکوک به سایت غنی‌سازی نطنز جلوگیری شد.</p>
      <p>بر همین اساس مجوز پذیرش این بازرس زن آژانس اتمی لغو شده و وی ایران را به مقصد وین ترک کرده است.</p>
      <p>مایک پمپئو در بیانیه خود مدعی شده است که ایران این بازرس آژانس بین المللی را بازداشت کرده اما خبرگزاری فرانسه می‌گوید، آژانس بین المللی انرژی اتمی اعلام کرد جمهوری اسلامی به طور موقت مانع خروج این بازرس از ایران شده بود.</p>
      <p>اتحادیه اروپا هم با انتشار بیانیه‌ای روز پنج‌شنبه در جلسه شورای حکام اعلام کرد این اتحادیه به حرفه‌ای و بی‌طرف بودن بازرسی‌های آژانس اطمینان دارد و از ایران می‌خواهد که بر اساس تعهدات قانونی خود و طبق قوانین آژانس، اجازه دهد بازرسان وظایف خود را انجام دهند.</p>
      <p>در واکنش به این موضع‌گیری‌ها، «کاظم غریب‌آبادی» نماینده ایران در آژانس عنوان کرد که دستگاه‌های امنیتی در نطنز درباره وجود مواد خطرناک همراه با بازرس آژانس هشدار داده بودند و آزمایش‌ها نیز نشان از مواد «منفجره نیترات» داشته است.</p>
    </article>
  </body>
</html>