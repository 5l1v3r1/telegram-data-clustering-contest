<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/srn-si-pripomina-pad-zdi-prispeli-k-nemu-i-cesi-mini-steinmeier/1818981?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T10:26:00+00:00"/>
    <meta property="og:title" content="SRN si připomíná pád zdi; přispěli k němu i Češi, míní Steinmeier"/>
    <meta property="og:description" content="Berlín - Celé Německo si dnes připomíná 30. výročí pádu berlínské zdi. K přelomové události z 9. listopadu 1989 podle německého prezidenta Franka-Waltera Steinmeiera výrazně přispěli i Češi a Slováci svou odvahou a letitým bojem za svobodu. Německá kancléřka Angela Merkelová konkrétně připomněla bývalého českého prezidenta Václava Havla. Ten současný - Miloš Zeman - se dnešních oslav v německé metropoli zúčastnil spolu s prezidenty Slovenska, Polska a Maďarska."/>
  </head>
  <body>
    <article>
      <h1>SRN si připomíná pád zdi; přispěli k němu i Češi, míní Steinmeier</h1>
      <address><time datetime="2019-11-09T10:26:00+00:00">09 Nov 2019, 10:26</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Celé Německo si dnes připomíná 30. výročí pádu berlínské zdi. K přelomové události z 9. listopadu 1989 podle německého prezidenta Franka-Waltera Steinmeiera výrazně přispěli i Češi a Slováci svou odvahou a letitým bojem za svobodu. Německá kancléřka Angela Merkelová konkrétně připomněla bývalého českého prezidenta Václava Havla. Ten současný - Miloš Zeman - se dnešních oslav v německé metropoli zúčastnil spolu s prezidenty Slovenska, Polska a Maďarska.</p>
      <slideshow>
        <figure>
          <img src="https://i3.cn.cz/6/1573313738_P201911090428001.jpg"/>
        </figure>
        <figure>
          <img src="https://i3.cn.cz/6/1573312797_P201911090417101.jpg"/>
        </figure>
        <figure>
          <img src="https://i3.cn.cz/6/1573312818_P201911090417601.jpg"/>
        </figure>
        <figure>
          <img src="https://i3.cn.cz/6/1573309519_P201911090373701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3372">Fotogalerie: Výročí pádu železné opony</a>
        </figcaption>
      </slideshow>
      <p>"Dlouhý a vytrvalý boj za svobodu a nezávislost ve vašich zemích, zemích ve středu Evropy, patří k historickým předpokladům tohoto 9. listopadu před 30 lety," řekl Steinmeier hlavám států zemí visegrádské čtyřky (V4), kterou vedle Česka tvoří i Slovensko, Polsko a Maďarsko. "Maďaři, Poláci, Češi a Slováci se chopili svobody. Chopili se svobody pro Evropu a skoncovali s rozdělením kontinentu. Svoboda Evropy je jejich zásluhou," zdůraznil na společném obědě na zámku Bellevue.</p>
      <p>Země střední Evropy stihl Steinmeier ocenit už dopoledne u památníku připomínajícího příspěvek zemí Visegrádu k pádu berlínské zdi, k němuž se hlavy států vydaly společně. Ještě předtím se prezidenti i s kancléřkou Merkelovou a dalšími německými politiky zúčastnili hlavního vzpomínkového aktu u nedalekého památníku berlínské zdi na ulici Bernauer Strasse, která je jedním z hlavních symbolů rozděleného Berlína. Všichni během ceremoniálu do mezer ve zdi zasunuli růže. Ve stavbě, která si od roku 1961 vyžádala 140 životů, tak symbolicky udělali otvory.</p>
      <p>Šéfka německé vlády ve svém projevu k výročí vzpomenula oběti režimu komunistické Německé demokratické republiky (NDR) a připomněla, že demokratické hnutí ve východním Německu mělo vzor například i v československé Chartě 77. "Svoboda je jako moře: jednotlivé vlny mnoho nezmohou, ale síle příboje se vzdorovat nedá," citovala pak Václava Havla a poznamenala, že "žádné zdi, které rozdělují lidi a omezují svobodu, nejsou tak vysoké ani tak dlouhé, aby nemohly být zničeny".</p>
      <p>Oslavy vyvrcholí večer dvouhodinovou multimediální akcí u Braniborské brány, se za Českou republiku zúčastní ministr zahraničí Tomáš Petříček, který dnes pád berlínské zdi označil za jeden z mezníků na cestě k "naší vlastní svobodě".</p>
      <p>Večerního vyvrcholení oslav, kterým byla dvouhodinová akce u Braniborské brány, se za Českou republiku zúčastnil ministr zahraničí Tomáš Petříček, který dnes pád berlínské zdi označil za jeden z mezníků na cestě k "naší vlastní svobodě". Prezident ČR Miloš Zeman zase vyjádřil přesvědčení, že konec berlínské zdi byl impulzem pro sametovou revoluci.</p>
      <p>Steinmeier před desítkami tisíc lidí v místě, kudy berlínská zeď také vedla, řekl, že v Německu od roku 1989 vyrostly další - a tentokrát neviditelné - zdi z frustrace, nenávisti i odcizení. Němci je podle něj musejí strhnout.</p>
      <p>Oslavy historického zlomu, k němuž gratuloval také americký prezident Donald Trump, podle něhož nemůže žádná železná opona zadržet železnou vůli lidu, se dnes ale nesoustředily pouze na Berlín. Lidé vzpomínali i na řadě míst podél bývalé hranice mezi oběma Německy.</p>
    </article>
  </body>
</html>