<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119092-psg-mup-da-objasni-ko-i-kako-ce-upravljati-kamerama-za-identifikaciju-lica-u-beogradu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T10:30:04+00:00"/>
    <meta property="og:title" content="PSG: MUP da objasni ko i kako će upravljati kamerama za identifikaciju lica u Beogradu"/>
    <meta property="og:description" content="Pokret slobodnih gradjana (PSG) uputio je danas Ministarstvu unutrašnjih poslova (MUP) zahtev da objasne gradjanima ko i kako će upravljati kamerama za identifikaciju lica u Beogradu, jer je, kako su naveli, MUP dosad ceo proces nabavke kamera proglasio za tajnu.PSG je u saopštenju istakao da očekuju od nadležnih organa da objasne &quot;ko i kako će upravljati ovim naprednim sistemom&quot;, koji instalira kompanija Huavei (Huawei), &quot;gde će skladištiti podaci prikupljeni na ovaj način, kako će se koristiti, ko će imati pravo da pristupa istim, koliko dugo će se čuvati i kako će uništavati prikupljeni podaci&quot;.&quot;Prema navodima kompanije Huavei, ovom opremom (Safe City systems) opremili su 230 gradova širom sveta. MUP je, do sada, ceo proces nabavke kamera proglasio za tajnu, tako da do sada gradjani o celoj proceduri, koja se implementira u njihovo ime, ne zna ništa&quot;, navedeno je u saopštnju.Pokret je saopštio i da je Huawei naveo da se video materijali i dobijeni podaci čuvaju &quot;na naprednom uredjaju kompanije za skladištenje…"/>
  </head>
  <body>
    <article>
      <h1>PSG: MUP da objasni ko i kako će upravljati kamerama za identifikaciju lica u Beogradu</h1>
      <address>
        <time datetime="2019-11-09T10:30:04+00:00">09 Nov 2019, 10:30</time>
      </address>
      <p><b>Pokret slobodnih gradjana (PSG) uputio je danas Ministarstvu unutrašnjih poslova (MUP) zahtev da objasne gradjanima ko i kako će upravljati kamerama za identifikaciju lica u Beogradu, jer je, kako su naveli, MUP dosad ceo proces nabavke kamera proglasio za tajnu.</b><br/><br/>PSG je u saopštenju istakao da očekuju od nadležnih organa da objasne "ko i kako će upravljati ovim naprednim sistemom", koji instalira kompanija Huavei (Huawei), "gde će skladištiti podaci prikupljeni na ovaj način, kako će se koristiti, ko će imati pravo da pristupa istim, koliko dugo će se čuvati i kako će uništavati prikupljeni podaci".<br/><br/>"Prema navodima kompanije Huavei, ovom opremom (Safe City systems) opremili su 230 gradova širom sveta. MUP je, do sada, ceo proces nabavke kamera proglasio za tajnu, tako da do sada gradjani o celoj proceduri, koja se implementira u njihovo ime, ne zna ništa", navedeno je u saopštnju.<br/><br/>Pokret je saopštio i da je Huawei naveo da se video materijali i dobijeni podaci čuvaju "na naprednom uredjaju kompanije za skladištenje podataka pod nazivom 'OceanStore'", koji, kako su naveli, "pruža veliki broj mogućnosti kao što su različite analize, analize podataka, analize velikih setova podataka (Big data)" dok je period zadržavanja dobijenih podataka ograničen do jedne godine.<br/><br/>PSG je ocenio da postoji opravdana sumnja da podaci prikupljeni preko ovakvog sistema mogu biti zloupotrebljeni.<br/><br/>Pokret je naveo da zahteva od MUP-a da gradjanima dostavi odgovore na postavljena pitanja i da detaljno objasni "ceo proces implementiranja naprednog sistema kamera u Beogradu i Srbiji", koji se postavlja u ime "veće bezbednosti gradjana i novcem svih gradjana".</p>
    </article>
  </body>
</html>