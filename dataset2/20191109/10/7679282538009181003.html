<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-ind-vs-ban-india-vs-bangladesh-3rd-t20-international-match-preview-and-expected-playing-xi-dream11-2840055.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T10:33:34+00:00"/>
    <meta property="og:title" content="INDvBAN 3rd T20I: जानिए टीम इंडिया के प्लेइंग XI से किस खिलाड़ी की हो सकती है छुट्टी"/>
    <meta property="og:description" content="भारत और बांग्लादेश के बीच तीन मैचों की टी20 सीरीज खेली जा रही है। सीरीज का आखिरी टी20 इंटरनेशनल मैच नागपुर के विदर्भ क्रिकेट असोसिएशन (वीसीए) स्टेडियम में खेला जाना है। सीरीज फिलहाल 1-1 की बराबरी पर..."/>
  </head>
  <body>
    <article>
      <h1>INDvBAN 3rd T20I: जानिए टीम इंडिया के प्लेइंग XI से किस खिलाड़ी की हो सकती है छुट्टी</h1>
      <address><time datetime="2019-11-09T10:33:34+00:00">09 Nov 2019, 10:33</time> by <a rel="author">लाइव हिन्दुस्तान टीम,नागपुर</a></address>
      <p>भारत और बांग्लादेश के बीच तीन मैचों की टी20 सीरीज खेली जा रही है। सीरीज का आखिरी टी20 इंटरनेशनल मैच नागपुर के विदर्भ क्रिकेट असोसिएशन (वीसीए) स्टेडियम में खेला जाना है। सीरीज फिलहाल 1-1 की बराबरी पर है और जो भी टीम आखिरी मैच जीतेगी वो ट्रॉफी अपने नाम करेगी। सीरीज का पहला मैच दिल्ली में खेला गया था, जिसे बांग्लादेश ने सात विकेट से जीता था और फिर राजकोट टी20 इंटरनेशनल मैच में भारत ने एकतरफा जीत दर्ज की थी। दोनों ही मैचों में वही टीम जीती है, जिसने टॉस जीतकर पहले बल्लेबाजी का फैसला लिया है।</p>
      <p>बांग्लादेश ने सीरीज के पहले मैच में एकतरफा अंदाज में भारत को सात विकेट से हराकर सीरीज में 1-0 की बढ़त ले ली थी। टी-20 में भारत के खिलाफ बांग्लादेश की ये पहली जीत थी। इससे पहले भारत ने लगातार आठ बार बांग्लादेश को हराया था। राजकोट टी20 इंटरनेशनल मैच में बांग्लादेश ने पहले बल्लेबाजी करते हुए छह विकेट पर 153 रन का स्कोर बनाया, जिसे भारत ने दो विकेट खोकर हासिल कर लिया। कप्तान रोहित शर्मा ने फॉर्म में वापसी करते हुए 43 गेंद पर 85 रन ठोके थे।</p>
      <h3>
        <a href="https://www.livehindustan.com/cricket/story-nic-maddinson-pulls-out-of-tour-game-on-mental-health-grounds-2839989.html">मैक्सवेल के बाद इस ऑस्ट्रेलियाई क्रिकेटर ने मेंटल हेल्थ की वजह से नाम लिया वापस</a>
      </h3>
      <h3>
        <a href="https://www.livehindustan.com/cricket/story-it-was-important-for-ravichandran-ashwin-to-be-a-part-of-kings-xi-punjab-says-head-coach-anil-kumble-2839826.html">रविचंद्रन अश्विन के KXIP से बाहर होने को लेकर कुछ ऐसा बोले कुंबले</a>
      </h3>
      <p>
        <b>खलील की जगह शार्दुल को मिल सकता है मौका</b>
      </p>
      <p>रोहित चाहेंगे कि उसके तेज गेंदबाज इस मैच में अपने प्रदर्शन को सुधारे। टीम मैनेजमेंट तेज गेंदबाज खलील अहमद की जगह शार्दुल ठाकुर को मौका दे सकता है, जिन्होंने पहले मैच में 37 और दूसरे मैच में 44 रन खर्च कर डाले थे। इसके अलावा मेजबान टीम इस मैच में अपनी फील्डिंग में भी सुधार करना चाहेगी। दूसरी तरफ, महमुदुल्लाह की कप्तानी में शानदार प्रदर्शन करने वाली बांग्लादेश की टीम इस मैच को जीतकर पहली बार भारत के खिलाफ टी-20 सीरीज जीतना चाहेगी।</p>
      <p>
        <b>टॉस जीतने वाली टीम कर सकती है पहले बल्लेबाजी</b>
      </p>
      <p>कप्तान महमुदुल्लाह चाहेंगे कि उसके बल्लेबाज इस मैच में रन बनाएं, ताकि गेंदबाज, खासकर स्पिन गेंदबाज वीसीए स्टेडियम की पिच का फायदा उठा सके। स्टेडियम की पिच स्पिनरों के अनुकूल होने वाली है। वीसीए स्टेडियम में अब तक 11 टी-20 मैच खेले गए हैं और पहले बल्लेबाजी करने वाली टीम ने आठ बार इसमें जीत हासिल की है। ऐसे में ये देखना काफी दिलचस्प होगा कि टॉस जीतने वाली टीम क्या फैसला लेती है।</p>
      <p>
        <b>मौसम का मिजाज</b>
      </p>
      <p>इस मैच पर बारिश का कोई संकट नजर नहीं आ रहा है। वेदर प्रिडिक्शन के मुताबिक रविवार को बिल्कुल भी बादल नहीं छाए रहेंगे, हालांकि मैच के दौरान ओस एक बड़ा फैक्टर साबित हो सकता है। पहले दो मैच में भी ओस के कारण दूसरी पारी में गेंदबाजी आसान नहीं थी।</p>
      <p>
        <b>संभावित प्लेइंग इलेवन</b>
      </p>
      <p><b>भारतः </b>रोहित शर्मा (कप्तान), शिखर धवन, लोकेश राहुल, श्रेयस अय्यर, ऋषभ पंत, शिवम दुबे, कुणाल पांड्या, वॉशिंगटन सुंदर, दीपक चाहर, युजवेंद्र चहल, शार्दुल ठाकुर।</p>
      <p><b>बांग्लादेशः</b> लिटन दास, मोहम्मद नैम, सौम्य सरकार, मुशफिकुर रहीम, महमुदुल्लाह (कप्तान), अफीफ हुसैन, मोसादेक हुसैन, अमीनुल इस्लाम, शफीउल इस्लाम, मुस्तफिजुर रहमान, अल-अमीन हुसैन।</p>
    </article>
  </body>
</html>