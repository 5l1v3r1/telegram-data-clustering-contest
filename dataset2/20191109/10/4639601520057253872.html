<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/ispania-stis-kalpes-tin-kyriaki-oi-polites-4i-fora-se-4-xronia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T10:14:25+00:00"/>
    <meta property="og:title" content="Ισπανία : Στις κάλπες την Κυριακή οι πολίτες – 4η φορά σε 4 χρόνια"/>
    <meta property="og:description" content="Η πολιτική αστάθεια οδηγεί τους πολίτες και πάλι στις κάλπες την Κυριακή"/>
  </head>
  <body>
    <article>
      <h1>Ισπανία : Στις κάλπες την Κυριακή οι πολίτες – 4η φορά σε 4 χρόνια</h1>
      <h2>Η πολιτική αστάθεια οδηγεί τους πολίτες και πάλι στις κάλπες την Κυριακή</h2>
      <address><time datetime="2019-11-09T10:14:25+00:00">09 Nov 2019, 10:14</time> by <a rel="author">ΤοΒΗΜΑ Team</a></address>
      <p>Η Ισπανία, που επιστρέφει στις κάλπες την Κυριακή για τις τέταρτες βουλευτικές εκλογές σε διάστημα τεσσάρων ετών, αντιμετωπίζει από το 2015 πολιτική αστάθεια.</p>
      <h3>Δεκέμβριος 2015: Ο δικομματισμός καταρρέει</h3>
      <p>Οι βουλευτικές εκλογές της 20ής Δεκεμβρίου 2015 σηματοδοτούν το τέλος του δικομματισμού μεταξύ του Λαϊκού Κόμματος (PP) του Μαριάνο Ραχόι, που αναδείχθηκε πρώτο κόμμα αλλά έχασε την απόλυτη πλειοψηφία, και του Σοσιαλιστικού Κόμματος (PSOE), που βρέθηκε δεύτερο και επίσης έχασε σε δύναμη.</p>
      <p>
        <a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις</a>
      </p>
      <p>Δύο νέα κόμματα, το ακροαριστερό Podemos και το κεντροδεξιό Ciudadanos, εισέρχονται δυναμικά στο πιο κατακερματισμένο κοινοβούλιο που έχει προκύψει από εκλογές στην Ισπανία μετά την αποκατάσταση της δημοκρατίας το 1975.</p>
      <p>Αφού αποτυγχάνει να σχηματίσει κυβερνητικό συνασπισμό, ο Ραχόι προκηρύσσει πρόωρες εκλογές για τις 26 Ιουνίου 2016.</p>
      <p>Σε αυτές το PP σημειώνει μικρή άνοδο, αλλά το πολιτικό αδιέξοδο επιμένει για μήνες.</p>
      <h4>Οκτώβριος 2016: Ο Ραχόι ορκίζεται και πάλι πρωθυπουργός</h4>
      <p>Τελικά ο Ραχόι ορκίζεται και πάλι πρωθυπουργός της Ισπανίας στις 29 Οκτωβρίου χάρη στις ψήφους των Ciudadanos και την αποχή κάποιων βουλευτών των Σοσιαλιστών.</p>
      <h4>Ιούνιος 2018: Ο Σάντσεθ ανατρέπει τον Ραχόι</h4>
      <p>Στις 24 Μαΐου πολλά στελέχη του PP καταδικάστηκαν για μια υπόθεση διαφθοράς. Ο Πέδρο Σάντσεθ, που επέστρεψε στην προεδρία του Σοσιαλιστικού Κόμματος, κατέθεσε πρόταση μομφής εναντίον του Ραχόι.</p>
      <p>Την 1η Ιουνίου η πρόταση αυτή πέρασε με τις ψήφους των Podemos, των βάσκων εθνικιστών και των ανεξάρτητων Καταλανών. Ο Σάντσεθ αναλαμβάνει αυτομάτως την πρωθυπουργία.</p>
      <h4>Φεβρουάριος 2019: Απόρριψη του προϋπολογισμού, προκήρυξη εκλογών</h4>
      <p>Επικεφαλής μιας κυβέρνησης μειοψηφίας, ο Σάντσεθ καταρτίζει έναν προϋπολογισμό κατά της λιτότητας μαζί με τους Podemos, με την ελπίδα να παραμείνει στην πρωθυπουργία έως τον Ιούνιο του 2020, όταν έληγε η θητεία του κοινοβουλίου.</p>
      <p>Όμως, οι διαπραγματεύσεις με τους καταλανούς αυτονομιστές, που ζητούν τη διενέργεια δημοψηφίσματος για την ανεξαρτησία της επαρχίας τους, κάτι που απορρίπτει ο Σάντσεθ, αποτυγχάνουν μόλις ξεκινά στη Μαδρίτη, στις 12 Φεβρουαρίου, η ιστορική δίκη των ηγετών τους, οι οποίοι καταδικάστηκαν τελικά τον Οκτώβριο σε βαριές ποινές κάθειρξης για απόπειρα αποστασίας το 2017.</p>
      <p>Χωρίς τις ψήφους των αυτονομιστών, ο προϋπολογισμός καταψηφίζεται και ο Σάντσεθ προκηρύσσει πρόωρες εκλογές για τις 28 Απριλίου.</p>
      <h4>Σεπτέμβριος 2019: Ο Σάντσεθ χωρίς υποστηρικτές</h4>
      <p>Αν και νικητής των εκλογών του Απριλίου, το PSOE δε διαθέτει την πλειοψηφία στο κοινοβούλιο για το σχηματισμό κυβέρνησης.</p>
      <p>Με 123 βουλευτές σε σύνολο 350 αναζητεί συμμάχους.</p>
      <p>Τον Ιούλιο η απόπειρα του Σάντσεθ να κερδίσει την ψήφο εμπιστοσύνης της βουλής αποτυγχάνει, καθώς οι Podemos αρνούνται να τον στηρίξουν, επειδή δεν τους ικανοποιούν τα υπουργεία που τους προτείνουν οι Σοσιαλιστές.</p>
      <p>Δύο μήνες αργότερα ο σοσιαλιστής ηγέτης δεν έχει καταφέρει να διασφαλίσει τη στήριξη των Podemos, αλλά ούτε και την αποχή των Ciudadanos και του Λαϊκού Κόμματος στην ψηφοφορία για την παροχή ψήφου εμπιστοσύνης.</p>
      <p>Μπροστά στο αδιέξοδο ο Σάντσεθ προκηρύσσει και πάλι εκλογές για τις 10 Νοεμβρίου.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>