<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/tudi-petric-v-boj-za-zlato"/>
    <meta property="og:site_name" content="Primorske novice"/>
    <meta property="article:published_time" content="2019-11-09T10:26:54+00:00"/>
    <meta property="og:title" content="Tudi Petrič v boj za zlato"/>
    <meta property="og:description" content="Finalni dan članskega svetovnega prvenstva v Turčiji bo postregel tudi s tremi slovenskimi nastopi. Davor Janžič si je izboril mesto med najboljšo četverico v natančnem zbijanju, Dejan Tonejc bo nastopil v finalu igre v krog, Aleš Borčnik in Anže Petrič pa v finalu štafetnega zbijanja."/>
  </head>
  <body>
    <article>
      <h1>Tudi Petrič v boj za zlato</h1>
      <address><time datetime="2019-11-09T10:26:54+00:00">09 Nov 2019, 10:26</time> by <a rel="author">Simon Maljevac</a></address>
      <p>
        <b>Finalni dan članskega svetovnega prvenstva v Turčiji bo postregel tudi s tremi slovenskimi nastopi. Davor Janžič si je izboril mesto med najboljšo četverico v natančnem zbijanju, Dejan Tonejc bo nastopil v finalu igre v krog, Aleš Borčnik in Anže Petrič pa v finalu štafetnega zbijanja.</b>
      </p>
      <figure>
        <img src="https://static.primorske.si/foto/highres/gnweb/719022_258-petric.jpg"/>
        <figcaption>Anže Petrič </figcaption>
      </figure>
      <p>Napovedi selektorja <b>Antona Kosarja</b>, da bodo slovenski balinarji na članskem svetovnem prvenstvu napadli zmagovalni oder so se uresničile. Njegovi varovanci so si v petkovih četrtfinalih zagotovili tri odličja. Kot prva sta si mesto v polfinalu in s tem najmanj bron zgodaj zjutraj v štafeti pritekla <b>Aleš Borčnik</b> in <b>Anže Petrič</b>, ki sta po najboljšem rezultatu kvalifikacij v četrtfinalu s 54:46 premagal Kitajca <b>Li Chuna</b> in <b>Tiang Guana</b>. V večernem polfinalu sta se Slovenca pomerila s Hrvatoma <b>Darijanom Živolićem</b> in <b>Brunom Kraljićem</b> in slavila s 57:55, tako da ju danes ob 14. uri čaka veliki finale proti Italijanoma <b>Mauru Roggeru</b> in <b>Emanueleju Ferreru</b>. Točno opoldne se bo v bitko za zlato v igri v krog proti Argentincu <b>Nicolasu Prettoju</b> podal <b>Dejan Tonejc</b>, ki je po lahkem delu v skupini včeraj v četrtfinalu v zadnjem obratu strl odpor Avstralca brkinskih korenin <b>Daniela Samso</b> in slavil zmago s 23:21. Po skorajda identičnem scenariju je nato v polfinalu premagal še Srba <b>Srđana Butorca</b>. V polfinalu natančnega zbijanja se bo ob 8.30 uri proti Srbu <b>Milošu Milakoviću</b> pomeril Davor Janžič, ki je skupaj z <b>Juretom Kozjekom</b> v četrtfinalu igre dvojic klonil proti reprezentanci Argentine z 1:13. Kozjek je po porazu proti Hrvatu <b>Matinu Ćubeli</b> s 6:10 ostal brez polfinala v igri posameznikov, brez medalje v hitrostnem zbijanju se bo domov vrnil <b>Aleš Borčnik</b>, ki je po porazu z 38:42 stisnil roko Argentincu <b>Lucasu Heckerju</b>.</p>
    </article>
  </body>
</html>