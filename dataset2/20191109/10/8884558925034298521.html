<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/komu-bodo-nazdravili-v-brdih"/>
    <meta property="og:site_name" content="Primorske novice"/>
    <meta property="article:published_time" content="2019-11-09T10:26:53+00:00"/>
    <meta property="og:title" content="Komu bodo nazdravili v Brdih?"/>
    <meta property="og:description" content="S kakšno točkovno popotnico bosta Koper in Gorica vstopila v drugi medsebojni obračun, ki bo čez teden dni na Bonifiki? To je glavno vprašanje pred 17. krogom druge slovenske nogometne lige, ki bo tudi v znamenju martinovanja."/>
  </head>
  <body>
    <article>
      <h1>Komu bodo nazdravili v Brdih?</h1>
      <address><time datetime="2019-11-09T10:26:53+00:00">09 Nov 2019, 10:26</time> by <a rel="author">Aleš Sorta</a></address>
      <p>
        <b>S kakšno točkovno popotnico bosta Koper in Gorica vstopila v drugi medsebojni obračun, ki bo čez teden dni na Bonifiki? To je glavno vprašanje pred 17. krogom druge slovenske nogometne lige, ki bo tudi v znamenju martinovanja.</b>
      </p>
      <figure>
        <img src="https://static.primorske.si/foto/highres/sport/719019_258-kp_brda.jpg"/>
        <figcaption>Koprčani (v svetlejših dresih) in Brici so se na prvem medsebojnem obračunu razšli brez zmagovalca.  Foto: Zdravko Primožič/FPA</figcaption>
      </figure>
      <p><b>NOVA GORICA</b> &gt; Po napovedih bi razlika med glavnima kandidatoma za napredovanje morala ostati nespremenjena, torej pet točk, a pretekle izkušnje nas vendarle učijo, da preudarnost ne bo odveč. Novogoričani so po šampionskem nizu v zadnjih treh prvenstvenih dvobojih precej popustili. Ob dveh porazih so vknjižili vsega en remi, zato je današnja zmaga na domačem obračunu proti zadnjeuvrščenemu Dravogradu nujna. Tudi vodilni Koprčani, ki bodo jutri v Vipolžah sklenili spored 17. kroga, bodo proti Bricem favoriti. Res pa je, da so na prvem medsebojnem dvoboju na Bonifiki ostali brez zmage, potem ko so jim gostje v končnici tekme odščipnili dve točki.</p>
      <p>Medtem so se okoliščine precej spremenile, pa ne le v koprskem taboru, ki je nato ujel zmagoviti ritem. Brici, ki se še naprej nahajajo v nemirnih vodah boja za obstanek, so opravili rošado na klopi. Namesto <b>Davida Peršiča</b> so trenersko krmilo zaupali <b>Vladu Badžimu</b>. Poraz proti svojemu domačemu klubu, kjer ta čas igra tudi sin <b>Luka Badžim</b>, ga verjetno ne bi pretirano prizadel, po drugi strani pa tudi Brici potrebujejo točke. Bomo videli, kaj bo pokazal razvoj dogodkov na igrišču, ki bo slej ko prej daleč od zglednega. Celotedensko deževje, ki naj bi si sicer prav čez vikend privoščilo krajši premor, je pošteno namočilo igralno površino v Vipolžah, kar bi lahko otežilo delo <b>Miranu Srebrniču</b> v domačih Brdih.</p>
      <blockquote><b>(Ne)srečen 13. krog</b><br/>Derbi 13. kroga tretje slovenske nogometne lige zahod bo v Ljubljani, kjer bo Svoboda gostila Grosuplje. Ekipi sta najbližji zasledovalki vodilnega Primorja, ki ga danes prav tako čaka zahtevna naloga v Tolminu. Drugi primorski obračun bo jutri v Vipavi, kjer bodo gostovali Mirenci. Izolane čaka domač obračun s Šenčurjem, ki se želi vključiti v boj za vrh.</blockquote>
      <p>Sicer pa je tudi pred Radomljani in Lendavčani, ki predstavljajo največjo grožnjo primorskemu dvojcu, danes vse prej kot preprosta naloga. Radomlje gostujejo pri Brežičanih, ki na zadnjih štirih tekmah niso prejeli gola, največ gledalcev pa se bo gotovo zbralo v Prekmurju, kjer bo Nafta v vselej nepredvidljivem lokalnem obračunu gostila Beltince. Dekančani bodo danes doma poskušali nadgraditi lepo bero točk po trenerski zamenjavi. Je pa tudi Dob ujel želeni ritem in povezal tri zmage. Nazadnje je pred tednom dni doma ugnal Fužinar, ki pa je na Koroškem precej bolj neugoden tekmec. Drži pa, da so tudi Biljenci na gostovanjih uspešnejši kot doma.</p>
    </article>
  </body>
</html>