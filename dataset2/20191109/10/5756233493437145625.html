<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620568/%D9%87%D8%B4%D8%AF%D8%A7%D8%B1-%D9%82%D9%88%D9%87%E2%80%8C%D9%82%D8%B6%D8%A7%DB%8C%DB%8C%D9%87-%D8%A8%D9%87-%D9%85%D8%B3%D8%A6%D9%88%D9%84%D8%A7%D9%86-%D8%AF%D8%B1-%D8%B5%D9%88%D8%B1%D8%AA-%D8%B9%D8%AF%D9%85-%D8%A7%D8%B8%D9%87%D8%A7%D8%B1-%D8%AF%D8%A7%D8%B1%D8%A7%DB%8C%DB%8C-%D8%A7%D9%85%D8%B6%D8%A7%D9%87%D8%A7-%D9%81%D8%A7%D9%82%D8%AF-%D8%A7%D8%B9%D8%AA%D8%A8%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T10:12:00+00:00"/>
    <meta property="og:title" content="هشدار قوه‌قضاییه به مسئولان در صورت عدم اظهار دارایی/ امضاها فاقد اعتبار می‌شود"/>
    <meta property="og:description" content="مدیر سامانه ثبت دارایی مسئولان جمهوری اسلامی ایران گفت: در صورت عدم اظهار دارایی توسط افراد مشمول قانون رسیدگی به دارایی مسئولان، امضای آن ها فاقد اعتبار خواهد بود."/>
  </head>
  <body>
    <article>
      <h1>هشدار قوه‌قضاییه به مسئولان در صورت عدم اظهار دارایی/ امضاها فاقد اعتبار می‌شود</h1>
      <address>
        <time datetime="2019-11-09T10:12:00+00:00">09 Nov 2019, 10:12</time>
      </address>
      <p>
        <i>مدیر سامانه ثبت دارایی مسئولان جمهوری اسلامی ایران گفت: در صورت عدم اظهار دارایی توسط افراد مشمول قانون رسیدگی به دارایی مسئولان، امضای آن ها فاقد اعتبار خواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> داود کریمی مرید، مدیر سامانه ثبت دارایی مسئولان جمهوری اسلامی ایران ضمن اعلام این مطلب افزود: سی‌ام آبان مهلت ثبت اطلاعات دارایی مسئولان پایان می‌یابد.</p>
      <p>به گزارش مرکز آمار و فناوری اطلاعات قوه قضائیه، وی میزان استقبال مسئولان نظام جمهوری اسلامی ایران از سامانه ثبت دارایی را بسیار بالا توصیف کرد و گفت: به منظور تسهیل فرآیند اظهار دارایی با دستور ریاست محترم قوه قضائیه از بیست و هشتم مهرماه دسترسی به سامانه ثبت دارایی در بستر شبکه ملی اطلاعات امکان‌پذیر شده است و تاکنون بسیاری از مسئولان توانسته‌اند اطلاعات دارایی و اموال خود را اظهار کنند.</p>
      <p>مدیر سامانه ثبت دارایی مسئولان در رابطه با ایجاد دفاتر موقت توسط مرکز آمار و فناوری اطلاعات قوه قضائیه در نقاط مهم حاکمیتی تصریح کرد: ایجاد این دفاتر فقط در راستای سهولت ثبت نام "ثنا" توسط مسئولان بوده است، در عین حال مسئولان مذکور می‌توانند در این دفاتر موقت یا در محل حضور خود اموالشان را در سامانه ثبت کنند. لازم به ذکر است هم‌اینک بسیاری از مسئولان پس از مراجعه به این دفاتر و اخذ حساب کاربری شخصی "ثنا" اطلاعات اموال و دارایی خود را با موفقیت در سامانه ثبت دارایی اظهار کرده‌اند.</p>
      <p>کریمی مرید در پاسخ به پرسشی در رابطه با میزان امنیت سامانه ثبت دارایی گفت: مرکز آمار و فناوری اطلاعات قوه قضائیه برترین دستگاه کشوری است که خدمات الکترونیک را در ۷۰ سامانه گوناگون قضایی همراه با "احراز هویت قطعی" به بیش از ۲۰ میلیون نفر در سراسر کشور ارائه می دهد و تاکنون هیچگونه ضعف امنیتی در ارائه این خدمات رخ نداده است.</p>
      <p>وی افزود: برابر قانون رسیدگی به دارایی مقامات، مسئولان و کارگزاران جمهوری اسلامی ایران و آئین‌نامه اجرایی مصوب تمام تمهیدات امنیتی برای سامانه ثبت دارایی توسط مرکز آمار و فناوری اطلاعات قوه قضائیه اندیشیده شده است.</p>
      <p>این مقام مسئول در مرکز آمار و فناوری اطلاعات قوه قضائیه گفت: در راستای تسهیل فرآیند ثبت دارایی مسئولان نقاط مهم حاکمیتی و براساس مکاتبات صورت گرفته، کارشناسان مرکز آمار و فناوری اطلاعات قوه قضائیه از روز شنبه هجدهم آبان در نقاط مهم حاکمیتی حضور یافته و ثبت نام "ثنا" را برای آن دسته از مسئولان که تاکنون موفق به مراجعه به دفاتر خدمات الکترونیک قضایی نشده اند، انجام خواهند داد.</p>
      <p>مدیر سامانه ثبت دارایی مسئولان در پایان خاطرنشان کرد: در صورت عدم اظهار دارایی توسط افراد مشمول قانون رسیدگی به دارایی مسئولان، امضای آن‌ها فاقد اعتبار خواهد بود، لذا از مسئولان محترم انتظار می‌رود تا پایان مهلت اعلام شده نسبت به ثبت اطلاعات دارایی و اموال خود در سامانه ثبت دارایی اقدام کنند.</p>
    </article>
  </body>
</html>