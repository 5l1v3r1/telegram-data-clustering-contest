<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134460-ncaa-diskvalifikavo-potencialu-kitu-metu-pirmaji-nba-saukima.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-09T10:18:00+00:00"/>
    <meta property="og:title" content="NCAA diskvalifikavo potencialų kitų metų pirmąjį NBA šaukimą"/>
    <meta property="og:description" content="Memfio „Tigers“ pirmametis talentas Jamesas Wisemanas buvo piešiamas, kaip pirmasis 2020-ųjų NBA šaukimas, tačiau krepšininko ateitis netikėtai pasisuko jam neplanuota linkme. NCAA išplatino pranešimą, kuriame teigiama, jog Wisemanas nebegalės varžytis šios organizacijos rengiamose pirmenybėse. To priežastis – „Tigers“ treneris Penny Hardaway 18-mečio šeimai parūpino 11,5 tūkst. JAV dolerių tam, jog padengtų persikraustymo išlaidas. Kai ..."/>
  </head>
  <body>
    <article>
      <h1>NCAA diskvalifikavo potencialų kitų metų pirmąjį NBA šaukimą</h1>
      <address>
        <time datetime="2019-11-09T10:18:00+00:00">09 Nov 2019, 10:18</time>
      </address>
      <p>Nuotr.: ZUMAPRESS.com-Scanpix</p>
      <figure>
        <a href="https://www.basketnews.lt/paveikslelis-206249-any1000x1000.jpg">
          <img src="https://www.basketnews.lt/paveikslelis-206249-any630x500.jpg"/>
        </a>
      </figure>
      <p>Nuotr. ZUMAPRESS.com-Scanpix</p>
      <p>Memfio „Tigers“ pirmametis talentas Jamesas Wisemanas buvo piešiamas, kaip pirmasis 2020-ųjų NBA šaukimas, tačiau krepšininko ateitis netikėtai pasisuko jam neplanuota linkme.</p>
      <p>NCAA išplatino pranešimą, kuriame teigiama, jog Wisemanas nebegalės varžytis šios organizacijos rengiamose pirmenybėse. </p>
      <p>To priežastis – „Tigers“ treneris Penny Hardaway 18-mečio šeimai parūpino 11,5 tūkst. JAV dolerių tam, jog padengtų persikraustymo išlaidas. Kai Hardaway davė pinigus, tuomet Memfio krepšinio komandos treneriu jis nebuvo.</p>
      <p>Vis dėlto, NCAA tai įvertino kaip paskatinimą Wisemanui pasirinkti Memfio mokymosi įstaigą, o pagal NCAA taisykles atletams negalima niekaip atsiskaityti ar jų papirkinėti. Tiesa, nuo 2023-ųjų atletai jau galės uždirbti iš savo atvaizdo teisių ar sportinių batelių sandorių.</p>
      <p>„Universitetas bendradarbiauja su NCAA, jog Wisemanui vėl būtų suteikta teisė žaisti. Tikimės greito problemų išsprendimo“, – pranešimą išplatino Memfio universitetas.</p>
      <p>Lapkričio 18-ąją turėtų būti dar vienas teismo posėdis, kuriame Wisemanui bus prašoma laikino įsakymo, kuris leistų krepšininkui žaisti viso teisinio proceso metu. Jeigu Wisemanui bus priimtas palankus sprendimas, tuomet vyks trečiasis teismo posėdis, kuriame galutinai bus nuspręstas jaunojo talento likimas.</p>
      <p>„Jamesas Wisemanas yra ir studentas, ir atletas, – sakė krepšininko advokatas Randy Fishmanas. – Jis turi visas teises kelti ieškinį ir apsaugoti savo interesus. Jis turėtų žaisti rungtynes, kurios leidžia jam kaupti patirtį, nes visai tai susiję su doleriais ir centais. Tai, ką daro NCAA yra nesąžininga ir neteisinga. Kažkas turėjo prieš tai išstoti ir Wisemanas būtent tai padarė.“</p>
      <p>Teismo nuosprendis buvo priimtas likus 45 minutėms iki „Tigers“ rungtynių. Išimties tvarka Wisemanui buvo leista pasirodyti ant parketo, o puolėjas per 25 minutes pelnė 17 taškų (4/4 dvit., 9/14 baudos), atkovojo 9 kamuolius bei blokavo 5 metimus.</p>
      <p>Pirmajame sezono mače 216 cm centras pelnė 28 taškus (11/14 dvit., 6/7 baudos), atkovojo 11 kamuolių, blokavo 3 metimus bei atliko rezultatyvų perdavimą.</p>
      <figure>
        <iframe src="https://www.youtube.com/embed/v2lUBJhQxWc" width="630" height="354" data-service="Youtube" scrolling="no"/>
      </figure>
    </article>
  </body>
</html>