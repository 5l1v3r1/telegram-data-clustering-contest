<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/09/kato-evropeicite-vse-poveche-gastarbaiteri-v-bylgariia.429053"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T10:30:00+00:00"/>
    <meta property="og:title" content="Като европейците: Все повече гастарбайтери в България!"/>
    <meta property="og:description" content="Хотелиери &quot;внасят&quot; все повече работници извън ЕС | Dnes.bg"/>
  </head>
  <body>
    <article>
      <h1>Като европейците: Все повече гастарбайтери в България!</h1>
      <h2>Хотелиери "внасят" все повече работници извън ЕС</h2>
      <address><time datetime="2019-11-09T10:30:00+00:00">09 Nov 2019, 10:30</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>С над 20 на сто са се увеличили гастарбайтерите, показват данните на Агенцията по заетостта за периода от януари до края на септември тази година.</p>
      <p>Достъп до пазара на труда от началото на годината е предоставен на 2205 от 36 трети държави, цитира данните на агенцията вицепремиерът Мариана Николова на днешния парламентарен контрол. Регистрираната краткосрочна заетост до 3 месеца на 390 командировани граждани на трети страни и на 10 820 сезонни работници на работа до 90 дни.</p>
      <p> Общият им брой е достигнал 13 415 души. За сравнение през 2018 г. работещите граждани от трети страни са били 10 948. Най-голямо е увеличението при сезонните работници – 2505 души. С над 200 души повече са наетите краткосрочно само до септември.</p>
      <p>По традиция най-много наемници идват от Украйна, за 2018 броят им достига 7142 души, но за деветмесечието са се трудили у нас вече 9010. Повече служители родните предприемачи са наемали от бившите соцрепублики - Молдова (1038), Киргизстан (895), но и от Северна Македония (321). От „земята на четиридесетте племена“ ръстът на работници е близо три пъти само за деветмесечието спрямо цялата минала година. Намаляват наемници от Турция.</p>
      <p>Хотелиерите "внасят" все повече работници извън ЕС (11051), докато година по-рано в сектора работещите са били 8410 души. Останалата част досега най-много заети са в строителството (608), селското стопанство (482) и преработващата промишленост (395 души).</p>
      <p>Често бизнесът се оплаква от недостиг на работна ръка. Фирмите са загрижени, че ще бъдат неспособни да се справят с нарастващото търсене на своите продукти и услуги, защото става все по-трудно да се намерят работници с необходимия профил. Затова работодателските организации отново настояха миналата седмица за ускоряване на процеса при наемане на работници извън Евросъюза. По информация на Българска търговско-промишлена палата повече от 6 месеца отнема процедурата за назначаване на служители на някои длъжности.</p>
      <p>Вицепремиерът Мариана Николова коментира, че режимът за работа е облекчен. "Обвързани сме с директиви и в момента имаме допълнителни предложения, които обсъждаме в структурата с външното министерство и Дирекция "Миграция" и евентуално при конкретни предложения ще внесем и промени", каза още Николова.<br/> </p>
    </article>
  </body>
</html>