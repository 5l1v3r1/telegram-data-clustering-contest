<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/antastet-kvinne-mente-det-var-hennes-feil/71807922"/>
    <meta property="og:site_name" content="Dagbladet.no"/>
    <meta property="article:published_time" content="2019-11-13T01:22:24+00:00"/>
    <meta property="og:title" content="Antastet kvinne. Mente det var hennes feil"/>
    <meta property="og:description" content="En mann som er dømt for å ha antastet en kvinne i Dublin i Irland kom med en oppsiktsvekkende forklaring."/>
  </head>
  <body>
    <article>
      <h1>Antastet kvinne. Mente det var hennes feil</h1>
      <h2>En mann som er dømt for å ha antastet en kvinne i Dublin i Irland kom med en oppsiktsvekkende forklaring.</h2>
      <address><time datetime="2019-11-13T01:22:24+00:00">13 Nov 2019, 01:22</time> by <a rel="author">Marthe Ihle</a></address>
      <p>En mann i 40-åra ble mandag dømt for det som etter norsk strafferett ville blitt regnet som <a href="https://www.overgrep.no/straffeloven-297/">seksuell handling uten samtykke</a>, etter at han befølte en kvinne på gata, skriver Irish Independent.</p>
      <p>Han skal blant annet ha tatt henne på rumpa.</p>
      <p>Den irske mannen forsvarte seg i retten med at kvinnen «burde dekket seg til» og skal ifølge avisa ha skrytt av at han selv var «høy og kjekk».</p>
      <p>
        <b>- Det var hennes egen feil, hun hadde på seg lite klær. Det var ikke min feil, hun klagde ikke. Jeg er høy og kjekk, jentene jakter på meg. Hun kunne ha dekket seg til, forklarte han i retten.</b>
      </p>
      <p>Han erkjente ikke straffskyld, men ble altså likevel dømt i saken. Straffeutmålingen er ikke klar.</p>
      <p>Mannen og den fornærmede kvinnen, som er i tjueåra, skal ha havnet i prat med hverandre på et utested. Han skal ha kommet med utsagn som roste utseendet hennes, før han så altså befølte henne mot hennes vilje.</p>
      <p>- Jeg sa noe sånt som «gå vekk». Jeg ble satt ut. Jeg forventet ikke at han skulle gjøre det, og ble ganske opprørt, heter det i kvinnens forklaring.</p>
    </article>
  </body>
</html>