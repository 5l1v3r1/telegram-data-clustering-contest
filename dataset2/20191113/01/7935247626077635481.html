<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/dundar-bakan-bey-kesenin-agzini-acti-osmangazide-ikinci-buyuk-kentsel-donusume-basli-15570yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T01:00:00+00:00"/>
    <meta property="og:title" content="Dündar: “Bakan Bey, kesenin ağzını açtı, Osmangazi'de ikinci büyük kentsel dönüşüme başlıyoruz”"/>
    <meta property="og:description" content="Çevre ve Şehircilik Bakanı Murat Kurum'un geçen haftaki Bursa programıyla ilgili gelişmeleri biliyorsunuz.Bakan Kurum, ağırlıklı olarak Büyükşehir..."/>
  </head>
  <body>
    <article>
      <h1>Dündar: “Bakan Bey, kesenin ağzını açtı, Osmangazi'de ikinci büyük kentsel dönüşüme başlıyoruz”</h1>
      <address><time datetime="2019-11-13T01:00:00+00:00">13 Nov 2019, 01:00</time> by <a rel="author">Mustafa Özdal</a></address>
      <p><b>Çevre ve Şehircilik Bakanı Murat Kurum</b>'un geçen haftaki Bursa programıyla ilgili gelişmeleri biliyorsunuz.</p>
      <p>Bakan Kurum, ağırlıklı olarak Büyükşehir Belediyesi'nin projeleri için müjdeler vererek Bursa'dan ayrıldı.</p>
      <p>Ancak Bursa'nın en büyük ilçelerinden Osmangazi ile ilgili de önemli gelişmeler var.</p>
      <p><b>Osmangazi Belediye Başkanı Mustafa Dündar'la</b> Osmangazi'deki kentsel dönüşümü konuştuk.</p>
      <p>Sözlerine, “<b>Sağolsun Bakan Kurum, kesenin ağzını açtı</b>” diyerek başladı Dündar.</p>
      <figure>
        <img src="https://www.olay.com.tr/d/other/ozdal1-181.jpg"/>
      </figure>
      <p>Yani Dündar, Çevre ve Şehircilik Bakanlığı'nın Bursa'daki önemli yatırımlar için kaynak aktarmaya başlayacağını hatırlattı.</p>
      <p>Ve bundan Osmangazi'nin de yararlanacağını ekledi.</p>
      <p>Dahası, Osmangazi'nin ikinci büyük kentsel dönüşüm atağı Bakan Kurum'un son Bursa programıyla kesinleşti diyebiliriz.</p>
      <p>Soğanlı'da geçen dönem kentsel dönüşüme başlanmış ve yüzlerce yeni konut inşa edilmişti.</p>
      <p>Ancak, Soğanlı'da riski bölgede bulunan hak sahiplerinin tamamı kentsel dönüşüme katılmamştı.</p>
      <p>Bir başka ifadeyle 240 parselden 80 parseli Osmangazi Belediyesi'nin yaptırdığı yeni konutlarla eski konutlarını takas etmişti.</p>
      <p>Başkan Dündar, kalan parsellerin dönüşümüyle ilgili Kurum'dan destek istedi.</p>
      <p>Kurum, projeye destek vereceğini söyleyip Dündar'ı Ankara'ya davet etti.</p>
      <p>Dündar, bugün Ankara'ya giderek Bakan Kurum ile görüşecek.</p>
      <p>Peki Çevre ve Şehircilik Bakanlığı bu işin neresinde olacak?</p>
      <p>Dündar şunları söyledi:</p>
      <p><b>“</b><b>Kanalboyu civarındaki</b> <b>rezerv alanında bu kez yerinde dönüşümü düşünüyoruz. Yani dönüşüme uğrayacak konutları yıkıp, aynı yerde depreme dayanıklı konutlar inşa edeceğiz. Soğanlı'daki ilk projemizi müteahhitlerle yapmıştık, bu kez TOKİ ile işbirliği yapacağız. Böylelikle konutların maliyeti daha düşük olacak. Çevre ve Şehircilik Bakanlığı, TOKİ aracalığıyla bize destek olacak.”</b></p>
      <p>Dündar bugün Ankara'da projenin detaylarını konuşacak.</p>
      <p>Ve Ankara'dan somut gelişmelerle döndükten sonra kentsel dönüşümün hazırlıklarına başlayacak.</p>
      <p>Böylece Soğanlı'da ikinci büyük kentsel dönüşüm start alacak.</p>
      <p> </p>
      <p>
        <b>Herkesi birleştiren kampanya</b>
      </p>
      <p> </p>
      <figure>
        <img src="https://www.olay.com.tr/d/other/ozdal2-234.jpg"/>
      </figure>
      <p>11 Milyon Ağaç, Bugün Fidan Yarın Nefes.</p>
      <p>Hiçbir kampanya bu kadar <b>çevreci,</b> bu kadar <b>faydalı,</b> bu kadar <b>renkli</b> olmamıştı.</p>
      <p>Hiçbir kampanya böylesine <b>polemiksiz</b>, böylesine <b>masum</b>, böylesine <b>çıkarsız </b>olmamıştı.</p>
      <p>Hiçbir kampanya hatırlamıyorum ki bunun gibi AK Partilisinden CHP'lisine, MHP'lisinden İYİ Partilisine varıncaya kadar tüm siyasi partileri birleştirmişti.</p>
      <p>
        <b>Ve hiçbir kampanya bunun gibi gelecek nesilleri kucaklamamıştı.</b>
      </p>
      <p>Hasılı bu kampanya çok ama çok iyi geldi.</p>
      <p>
        <b> </b>
      </p>
      <p>
        <b>Bir garip trafik cezası</b>
      </p>
      <p> </p>
      <p>Mehmet Özyurt, mütevazı bir yaşam sürdüren Yıldırımlı bir vatandaştır.</p>
      <p>Geçen günlerde <b>Karayolları 4. Bölge Müdürlüğü'</b>nden gelen bir tebligatla şoke olur deyim yerindeyse.</p>
      <p>Tebligatta Özyurt'un İstanbul-Ankara Otoyolu Mecidiye Giriş İstasyonu ile  Şekerpınarı Çıkış İstasyonu'nda ücret ödemeden geçtiği iddia edilerek para cezası kesildiği bildiriliyor ve 1 ay içinde cezanın ödenmesi salık veriliyor.</p>
      <p>Ayırca cezaya itirazı varsa da önce parayı ödemesi ardından itiraz etmesi gerektiği belirtiliyor.</p>
      <p>Buraya kadar her şey normal.</p>
      <p>Ancak Özyurt diyor ki, “<b>Ben hiç aracımla İstanbul'a gitmedim. Yol, iz bilmem. Bursa'da bile yolları karıştırıyorken, aracımla İstanbul'a gitmeye hiç cesaret edemedim ki.</b>”</p>
      <p>O halde bu para cezasının anlamı ne?</p>
      <p>Zaten Özyurt da bunu soruyor:</p>
      <p>
        <b>Hiç gitmediğim bir yerden nasıl olur da ceza yerim?</b>
      </p>
      <p>
        <b> </b>
      </p>
      <p>
        <b> CHP'de delege seçimi</b>
      </p>
      <p>
        <b> </b>
      </p>
      <figure>
        <img src="https://www.olay.com.tr/d/other/ozdal3-201.jpg"/>
      </figure>
      <p>CHP'de delege seçimi başladı.</p>
      <p>Seçimler kıran kırana geçiyor.</p>
      <p>Henüz anlamlı bir tablo ortaya çıkmasa da çok sayıda etkin partili delege olamadı.</p>
      <p>CHP, başka partilere benzemez.</p>
      <p>Öyle ki delege seçiminde kulisler günler önce başlar ve genel seçim havasında geçer.</p>
      <p>Genel merkez, bunları bilmezmiş gibi tek adaylı kongreler istiyor.</p>
      <p>Hiç olacak iş mi?</p>
    </article>
  </body>
</html>