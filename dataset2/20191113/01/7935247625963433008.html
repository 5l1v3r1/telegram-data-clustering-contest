<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/cari-fazla-ve-yerlilik-sorunu-15572yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-13T01:00:00+00:00"/>
    <meta property="og:title" content="Cari fazla ve yerlilik sorunu"/>
    <meta property="og:description" content="Türkiye ‘fazla’ vermeye fazlasıyla alıştı.Yıllarca verilen açıkların ağız alışkanlığı haline getirdiği cari açık artık gündemde..."/>
  </head>
  <body>
    <article>
      <h1>Cari fazla ve yerlilik sorunu</h1>
      <address><time datetime="2019-11-13T01:00:00+00:00">13 Nov 2019, 01:00</time> by <a rel="author">Feridun Eyüpoğlu</a></address>
      <p>Türkiye ‘fazla’ vermeye fazlasıyla alıştı.</p>
      <p>Yıllarca verilen açıkların ağız alışkanlığı haline getirdiği cari açık artık gündemde yok.</p>
      <p>Yani Türkiye’nin kazandığı döviz harcadığına yetmekle kalmayıp artıyor.</p>
      <p>Cari denge eylülde <b>2,5 milyar dolar</b> fazla verdi!</p>
      <p>Ve 2 milyar dolarlık piyasa beklentisinden <b>yüzde 25’lik bir sapma</b> gösterdi.</p>
      <p>Ayrıca 12 aylık birikimli cari fazla ağustosa göre 0,6 milyar dolar artışla <b>5,9 milyar </b>dolara çıktı.</p>
      <p>Özellikle <b>enerji ve altın</b> gibi iki temel ithal kalemi devredışı bırakılarak hesaplanan 12 aylık birikimli <b>çekirdek fazlanın</b> 0,7 milyar dolar artarak <b>47,7 milyar</b> dolara ulaşması ekonomik gidişata dair ipuçları vermekte.</p>
      <p>Nasıl mı?</p>
      <p>Kayıtlara geçmekte olan cari fazla net bir durgunluk meselesi!</p>
      <p>
        <b>Özellikle çekirdek fazladaki seviye; ara ve sermaye malı ithalatındaki zayıflığın teyidi.</b>
      </p>
      <p>Yani eylül sonu itibarıyla son bir yılda üretim kaynaklı ithalat talebinin gerilemesi <b>cari açığı fazlaya döndüren</b> temel unsurlar arasında yer alıyor.</p>
      <p>Çünkü bu süreçte önce iç talep dibe vurdu, ardından da dış talep zayıfladı!</p>
      <p>Neticede 3. çeyrek sonunda yıllık bazda gerileyen üretimin ithalatı aşağıya çekmesi; cari fazla vermemizi sağladı.</p>
      <p>
        <b>Kısacası ekonomik büyümenin bu dönem itibarıyla sıfırın hafif altında seyretmesi döviz ihtiyacımızı da yönetilebilir hale getirdi.</b>
      </p>
      <p>Yani ekonomi pek de iyi gitmezken döviz gelir gider dengemizde pozitif bir tablo oluştu!</p>
      <p>
        <b>Asıl önemli olansa ekonominin canlanarak hedef olarak belirlenen yüzde 5’lik seviyeye yaklaşırken cari fazlayı korumak.</b>
      </p>
      <p>
        <b>Ya da hiç olmazsa cari açığı minimum seviyede tutabilmek.</b>
      </p>
      <p>Ancak, mevcut ekonomik yapı buna izin vermiyor.</p>
      <p>Çünkü, talep arttıkça dışa bağımlılığı hala yüksek seyreden Türkiye’deki üretim de tetikleniyor.</p>
      <p>Haliyle ithalat yukarı çekiliyor.</p>
      <p>Keza <b>bilişimden otomotive, tekstil parfüme </b>son ürün niteliğindeki ithalat da canlanan ekonomiyle birlikte tırmanışa geçmekte!</p>
      <p>
        <b>Nitekim Merkez Bankası’nın faiz indirimleri iç talebi tetiklerken ithalatı da son çeyrek itibarıyla yukarı itmeye başladı.</b>
      </p>
      <p>Ve cari fazlanın yılın son üç ayında geriye giderek <b>sıfıra yaklaşma</b> süreci de böylece başlamış oldu.</p>
      <p>Kısacası çok konuştuğumuz ama bir türlü yol alamadığımız <b>yerlilik meselesi</b> hala kapı gibi ortada durmakta!</p>
      <p>                       </p>
      <p>
        <b>Matlı’nın tahmini tutacak mı?</b>
      </p>
      <p> </p>
      <p>Bursa Ticaret Borsası Başkanı ve TOBB Yönetim Kurulu Üyesi Özer Matlı, ekonomideki gidişatı değerlendirip yılsonu büyüme tahminini açıklamış.</p>
      <p>Basın açıklamasındaki temel vurgu <b>ekonomideki düzelme işaretlerinin güçlenmekte olduğu</b> yönünde.</p>
      <p>Matlı, son bir yılda <b>TÜFE</b>’nin yüzde 25’ten <b>yüzde 8,55’e</b> düşmesi ve kredi kanallarının açılmasıyla <b>ekonomik göstergelerin düzelme trendine girmesine</b> atıf yapmakta.            </p>
      <p>“Üçüncü çeyreğe ilişkin öncü göstergeler, ekonomik aktivitede toparlanma eğiliminin daha da güçlendiğini gösteriyor.</p>
      <p>25 Ekim itibarıyla <b>yıllık ticari kredi büyümesi </b>geçen yılın aynı dönemine göre yüzde 6,4 oldu. <b>2019 yılını reel sektör olarak yüzde bir civarında bir büyümeyle kapatacağımızı düşünüyoruz.</b>" ifadesi ise pozitif gelecek beklentisini ortaya koymuş.</p>
      <p>Yüzde biri bulmasa da Türkiye ekonomisi yılı büyüme ile kapatacaktır.</p>
      <p>Neticede nüfus hareketlerine ve potansiyele baktığımızda<b> sıfırla bir arasında</b> dikkat edeğer bir fark yok.</p>
      <p>
        <b>Yani Özer Matlı’nın tahmini büyük oranda tutacak.</b>
      </p>
      <p>Ama asıl önemlisi 2020 ve sonrasında <b>yüzde 4 – 5</b> aralığında büyüme rakamlarını düşük cari açık ve enflasyon ortamında yakalayabilmek.</p>
    </article>
  </body>
</html>