<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/yedaps-prodovzhuye-robotu-maskuyuchis-pid-noviy-cifroviy-brend-zmi-329505_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T13:47:00+00:00"/>
    <meta property="og:title" content="ЄДАПС продовжує роботу, маскуючись під новий &quot;цифровий бренд&quot; — ЗМІ"/>
    <meta property="og:description" content="Скандальна компанія часів Януковича збирається перевипустити 15 мільйонів українських паспортів.  "/>
  </head>
  <body>
    <article>
      <h1>ЄДАПС продовжує роботу, маскуючись під новий "цифровий бренд" — ЗМІ</h1>
      <h2>Скандальна компанія часів Януковича збирається перевипустити 15 мільйонів українських паспортів.  </h2>
      <address>
        <time datetime="2019-11-13T13:47:00+00:00">13 Nov 2019, 13:47</time>
      </address>
      <p>Компанія Industrial Innovation Group (IIG), яка може зайнятися перевипуском українських паспортів, насправді є перейменованою однією з найбільших структур часів президентсва Януковича, що друкувала за завищеними цінами паспорти та інші документи, <a href="https://dt.ua/UKRAINE/avakov-zayaviv-pro-rozirvannya-dogovoru-z-monopolistom-po-vigotovlennyu-pasportiv-160644_.html"><b>Єдиною державною автоматизованою паспортною системою</b></a>. Про це у своєму відкритому листі до голови фракції "Слуга народу" у Верховній Раді Давиду Арахамии заявив голова редакційної ради "<a href="https://www.obozrevatel.com/economics/s-ukraintsev-hotyat-sobrat-milliardyi-za-novyie-pasporta-obraschenie-k-davidu-arahamii.htm">Обозревателя</a>" Михайло Бродський.</p>
      <p>"Офіційно Юрій Сидоренко вийшов з IIG (перейменований ЄДАПС). Але тільки офіційно. Насправді прославлений шахрай міжнародного масштабу – реальний власник "інноваційної компанії", яку ви, Давид, лобіюєте в Україні", - йдеться у зверненні.</p>
      <p>Бродський зазначає, що в IIG увійшли ті ж компанії, які раніше були частиною консорціуму ЄДАПС; керує новою компанією менеджерка ЄДАПС, яка тісно пов'язана з Сидоренком – Ірина Обіденко; всі патенти IIG оформлені на Юрія Сидоренка, а серед власників є його родичка.</p>
      <p>"Після цілої низки корупційних скандалів міжнародного рівня компанія ЄДАПС стала асоціюватися з кричущою корупцією. Саме тоді (а якщо бути точним, 12 червня 2015 року) і прийняли рішення змінити ім'я. Але і цього виявилося мало. Репутація Сидоренка, співпрацею з яким ви, Давид, можете зруйнувати і свою репутацію, виявилася дуже токсичною. Вже 20 липня 2018-го аферист міжнародного масштабу перестав бути формальним власником компанії. У той же день були додані нові засновники", - зазначив Бродський.</p>
      <p>Проте всі нові бенефіціари виявилися пов'язані зі старим:</p>
      <p>- Таріям Матар Мохамед (йому належить 24,9% компанії). Позиціонується керівництвом IIG як арабський шейх - інвестор, при цьому шейхом не є. Пов'язаний з Юрієм Сидоренком через компанію NATIONAL SECURITY VENTURES FZE, в якій Сидоренко є 100% власником, а Таріям – одним із керівників;</p>
      <p>- Обіденко Ірина Михайлівна (володіє 24,9% IIG). Постійний сателіт Юрія Сидоренка, займала різні керівні посади в його структурах, в минулому - топ-менеджер консорціуму ЄДАПС;</p>
      <p>- "Йолан Інвестментс лімітед" (9,5%). Офшорна компанія, яка за даними 2017 року належала Нестору Несторосу, керівнику ще 137 компаній, учаснику скандалу з панамськими документами;</p>
      <p>- "Голографії" і "Поллі-Сервіс", які були власниками старого ЄДАПС. У них є спільний керівник – Ірина Обіденко;</p>
      <p>"А ось кінцевим фактичним бенефіціаром компанії IIG, так само, як і ЄДАПС, є Юрій Сидоренко. ... Більш того, частина патентів, які дісталися IIG, оформлені і на Юрія Сидоренка", - підкреслив Бродський.</p>
      <p>Він додав, що по суті консорціум ЄДАПС, який зараз відомий під брендом IІG, планує перевипустити 15 мільйонів паспортів українців.</p>
      <p>"Компанія відома своїми корупційними схемами і раніше вже потрапляла у скандальні історії. При цьому ідея маскується під брендом "цифрова держава". ... ЄДАПС заробляв близько 8 млрд грн за рахунок друку документів суворої звітності, паспортів, акцизних марок, документів, різного роду бланків, посвідчень водіїв і так далі. Це величезний бізнес з мільярдними оборотами. Приватна структура фактично витиснула з ринку державний комбінат "Україна", і за допомогою зв'язків у МВС та інших органів влади отримала особливі індульгенції", - додав він.</p>
      <p>Зазначимо, що раніше Бродський писав, що <b>ЄДАПС у новому образі тягне на політичну поверхню глава президентської партії "Слуга народу" Давид Арахамія.</b></p>
      <p>Консорціум ЄДАПС – одне з найбільших сумнозвісних утворень часів президентсва Януковича, яке <a href="https://dt.ua/ECONOMICS/yedaps-raptovo-pozbavili-zamovlennya-mayzhe-na-300-mln-griven-134884_.html"><b>друкувало за завищеними цінами паспорти</b></a>, водійські посвідчення, шкільні атестати, дипломи про вищу освіту, акцизні марки, голограми. Кількість захищених голограмою документів постійно збільшувалася і досягла 453.</p>
      <p>Після Революції Гідності і втечі Януковича звітності (паспортів, посвідчень, акцизних марок тоох) почав друкувати ПК "Україна", решта були скасовані через непотрібність. У 2016 році ЄДАПС було ліквідовано.</p>
      <footer>За матеріалами: <a href="https://dt.ua/go/aHR0cDovL29ib3pyZXZhdGVsLmNvbS8=">Обозреватель</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>