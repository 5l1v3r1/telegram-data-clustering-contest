<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/lodz,69/leczyca-zniknal-z-dnia-na-dzien-mial-dwa-groby-teraz-bedzie-trzeci,985027.html"/>
    <meta property="og:site_name" content="TVN24"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="Miał dwa groby, teraz będzie trzeci. Zagadka sprzed dwóch lat rozwiązana"/>
    <meta property="og:description" content="To, co się z nim stało było zagadką od 2017 roku. Dziś już wiadomo, że 45-letni bezdomny spod Łęczycy (woj. łódzki) został najpierw zabity, a potem jego ciało zostało wrzucone do wykopanego naprędc..."/>
  </head>
  <body>
    <article>
      <h1>Miał dwa groby, teraz będzie trzeci. Zagadka sprzed dwóch lat rozwiązana</h1>
      <address><time datetime="2019-11-13T13:23:00+00:00">13 Nov 2019, 13:23</time> by <a rel="author">bż/gp</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/e877f250-55da-4195-a378-81cf089e216a-480p.mp4"/>
        <figcaption>Ciało zostało ukryte na działce<cite>Foto: Policja w Łęczycy | Video: TVN24 Łódź</cite></figcaption>
      </figure>
      <h3>To, co się z nim stało było zagadką od 2017 roku. Dziś już wiadomo, że 45-letni bezdomny spod Łęczycy (woj. łódzki) został najpierw zabity, a potem jego ciało zostało wrzucone do wykopanego naprędce dołu. Kiedy policja rozpoczęła poszukiwania, sprawcy zbrodni przenieśli ciało do innego, głębszego dołu. Trzy osoby usłyszały właśnie zarzuty.</h3>
      <p>Nagłe zniknięcie 45-letniego bezdomnego z gminy Łęczyca policji zgłosili pracownicy pomocy społecznej. Zaniepokoił ich fakt, że mężczyzna nie odebrał przysługującego mu zasiłku. To, co stało się z mężczyzną było zagadką aż do teraz.</p>
      <p>- Został pozbawiony życia przez trzech mężczyzn w wieku 29, 31 i 63 lat - informuje Krzysztof Kopania z łódzkiej prokuratury.</p>
      <related>
        <a href="https://www.tvn24.pl/lodz,69/szla-po-schodach-zostala-zaatakowana-nozem-do-zabojstwa-przyznal-sie-maz,970555.html"/>
      </related>
      <p>Wszyscy usłyszeli już zarzuty zabójstwa. Śledczy zawnioskują w najbliższym czasie o ich aresztowanie.</p>
      <p>- Do zbrodni doszło w kwietniu 2017 roku. Pokrzywdzony pił z podejrzanymi dziś mężczyznami alkohol. Został wówczas zaatakowany i pozbawiony życia. Najprawdopodobniej poprzez uduszenie przy wykorzystaniu foliowej torebki - opowiada Kopania.</p>
      <p>Ciało zostało potem ukryte na działce, na której doszło do zbrodni.</p>
      <h3>Drugi "grób"</h3>
      <p>Wtedy, w 2017 roku sprawcy mieli obawiać się, że zbrodnia szybko wyjdzie na jaw. Niepokoił ich fakt, że o zaginionego 45-latka wypytuje policja.</p>
      <related>
        <a href="https://www.tvn24.pl/lodz,69/na-sad-krzyczal-kochance-gratulowal-niskiego-wyroku-skazany-za-zabojstwo-wyrzucony-z-sali,968604.html"/>
      </related>
      <p>- Zdecydowali się lepiej ukryć zwłoki. Nocą przenieśli je na teren sąsiedniej nieruchomości, gdzie mieszkał jeden z podejrzanych i jego matka - opowiada Kopania.</p>
      <p>Być może sprawa do teraz byłaby nierozwiązana, gdyby nie wyrzuty sumienia jednego ze sprawców.</p>
      <p>- O zabójstwie sprzed dwóch lat powiedział członkom najbliższej rodziny, a ci zadzwonili na policję - opowiada asp. Mariusz Kowalski z łęczyckiej policji.</p>
      <h3>Szczątki</h3>
      <p>Telefon na komendzie policji zadzwonił 11 listopada. Do domu 31-latka pojechali policjanci.</p>
      <p>- Mężczyzna potwierdził udział w zbrodni, której miał dokonać na początku 2017 roku. Wyjaśnił, że pomocy w zabójstwie udzielił mu 63-latek oraz jego 28-letni syn - mówi asp. Kowalski.</p>
      <p>Policjanci pojechali z 31-latkiem w miejsce, gdzie ukryte miały być zwłoki.</p>
      <p>- Podczas oględzin policjanci odkryli zakopane szczątki - opowiada w rozmowie z tvn24.pl Krzysztof Kopania z łódzkiej prokuratury.</p>
      <p>Zwłoki zostały przekazane do zakładu medycyny sądowej w Łodzi, gdzie odbędzie się sekcja.</p>
      <p>Za zabójstwo polski kodeks przewiduje karę nawet dożywotniego więzienia.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/42f84495-41a2-4496-8649-9962c65fc6af.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Podejrzanym grozi dożywocie<cite>Źródło: Policja w Łęczycy</cite></figcaption>
      </figure>
    </article>
  </body>
</html>