<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/13/chernata-smyrt-pak-e-tuk-dvama-s-chuma-v-kitai.429496"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="Черната смърт пак е тук: Двама с чума в Китай"/>
    <meta property="og:description" content="50 хил. случаи са регистрирани в целия свят за 20 години | Dnes.bg"/>
  </head>
  <body>
    <article>
      <h1>Черната смърт пак е тук: Двама с чума в Китай</h1>
      <h2>50 хил. случаи са регистрирани в целия свят за 20 години</h2>
      <address><time datetime="2019-11-13T13:23:00+00:00">13 Nov 2019, 13:23</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Властите в Китай обявиха, че двама души са лекувани от чума. Това е вторият път, в който болестта, причинила една от най-смъртоносните пандемии в историята на човечеството, се завръща в този регион. През май двойка от Монголия разви бубонна чума, след като изяде суров бъбрек от мармот. И мъжът и жената починаха.</p>
      <p>Новите пациенти са също от китайската провинция Монголия. Те са били диагностицирани с пневмонична чума от доктори в столицата Пекин. Властите са взели нужните карантинни мерки.</p>
      <p>Чумата се причинява от бактерия, която се предава от бълхи или заразени животни. Тя се развива в три различни форми – бубонна чума, която засяга и подува лимфните възли, септицемична чума, която заразява кръвта и пневмонична чума, която поразява белите дробове.</p>
      <p>Китайските пациенти са заразени с най-опасния от трите вида. Ако не се лекува,  пневмоничната чума винаги е фатална, според СЗО.</p>
      <p>През Средновековието пандемия от чума в Европа убива близо 50 милиона души. От тогава човечеството е изобретило антибиотици, които могат да лекуват всякакви инфекции, стига да бъдат хванати на време. Но чумата не си е отишла. Напротив – в последните години се завръща.</p>
      <p>От 2010 до 2015 година повече от 3248 случая са били регистрирани в света. За 584 души изходът е бил фатален. С най-много заболели са държавите Конго, Мадагаскар и Перу. В САЩ има няколко случая всяка година. През 2015 г. двама души умират от чума в Колорадо.  Заболелите през 2016 г. са били 8.</p>
      <p>През последните 20 години са били регистрирани 50 хил. случаи на чума, което накара СЗО да я обяви за завръщаща се болест.</p>
    </article>
  </body>
</html>