<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/460481/%E0%A6%A6%E0%A7%81%E0%A6%A6%E0%A6%95%E0%A7%87%E0%A6%B0-%E0%A6%AE%E0%A7%81%E0%A6%96%E0%A7%8B%E0%A6%AE%E0%A7%81%E0%A6%96%E0%A6%BF-%E0%A6%8F%E0%A6%AC%E0%A6%BE%E0%A6%B0-%E0%A6%AC%E0%A6%B6%E0%A7%87%E0%A6%AE%E0%A7%81%E0%A6%B0%E0%A6%AC%E0%A6%BF%E0%A6%AA%E0%A7%8D%E0%A6%B0%E0%A6%AC%E0%A6%BF%E0%A6%B0-%E0%A6%B8%E0%A6%BE%E0%A6%AC%E0%A7%87%E0%A6%95-%E0%A6%AD%E0%A6%BF%E0%A6%B8%E0%A6%BF"/>
    <meta property="og:site_name" content="Daily Janakantha"/>
    <meta property="article:published_time" content="2019-11-13T13:47:00+00:00"/>
    <meta property="og:title" content="দুদকের মুখোমুখি এবার বশেমুরবিপ্রবির সাবেক ভিসি"/>
    <meta property="og:description" content="অনলাইন ডেস্ক ॥ গোপালগঞ্জ বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের (বশেমুরবিপ্রবি) পদত্যাগী ভিসি খোন্দকার নাসিরউদ্দিনের বিরুদ্ধে অনুসন্ধান শুরু করেছে দুর্নীতি দমন কমিশন (দুদক)। আজ বুধবার দুদক সূত্রে এ তথ্য জানা যায়। শিক্ষার্থীদের তীব্র আন্দোলনের মুখে গত ৩০ অক্টোবর পদত্যাগ করেন বশেমুরবিপ্রবির উপাচার্য খন্দকার নাসির ..."/>
  </head>
  <body>
    <article>
      <h1>দুদকের মুখোমুখি এবার বশেমুরবিপ্রবির সাবেক ভিসি</h1>
      <address>
        <time datetime="2019-11-13T13:47:00+00:00">13 Nov 2019, 13:47</time>
      </address>
      <figure>
        <img src="http://www.dailyjanakantha.com/files/201911/1573656366_28.jpg"/>
      </figure>
      <p>অনলাইন ডেস্ক ॥ গোপালগঞ্জ বঙ্গবন্ধু শেখ মুজিবুর রহমান বিজ্ঞান ও প্রযুক্তি বিশ্ববিদ্যালয়ের (বশেমুরবিপ্রবি) পদত্যাগী ভিসি খোন্দকার নাসিরউদ্দিনের বিরুদ্ধে অনুসন্ধান শুরু করেছে দুর্নীতি দমন কমিশন (দুদক)।</p>
      <p>আজ বুধবার দুদক সূত্রে এ তথ্য জানা যায়।</p>
      <p>শিক্ষার্থীদের তীব্র আন্দোলনের মুখে গত ৩০ অক্টোবর পদত্যাগ করেন বশেমুরবিপ্রবির উপাচার্য খন্দকার নাসির উদ্দিন। তাঁর বিরুদ্ধে ওঠা অনিয়ম, দুর্নীতি ও স্বেচ্ছাচারিতার বিষয়ে অধিকাংশ অভিযোগের সত্যতা পায় বিশ্ববিদ্যালয় মঞ্জুরি কমিশনের (ইউজিসি) তদন্ত কমিটি। তাঁকে উপাচার্যের পদ থেকে প্রত্যাহারের সুপারিশ করেছে ওই কমিটি।</p>
      <p>গত ১১ সেপ্টেম্বর বিশ্ববিদ্যালয়ের আইন বিভাগের দ্বিতীয় বর্ষের শিক্ষার্থী ও দ্য ডেইলি সানের বিশ্ববিদ্যালয় প্রতিনিধি ফাতেমা-তুজ-জিনিয়াকে বহিষ্কার করে বিশ্ববিদ্যালয় প্রশাসন। এর প্রতিবাদে বাংলাদেশের বিভিন্ন বিশ্ববিদ্যালয়ে কর্মরত সাংবাদিকরা আন্দোলন শুরু করেন। আন্দোলনের মুখে গত ১৮ সেপ্টেম্বর জিনিয়ার বহিষ্কারাদেশ প্রত্যাহার করে বিশ্ববিদ্যালয় প্রশাসন।</p>
      <p>এরপর থেকেই শিক্ষার্থীরা বিশ্ববিদ্যালয় ক্যাম্পাসে ভিসি পতনের আন্দোলন শুরু করে। কিন্তু ২১ সেপ্টেম্বর, দুপুরে আন্দোলনে যোগ দিতে আসা শিক্ষার্থীদের উপর হামলার ঘটনা ঘটে। ওই হামলার ঘটনায় শিক্ষার্থীদের আন্দোলন আরো বেগবান হয়। পরিস্থিতি বিবেচনায় নিয়ে ওইদিনই উপাচার্যের পদত্যাগের দাবিতে শিক্ষার্থীদের চলমান আন্দোলনের বিষয়টি খতিয়ে দেখতে তদন্ত কমিটি গঠন করা হয়।</p>
      <p>পরবর্তী সময়ে গত ২৬ সেপ্টেম্বর ইউজিসির তদন্ত কমিটি তাদের তদন্ত কাজ সম্পন্ন করে। ওই তদন্তে উপাচার্য অধ্যাপক ড. খোন্দকার নাসিরউদ্দিনের অনিয়ম-দুর্নীতির আলামত পায় কমিটি।</p>
    </article>
  </body>
</html>