<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/13/nov-shef-na-kpkonpi-kandidaturi-oshte-ne-sa-obsyjdani.429499"/>
    <meta property="og:site_name" content="Dnes.bg"/>
    <meta property="article:published_time" content="2019-11-13T13:15:00+00:00"/>
    <meta property="og:title" content="Нов шеф на КПКОНПИ? Кандидатури още не са обсъждани"/>
    <meta property="og:description" content="Няма постъпило официално предложение за нов шеф на комисията | Dnes.bg"/>
  </head>
  <body>
    <article>
      <h1>Нов шеф на КПКОНПИ? Кандидатури още не са обсъждани</h1>
      <h2>Няма постъпило официално предложение за нов шеф на комисията</h2>
      <address><time datetime="2019-11-13T13:15:00+00:00">13 Nov 2019, 13:15</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>В ГЕРБ не е обсъджана темата за бъдещ председател на КПКОНПИ, обяви шефката на парламентарната група Даниела Дариткова във връзка с информацията, че Сотир Цацаров ще оглави КПКОНПИ.</p>
      <p>"Не са обсъждани още кандидатури. Срокът не е изтекъл. Предстои. Тогава ще може да видите кои са предложените кандидати", каза още Дариткова.</p>
      <p>По-рано днес и председателят на Комисията за борба с корупцията, конфликт на интереси и парламентарна етика Борис Ячев заяви, че няма официално постъпило нито едно предложение за шеф на КПКОНПИ.</p>
      <p>"Прочетох за тази информация. Няма до този момент официално постъпило нито едно предложение от народен представител, от група народни представители или политическа партия в парламента за шеф на КПКОНПИ", каза Ячев.</p>
      <p>На въпрос дали Сотир Цацаров би бил подходящ кандидат, Ячев обясни, че не може да обсъжда качества на кандидат, който не е предложен. Ячев обърна внимание, че не е участвал в преговори и не знае за такива за поста шеф на КПКОНПИ.</p>
      <p>"ПГ на "Обединени патриоти" не е търсена за кандидатура на шеф на КПКОНПИ, нито за евентуална такава. Все пак срокът е другата сряда", допълни още Ячев.</p>
      <p>Народният представител заяви, че в НФСБ не са обсъждали кандидатура. "Нормално е да бъде предложена от най-голямата политическа сила. Ако няма такива предложения, най-вероятно тогава ще коментираме в рамките на "Обединени патриоти". На този етап не сме обсъждали кандидатура и имена", допълни още Борис Ячев.</p>
      <p>Той изтъкна, че кандидатът за председател на Антикорупционната комисия може да бъде предложен и само от отделни народни представители, не от цяла парламентарна група. На въпрос дали смята в лично качество, че Сотир Цацаров е подходящ за тази кандидатура, Ячев обясни, че той формално отговаря на условията.</p>
      <p>"Ако утре постъпи номинация или ако днес след обяд, след един час постъпи номинация може да бъде обсъждан. Не е необходимо да има и такова междупарламентарно или политическо обсъждане, тъй като след като влезе по процедура има още 14-дневен срок, в който се проверяват документи", уточни още Ячев.</p>
      <p> </p>
      <related>
        <h4>Още по темата</h4>
        <a href="https://www.dnes.bg/politika/2019/11/11/noviiat-shef-na-kpkonpi-iurist-sys-staj-obshtestveno-priemliv.429298"/>
        <a href="https://www.dnes.bg/politika/2019/11/06/ns-prie-pravilata-za-izbor-na-shef-na-kpkonpi.428720"/>
      </related>
    </article>
  </body>
</html>