<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Tsunami-finalitzades-jornades-protesta-Franca_0_2343365750.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:50:00+00:00"/>
    <meta property="og:title" content="El Tsunami dona per finalitzades les tres jornades de protesta a la frontera"/>
    <meta property="og:description" content="Els Mossos desallotgen els manifestants de l'AP-7 i la tensió es trasllada als carrers de Salt"/>
  </head>
  <body>
    <article>
      <h1>El Tsunami dona per finalitzades les tres jornades de protesta a la frontera</h1>
      <h2>Els Mossos desallotgen els manifestants de l'AP-7 i la tensió es trasllada als carrers de Salt</h2>
      <address>
        <time datetime="2019-11-13T13:50:00+00:00">13 Nov 2019, 13:50</time>
      </address>
      <p>Tsunami Democràtic ha donat per finalitzades les tres jornades de protestes a la frontera amb França, que havia qualificat d'"Onze de Setembre de tres dies", aquest dimecres al matí. "L'acció ha aconseguit aïllar l'estat espanyol d'Europa en la seva frontera nord", ha constatat la plataforma a través d'un comunicat, en què ha donat per "assolit" l'objectiu i ha anunciat la convocatòria de noves mobilitzacions els pròxims dies. "S'ha fet visible que la demanda democràtica de la ciutadania de Catalunya no és un problema intern de l'Estat, sinó que afecta l'espai europeu", ha considerat el Tsunami. </p>
      <figure>
        <iframe data-src="https://twitter.com/tsunami_dem/status/1194510436940570625?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tot i la desconvocatòria, molts manifestants han decidit en assemblea continuar concentrats a l'AP-7 a Girona, tallada des d'aquest dimarts a a la tarda, fins que els antiavalots dels Mossos d'Esquadra els n'han desallotjat. La majoria de manifestants han reculat sense oposar resistència menys un grup d'encaputxats que ha llençat tota mena d'objectes a la línia policial, que hi ha respost amb projectils de foam. La tensió s'ha traslladat durant unes hores als carrers de Salt, on s'ha format una barricada amb jardineres al carrer Major. Els Mossos han perseguit els manifestants pel centre del municipi i alguns veïns s'han queixat que no podien tornar a casa.</p>
      <p>L'AP-7 no s'ha reobert fins a les 14:30 h, quan els operaris han retirat les barricades de la carretera per poder tornar a obrir el trànsit. Segons els Mossos d'Esquadra, aquest matí hi havia fins a 500 vehicles atrapats a causa del tall a la via.</p>
      <p>Els manifestants es van traslladar a aquest punt dimarts després que <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">la policia francesa els desallotgés del Pertús</a>, una actuació policial que va acabar amb dinou detinguts. Alguns hi han passat la nit i d'altres s'han acostat a la zona aquest matí per donar suport als acampats. Les afectacions viàries també van arribar a altres carreteres de Catalunya i fins i tot al País Basc, on un tall a la frontera amb França va provocar una desena de quilòmetres de retencions. Aquesta última acció va fer que el portaveu del govern basc demanés respecte a la llibertat de trànsit pel pas fronterer.</p>
      <p>
        <a href="https://www.ara.cat/politica/Tsunami-Democratic-Jonquera-jornada-mobilitzacions_0_2342765777.html">El Tsunami talla l'AP-7 al seu pas per Girona i la frontera al País Basc</a>
      </p>
    </article>
  </body>
</html>