<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134594-cbet-vaira-perimantis-salenga-kriksta-praejau-zalgiryje.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-13T13:29:00+00:00"/>
    <meta property="og:title" content="„Cbet“ vairą perimantis Šalenga: „Krikštą praėjau „Žalgiryje“"/>
    <meta property="og:description" content="Dainius Šalenga pasirengęs naujam iššūkiui. Ilgametis krepšininkas šiemet pradėjo trenerio karjerą, o šį vakarą užims ir vyriausiojo trenerio postą. 42-ejų specialistas vadovaus Prienų „CBet“ komandai per atsakomąsias Karaliaus Mindaugo taurės turnyro II etapo rungtynes su „Šiauliais“. Rungtynės prasidės 18 val., jas tiesiogiai transliuos DELFI TV ir LKL.lt. Šalenga perima Manto Šerniaus pareigas – jis šią savaitę dirba su Lietuvos moterų ..."/>
  </head>
  <body>
    <article>
      <h1>„Cbet“ vairą perimantis Šalenga: „Krikštą praėjau „Žalgiryje“</h1>
      <address>
        <time datetime="2019-11-13T13:29:00+00:00">13 Nov 2019, 13:29</time>
      </address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-206441-any1000x1000.jpg">
          <img src="https://www.basketnews.lt/paveikslelis-206441-any630x500.jpg"/>
        </a>
      </figure>
      <p>Nuotr. BNS</p>
      <p>Dainius Šalenga pasirengęs naujam iššūkiui. Ilgametis krepšininkas šiemet pradėjo trenerio karjerą, o šį vakarą užims ir vyriausiojo trenerio postą.</p>
      <p>42-ejų specialistas vadovaus Prienų „CBet“ komandai per atsakomąsias Karaliaus Mindaugo taurės turnyro II etapo rungtynes su „Šiauliais“.</p>
      <p>Rungtynės prasidės 18 val., jas tiesiogiai transliuos DELFI TV ir LKL.lt.</p>
      <p>Šalenga perima Manto Šerniaus pareigas – jis šią savaitę dirba su Lietuvos moterų krepšinio rinktine.</p>
      <p>„Vyriausiuoju treneriu kažkada buvau, tai negaliu sakyti, kad laukia debiutas“, – bendraudamas su LKL.lt sakė Šalenga.</p>
      <p>Jis debiutą vyriausiojo trenerio poste laiko 2010 metų LKL finalą. Tuomet Kauno „Žalgirio“ kapitono pareigas ėjęs Šalenga turėjo vadovauti komandai, kadangi klubo savininkas Vladimiras Romanovas finalo įkarštyje nušalino Darių Maskoliūną.</p>
      <p>„Krikštą praėjau „Žalgiryje“, bet taip, tikras debiutas laukia dabar, – prieš šio vakaro rungtynes kalbėjo Šalenga. – Viena yra vadovauti komandai, kai sistema įdiegta ir ji veikia. Visai kas kita – tapti treneriu ir komplektuoti komandą, taikyti savo sistemą.“</p>
      <p>„CBet“ pralaimėjo pirmas KMT II etapo rungtynes <a href="https://www.lkl.lt/rungtynes/9632">praėjusią savaitę Šiauliuose</a> ir šiandien sieks panaikinti 5 taškų deficitą. Nepaisant to ir naujojo trenerio, Prienų komanda laikoma favorite.</p>
      <p>Lažybų bendrovė „Betsafe“ šį vakarą suteikia Prienų ekipai 68,2 proc. galimybę laimėti.</p>
      <p>Vis dėlto abi komandos, pasak „Betsafe“, turi vienodas galimybes iškopti į kitą etapą – po 50 proc.</p>
      <p>„Šiauliai“ ir „CBet“ praėjusią savaitę žaidė dukart – kartą KMT turnyre, savaitgalį „Betsafe–LKL“ pirmenybėse. Savaitgalį šiauliečių pergalė buvo įtikinama – <a href="https://www.lkl.lt/rungtynes/9482">84:69</a>.</p>
      <p>„Dabar žaisime namie, tai atkrintamosios rungtynės, o čia taktika dažnai būna antrame plane, žaidžia krepšininkų charakteriai, – kalbėjo Šalenga. – Svarbu susitvarkyti su įtampa. Manau, kad šiandien rungtynės bus kitokios.“</p>
      <p>Be šio vakaro dvikovos, Šalenga treniruos „CBet“ ir savaitgalį „Betsafe–LKL“ rungtynėse Vilniuje su „Rytu“. Tačiau, pasak stratego, šio vakaro susitikimas yra reikšmingesnis.</p>
      <p>„Šių rungtynių kaina – patekimas į kitą etapą, o savaitgalį laukia dar vienos „Betsafe–LKL“ rungtynės išvykoje, per kurias turėsime gerinti žaidimą, – teigė Šalenga. – Bus puiki proga pamatyti tai, ką labiausiai reikia taisyti. Treneriams ir žaidėjams patinka kovoti prieš komandas, kurios lenkia meistriškumu, taigi bus puiki galimybė pasitikrinti.“</p>
      <h3>Šį sezoną metamos baudos</h3>
      <figure>
        <img src="https://www.basketnews.lt/paveikslelis-198228-any100x100.jpg"/>
      </figure>
      <p>68% 7,7</p>
      <figure>
        <img src="https://www.basketnews.lt/paveikslelis-117632-any100x100.jpg"/>
      </figure>
      <ul>
        <li>Pataiko: <a href="https://www.basketnews.lt/lygos/91-karaliaus-mindaugo-taure/statistika.html">7,7</a></li>
        <li>Taiklumas: <a href="https://www.basketnews.lt/lygos/91-karaliaus-mindaugo-taure/statistika.html">67,6%</a></li>
        <li>Vieta lygoje: <a href="https://www.basketnews.lt/lygos/91-karaliaus-mindaugo-taure/statistika.html">10</a></li>
        <li>Geriausias pasiekimas: <a href="https://www.basketnews.lt/rungtynes/ziureti/84564-siauliu-siauliai-prienu-cbet.html">10</a></li>
        <li>Blogiausias pasiekimas: <a href="https://www.basketnews.lt/rungtynes/ziureti/82973-silutes-silute-prienu-cbet.html">5</a></li>
        <li>Daugiausia pataiko: <a href="https://www.basketnews.lt/zaidejai/7053-karolis-guscikas.html">Karolis Guščikas</a></li>
      </ul>
    </article>
  </body>
</html>