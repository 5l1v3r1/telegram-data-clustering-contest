<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/militancia-PSOE-setembre-ratifica-coalicio_0_2343365800.html?utm_medium=social&amp;utm_campaign=echobox&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:26:26+00:00"/>
    <meta property="og:title" content="La militància del PSOE votarà el 23 de novembre si ratifica l'acord de coalició amb Podem"/>
    <meta property="og:description" content="Irene Montero i Yolanda Díaz podrien acompanyar Iglesias al consell de ministres"/>
  </head>
  <body>
    <article>
      <h1>La militància del PSOE votarà el 23 de novembre si ratifica l'acord de coalició amb Podem</h1>
      <h2>Irene Montero i Yolanda Díaz podrien acompanyar Iglesias al consell de ministres </h2>
      <address>
        <time datetime="2019-11-13T13:26:26+00:00">13 Nov 2019, 13:26</time>
      </address>
      <p>El PSOE consultarà a la seva militància si avala el principi d'acord amb Unides Podem que aquest dimarts van signar Pedro Sánchez i Pablo Iglesias. El partit ha anunciat que aquest dimecres la comissió permanent de l'executiva federal socialista aprovarà la convocatòria d'aquesta consulta a les bases, que tindrà lloc els dies 22 i 23 de novembre. Aquests dos dies es podrà votar telemàticament i el dissabte 23 es faran les votacions presencials. Ja el 2016 la militància es va posicionar sobre l'acord de govern a què van arribar Sánchez i el líder de Cs, Albert Rivera, que finalment no va tirar endavant per falta de suports a la investidura. Aquella vegada les bases van avalar el pacte amb un 79% dels suports.</p>
      <p>Els últims mesos, però, el clam ciutadà a les portes de Ferraz ha estat "Amb Rivera no!" el 28 d'abril i "Amb Iglesias sí" el 10-N. Fonts de la formació lila confirmen a l'ARA que també consultaran a les bases si ratifiquen l'acord. Caldrà veure si la militància dona llum verda a la coalició, però mentrestant les dues formacions ja treballen perquè tingui èxit. D'una banda, els socialistes han començat els contactes amb els partits per obtenir els suports parlamentaris. La vicesecretària general del PSOE, Adriana Lastra, ha conversat aquest dimecres amb el portaveu del PNB al Congrés, Aitor Esteban, que dimarts no donava per fet el seu aval a la investidura. Tanmateix, va celebrar l'acord i va assegurar que el seu partit seria "constructiu" i actuaria amb "responsabilitat".</p>
      <p>També es preveu que els interlocutors socialistes parlin amb les forces menys susceptibles d'avalar el pacte, com el PP i Cs. A Génova és el secretari general, Teodoro García Egea, qui atendrà la trucada del PSOE, a qui està previst que traslladi el seu rebuig a l'entesa amb Podem. De moment, però, els conservadors no han mostrat indicis de fer cap proposta alternativa per fer que Sánchez rectifiqui, malgrat que algunes veus internes sí que ho han sol·licitat, com Cayetana Álvarez de Toledo, cap de llista per Barcelona i portaveu a la cambra baixa, que va apostar aquest dimarts al comitè executiu nacional treballar per un "govern de concentració constitucional" amb el PSOE i Cs. </p>
      <p>Els independentistes d'EH Bildu tampoc posaran les coses fàcils al PSOE. El coordinador general d'EH Bildu, Arnaldo Otegi, ha criticat aquest dimecres que el preacord de govern entre el PSOE i Unides Podem es refereixi a la situació a Catalunya com un "problema de convivència" i no un "problema polític". "No hi ha un problema de convivència a Catalunya, n'hi ha un de polític, com a Euskal Herrial, i es resol amb l'autodeterminació", ha afirmat. Otegi ha deixat clar que l'esquerra abertzale -que compta amb 5 diputats al Congrés- només preveu facilitar la seva investidura si s'obre una "finestra d'oportunitat" per reconèixer el dret a l'autodeterminació, s'aborda la "llibertat" dels presos polítics i es posen les polítiques socials al centre. </p>
      <h3>Irene Montero i Yolanda Díaz, futures ministres</h3>
      <p>Tot i que encara no s'han fet públics els noms dels ministres que integraran el futur executiu encapçalat per Pedro Sánchez, tot apunta que a més de la vicepresidència que ocuparia Pablo Iglesias, Irene Montero i Yolanda Díaz, dues de les cares més visibles d'Unides Podem, podrien ocupar càrrecs de ministres al nou executiu de coalició. Ni el PSOE ni Podem han revelat el repartiment de carteres pactat entre les dues formacions, però la fórmula podria ser molt similar a la que es va negociar al juliol i que finalment no va tirar endavant. En qualsevol cas, la formació lila aspira a obtenir carteres amb competències. </p>
    </article>
  </body>
</html>