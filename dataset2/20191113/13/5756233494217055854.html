<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621350/%D9%86%D8%B5%DB%8C%D8%B1%D8%B2%D8%A7%D8%AF%D9%87-%D8%B1%D8%B3%D8%A7%D9%86%D9%87%E2%80%8C%D9%87%D8%A7%DB%8C-%D8%AA%D9%87%D8%B1%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%D9%87%D8%B3%D8%AA%D9%86%D8%AF-%D8%A8%D8%B1%DA%A9%D9%86%D8%A7%D8%B1%DB%8C-%D9%81%D8%AA%D8%A7%D8%AD%DB%8C-%D8%A8%D9%87-%D8%AE%D8%A7%D8%B7%D8%B1-%D8%A7%D8%AE%D8%AA%D9%84%D8%A7%D9%81-%D8%B3%D9%84%DB%8C%D9%82%D9%87-%DA%A9%D8%A7%D8%B1%DB%8C-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T13:25:00+00:00"/>
    <meta property="og:title" content="نصیرزاده: رسانه‌های تهران پرسپولیسی هستند/ برکناری فتاحی به خاطر اختلاف سلیقه کاری بود"/>
    <meta property="og:description" content="مدیرعامل باشگاه ماشین سازی تبریز می‌گوید: برخی رسانه‌های تهرانی پرسپولیسی هستند و به همین دلیل ماجرای دیدار پرسپولیس و ماشین‌سازی را به سود این تیم پوشش دادند."/>
  </head>
  <body>
    <article>
      <h1>نصیرزاده: رسانه‌های تهران پرسپولیسی هستند/ برکناری فتاحی به خاطر اختلاف سلیقه کاری بود</h1>
      <address>
        <time datetime="2019-11-13T13:25:00+00:00">13 Nov 2019, 13:25</time>
      </address>
      <p>
        <i>مدیرعامل باشگاه ماشین سازی تبریز می‌گوید: برخی رسانه‌های تهرانی پرسپولیسی هستند و به همین دلیل ماجرای دیدار پرسپولیس و ماشین‌سازی را به سود این تیم پوشش دادند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>هوشنگ نصیرزاده، مدیرعامل باشگاه ماشین سازی تبریز درباره حکم کمیته انضباطی برای دیدار پرسپولیس و ماشین سازی تبریز اظهار کرد: رایی که صادر شده با واقعیت موضوع سازگار نیست چون بعد از اینکه داور اعلام پنالتی می‌کند سرمربی ما به سمت داور چهارم می‌رود و اعتراض می‌کند و این اعتراض باعث می‌شود تعدادی از هواداران به سرمربی تیم ما فحاشی کنند. آقای خطیبی هم با دست زدن به توهین‌های هواداران پاسخ داد. این مساله نمی‌تواند تحریک کننده باشد. فحاشی‌هایی که انجام شد کاری کرد که جو ورزشگاه متشنج شود. کمیته انضباطی در صحنه حضور نداشت و ناظر مسابقه باید انشای خود را درباره گزارش مسابقه طوری تنظیم کند که تلقی خوبی در ذهن کمیته انضباطی بگذارد تا آنها بتوانند به خوبی تصمیم گیری کنند. من فکر می‌کنم برای این بازی گزارش خوبی تهیه نشده بود و به همین دلیل آرایی که صادر شده است مورد اعتراض ماست. ما بعد از صدور رای اعتراض کردیم و منتظر پاسخ هستیم. به عقیده ما بررسی حواشی این بازی باید یک بار دیگر بازنگری شود. هواداران پرسپولیس به رسول خطیبی فحاشی کردند و 30 میلیون جریمه شدند اما خطیبی فقط دست زد و 10 میلیون تومان جریمه شد.</p>
      <p>وی افزود: با توجه به اینکه جو حاکم بر رسانه‌های تهران پرسپولیسی است به همین دلیل با نوشتن مطالبی تحت عنوانی که خطیبی هواداران را تحریک کرده است باعث شدند ذهن کمیته انضباطی به آن طرف کشیده شود.</p>
      <figure>
        <img src="https://aftabnews.ir/files/fa/news/1398/8/22/358914_861.jpg"/>
      </figure>
      <p>او ادامه داد: امسال کمیته انضباطی آرای بسیار خوبی را صادر کرده است و در بسیاری از آرایی که کمیته انضباطی صادر کرده شجاعت هم دیده می‌شود. یعنی تغییر رویه‌ای که کمیته انضباطی برای برخورد با ناهنجاری‌ها داشته مورد قبول است.</p>
      <p>نصیرزاده درباره اینکه با جدایی حسن زاده آیا جلسات کمیته انضباطی با معاون این کمیته رسمیت دارد یا خیر؟ گفت: کمیته انضباطی طبق اساسنامه تشکیل می‌شود و حضور رئیس در آن الزامی نیست. می‌توانند به راحتی رای صادر کنند و رئیس هم یکی از اعضاست. اگر سه نفر یک رای را امضا کنند در واقع رای قابل اجرا خواهد بود. نمی‌توانیم ایراد بگیریم که آقای حسن زاده نیستند و کمیته انضباطی تشکیل جلسه می‌دهد. کسانی که هستند می‌توانند جلسه تشکیل بدهند و رای بدهند.</p>
      <p>وی در ادامه گفت: من به رسانه‌های تهرانی درباره پرسپولیسی بودن اتهام نزدم. مگر پرسپولیسی بودن بد است؟ مگر فلان خبرنگار استقلالی است، بد است؟ این موضوع اصلا اهمیت ندارد. این اتهام نیست بلکه یک کری خوانی جذاب در دنیای فوتبال است.</p>
      <p>مدیرعامل باشگاه ماشین سازی تبریز در پاسخ به این سوال که آیا در جریان برکناری سعید فتاحی قرار داشته است یا خیر؟ گفت:‌ تغییر و تحول در ساختار سازمان لیگ بر اساس اساسنامه این سازمان بدون مشورت هیات رئیسه انجام می‌شود. یعنی کارمندان آنجا زیر مجموعه رئیس سازمان لیگ هستند اما هر آنچه در فضای مجازی درباره برکناری سعید فتاحی وجود دارد مطلقا صحت ندارد. سعید فتاحی فقط به خاطر اختلاف سلیقه کاری جای خودش را به نفر دیگری داده اما در فضای مجازی موارد و مسائلی درباره او مطرح شد که اصلا صحت ندارد.</p>
      <p>سعید فتاحی یکی از نیروهای کاری و خوب سازمان لیگ بود که مسابقات را به نحو احسن اداره می‌کرد و این تغییر و تحولات امری طبیعی است که می‌تواند با تصمیم سازمان لیگ انجام شود.</p>
    </article>
  </body>
</html>