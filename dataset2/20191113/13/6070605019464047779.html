<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Cs-escollira-direccio-congres-extraordinari_0_2343365816.html"/>
    <meta property="og:site_name" content="Ara.cat"/>
    <meta property="article:published_time" content="2019-11-13T13:51:00+00:00"/>
    <meta property="og:title" content="Cs escollirà al març una nova direcció en un congrés extraordinari"/>
    <meta property="og:description" content="Villegas i Arrimadas capitanejaran el partit fins que es nomeni una gestora a finals de mes"/>
  </head>
  <body>
    <article>
      <h1>Cs escollirà al març una nova direcció en un congrés extraordinari</h1>
      <h2>Villegas i Arrimadas capitanejaran el partit fins que es nomeni una gestora a finals de mes</h2>
      <address>
        <time datetime="2019-11-13T13:51:00+00:00">13 Nov 2019, 13:51</time>
      </address>
      <p>Cs engega la maquinària per renovar la seva direcció després de la dimissió d'Albert Rivera, i l'escollirà la militància en un congrés extraordinari que tindrà lloc a partir del 10 de març, quatre mesos després de la renúncia del president. El secretari general de la formació, José Manuel Villegas, ha explicat en roda de premsa aquest dimecres que en aproximadament dues setmanes tindrà lloc un consell general extraordinari per escollir una gestora, que conduirà el partit fins al congrés. Villegas, número dos del partit, no ha volgut avançar si seguirà els passos de Rivera i abandonarà la formació, però ha admès que els propers mesos serviran perquè els actuals dirigents facin una "reflexió personal i col·lectiva" sobre la seva continuïtat. Tant ell com Inés Arrimadas, líder del grup parlamentari, capitanejaran el partit i les relacions amb la resta de formacions de cara a la investidura els propers dies. </p>
      <p>De moment, PSOE i Podem no podran comptar amb l'abstenció ni el vot favorable de Cs, tal com van avançar aquest dimarts fonts del partit i ha confirmat Villegas. El número dos ha apostat per un acord "constitucionalista i moderat" entre PSOE, PP i Cs per abordar "grans reformes" que permeti un govern en minoria de Pedro Sánchez. Aquesta és la proposta de desbloqueig que planteja Cs, i ha fet una crida al president en funcions a "rectificar", però també al PP perquè posi sobre la taula aquesta opció. Ahir els conservadors es van negar a aquesta fórmula, tot i que algunes veus del partit, com Cayetana Álvarez de Toledo, són partidàries d'aquesta via.</p>
      <p>Villegas també ha replicat l'opinió del vicepresident de la Junta de Castella i Lleó, Francisco Igea, que ha posat sobre la taula revertir el pacte amb el PP en aquesta comunitat si això ha de servir perquè el PSOE es faci enrere en el seu acord amb Podem. "Els pactes autonòmics són per mantenir-se", ha assegurat l'ara líder provisional de Cs. </p>
      <h3>Les causes de la desfeta electoral</h3>
      <p>Villegas no ha volgut entrar a fer una anàlisi a fons de la desfeta electoral, a l'espera de poder constatar quin ha estat el transvasament real de votants. "Hem de veure com s'han comportat. Tenim clar el nombre de vots que hem perdut i hem de veure on han anat i interpretar el perquè", s'ha limitat a respondre el secretari general. Tot i el fracàs, ha assegurat que no creu que el partit s'hagi de replantejar la seva aposta ideològica i ha manifestat que bona part del seu èxit ha estat no inserir-se en cap de les dues principals famílies europees, la conservadora i la socialdemòcrata. "L'essència del partit és ser alguna cosa diferent. A nivell nacional passa per ser a l'espai del centre liberal. No crec que ningú ho qüestioni d'aquí al congrés però ja ho veurem", ha apuntat. Amb tot, fonts de la formació han reconegut que la campanya no ha portat bons resultats.</p>
    </article>
  </body>
</html>