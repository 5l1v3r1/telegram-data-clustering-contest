<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158289_1.html"/>
    <meta property="og:site_name" content="Novsport"/>
    <meta property="article:published_time" content="2019-11-13T13:38:00+00:00"/>
    <meta property="og:title" content="Ръководството на БФВолейбол на работна среща с министър Кралев"/>
    <meta property="og:description" content="На визитата бе обсъдена също и възможността България да приеме финалите на Златната европейска лига при жените"/>
  </head>
  <body>
    <article>
      <h1>Ръководството на БФВолейбол на работна среща с министър Кралев</h1>
      <address><time datetime="2019-11-13T13:38:00+00:00">13 Nov 2019, 13:38</time> by <a rel="author">Пламен Димитров</a></address>
      <p>Спортният министър Красен Кралев прие ръководството на Българска федерация по волейбол, сред които президентът Данчо Лазаров, вицепрезидентът Любо Ганев и изпълнителният директор Станислав Николов. По време на срещата бяха обсъдени предстоящите домакинства на България на международна сцена през следващата 2020 година.<br/><br/>Един от най-важните форуми на световно ниво, който страната ни ще организира, е домакинският турнир от Волейболната лига на нациите при мъжете. Обсъдено бе Варна отново да приеме това изключително престижно събитие, след успешните домакинства на предишни издания от тази надпревара. Посочено бе, че Морската ни столица има голям опит и традиции в организацията на такива турнири от ВНЛ, като получава най-високи оценки за своите усилия от страна на Международната федерация. В същото време Варна притежава и страхотна волейболна публика, която дава невероятна подкрепа на родните национали, което е един огромен плюс за фактора домакинство.<br/><br/>На визитата бе обсъдена също и възможността България да приеме финалите на Златната европейска лига при жените през следващата 2020 година. Надпреварата е първа и основна крачка към класиране на финалния Чалъндж турнир и възможността за завръщане във Волейболната лига на нациите при жените. Припомняме, че през 2018 година волейболистките ни спечелиха финалите на Златната лига в Унгария, а след триумф и на последвалия Чалъндж турнир, "лъвиците" се завърнаха в световния елит и успяха да направят един сезон в най-престижната световна надпревара. <br/><br/>Наред с предстоящите домакинства, основен акцент по време на срещата бе и темата за подрастващите в българския волейбол. Обсъдена бе смяната на поколенията, както и големите успехи, които младите ни състезатели постигнаха през това лято.<br/><br/>Волейболистите под 19 години, водени от Пламен Христов завършиха на седмо място на Световното първенство в Тунис, като присъствието в Топ 8, както и наличието на няколко талантливи играчи дава надежди за бъдещи попълнения в мъжкия национален отбор.<br/><br/>Волейболистите под 17 години, водени от Мартин Стоев, направиха страхотно представяне през изминалия сезон, като спечелиха два медала в разстояние само на седмица. Първо малките "лъвчета" триумфираха с шампионската титла на Балканиадата в София. Дни след това младите ни национали накараха публиката в зала "Христо Ботев" и цялата ни нация да се изпълнят с гордост, като завършиха с вицешампионската титла и и сребърните медали на Европейското първенство в София.  <br/><br/>Девойките под 18 години завършиха на 12 място на Световното първенство в Египет, като присъствието в Топ 15 на световния елит е достатъчно добро доказателство за развитието на девическата школа.<br/><br/>Констатирано бе, че България разполага с талантливи деца и добра школа при подрастващите, като имаме силни поколения, които ще дадат своя принос за националните отбори в бъдеще.<br/><br/>Министър Кралев лично се ангажира да бъде на трибуните на зала "Макс Шмелинг Хале" в Берлин и да подкрепя мъжкия национален отбор по време на олимпийската квалификация в Германия през януари.</p>
    </article>
  </body>
</html>