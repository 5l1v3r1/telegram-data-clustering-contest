<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39699/%DA%86%D9%86%D8%AF-%D8%AF%D8%B1%D8%B5%D8%AF-%D9%85%D8%B4%D8%AA%D8%B1%DA%A9%D8%A7%D9%86-%D8%A8%D8%B1%D9%82-%D9%BE%D8%B1%D9%85%D8%B5%D8%B1%D9%81-%D9%87%D8%B3%D8%AA%D9%86%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-13T13:04:00+00:00"/>
    <meta property="og:title" content="چند درصد مشترکان برق پرمصرف هستند؟"/>
    <meta property="og:description" content="طبق آخرین آمار درباره مشترکان برق سراسر کشور، به‌طور کلی ۸۵ درصد مردم (۲۵ میلیون مشترک) در حد الگو و ۱۵ درصد مردم بالای الگو مصرف می‌کنند."/>
  </head>
  <body>
    <article>
      <h1>چند درصد مشترکان برق پرمصرف هستند؟</h1>
      <address><time datetime="2019-11-13T13:04:00+00:00">13 Nov 2019, 13:04</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>طبق آخرین آمار درباره مشترکان برق سراسر کشور، به‌طور کلی ۸۵ درصد مردم (۲۵ میلیون مشترک) در حد الگو و ۱۵ درصد مردم بالای الگو مصرف می‌کنند.</i>
      </p>
      <figure>
        <img src="https://barghnews.com/files/fa/news/1398/8/22/83685_320.jpg"/>
      </figure>
      <p>به گزارش <a href="http://www.barghnews.com/">برق نیوز</a>، الگوی مصرف برق مناطق معتدل در ماه‌های گرم سال ۳۰۰ کیلووات ساعت در ماه است. عدم رعایت الگوی مصرف به معنی این است که مصرف برق ۱۰ درصد بیش‌تر از الگو باشد (۳۳۰ کیلووات ساعت) که این مشترکان باید ۱۰۹۸ ریال برای هر کیلووات ساعت پرداخت کنند.<br/>رعایت الگوی مصرف به معنی این است که مصرف برق ۱۰ درصد کمتر از الگو باشد (۲۷۰ کیلووات ساعت در ماه) که این مشترکان برای هرکیلووات ساعت ۷۶۰ ریال باید پرداخت کنند.<br/><br/>حدود ۱۵ درصد از مشترکان خانگی پرمصرف هستند و میزان مصرف برق ماهیانه آن‌ها بیش از الگوی تعیین شده است. در سال ۱۳۹۸، ۱۶ درصد به تعرفه برق این مشترکان افزوده شد. مشترکانی که مصرف آن‌ها کمتر از الگوی مصرف باشد و در بازه زمانی اول خردادماه تا پایان شهریورماه در مقایسه با دوره مشابه سال قبل مصرف خود را کاهش دهند، مشمول تخفیف به میزان مصرف کاهش یافته با نرخ اولین پله مصرف می‌شوند.<br/><br/><b>مصوبه دولت درمورد افزایش بهای آب و برق</b><br/><br/>اواخر نخستین ماه سال جاری بود که مصوبه دولت درباره «افزایش بهای آب و برق از ابتدای اردیبهشت سال ۱۳۹۸» ابلاغ شد. نخستین بند این مصوبه شامل حال همه مصرف‌کنندگان آب و برق می‌شود و از افزایش سالانه هفت درصدی بهای آب شرب و برق از ابتدای اردیبهشت سال ۱۳۹۸ می‌گوید.<br/><br/>مصوبه مذکور به طور اختصاصی، هم به پرمصرف‌ها پرداخته و هم به کم مصرف‌ها؛ در دومین بند این مصوبه آمده است: با هدف مدیریت مصرف و بازدارندگی مصارف غیرضرور، علاوه بر میزان افزایش موضوع بند (۱) این تصویب‌نامه، از ابتدای خردادماه، سالانه ۱۶ درصد به خالص صورتحساب آب و برق مصارف خانگی (بدون احتساب آبونمان، مالیات بر ارزش افزوده و عوارض) مشترکین بالای الگوی مصرف افزوده می‌شود. به عبارت دیگر طبق این بند پرمصرف‌ها تا ۲۳ درصد افزایش تعرفه خواهند داشت.<br/><br/>این در حالی است که طبق بند پنجم این مصوبه خانوار‌هایی که مصرف آب یا برق ماهانه آن‌ها پایین‌تر از الگوی مصرف بوده و در بازه زمانی اول خرداد تا پایان شهریور، در مقایسه با دوره مشابه سال قبل، مصرف خود را کاهش می‌دهند، مشمول تخفیف به میزان مصرف کاهش‌یافته با نرخ اولین پله مصرف خواهند شد.<br/><br/>به گفته محمد حسن متولی‌زاده - مدیرعامل شرکت توانیر - بیش از سه میلیون مشترک امسال مصرف خود را به زیر الگو بردند. از ۳۰ میلیون مشترک خانگی هشت میلیون مشترک هم زیر الگو مصرف کردند و هم مصرف خود را کاهش داده و مشمول پاداش شدند. منبع: <a href="http://www.powernews.ir/">ایسنا</a></p>
    </article>
  </body>
</html>