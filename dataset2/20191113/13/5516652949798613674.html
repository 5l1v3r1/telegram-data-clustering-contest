<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425726/kathoristikhs-shmasias-h-probolh-ths-rodoy-kai-stoys-ellhnes-toyristes"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-13T13:15:34+00:00"/>
    <meta property="og:title" content="Καθοριστικής σημασίας η προβολή της Ρόδου και στους Έλληνες τουρίστες"/>
    <meta property="og:description" content="Σε δελτίο Τύπου που εξέδωσε η Διεύθυνση Τουρισμού του Δήμου Ρόδου αναφέρει τα εξής:"/>
  </head>
  <body>
    <article>
      <h1>Καθοριστικής σημασίας η προβολή της Ρόδου και στους Έλληνες τουρίστες</h1>
      <address>
        <time datetime="2019-11-13T13:15:34+00:00">13 Nov 2019, 13:15</time>
      </address>
      <p>
        <b>Σε δελτίο Τύπου που εξέδωσε η Διεύθυνση Τουρισμού του Δήμου Ρόδου αναφέρει τα εξής:</b>
      </p>
      <p>Με πρωταρχικό στόχο την προβολή και προώθηση του νησιού της Ρόδου ως εναλλακτικού τουριστικού προορισμού, με έμφαση στον πολιτισμό και τη φύση του νησιού, αλλά και την ενίσχυση των τουριστικών ροών και από την εσωτερική αγορά, καθώς η Ρόδος αποτελούσε ανέκαθεν αγαπημένο και εξαιρετικά δημοφιλή τουριστικό προορισμό και των Ελλήνων τουριστών, ο Δήμος Ρόδου συμμετείχε μέσω της Διεύθυνσης Τουρισμού, στην 35η Διεθνή Έκθεση Τουρισμού Philoxenia 2019 που διοργανώθηκε υπό την αιγίδα του Ε.Ο.Τ. το διάστημα 8 -10 Νοεμβρίου 2019 στη Θεσσαλονίκη.</p>
      <p>Στην έκθεση, η οποία απευθυνόταν κατά κύριο λόγο σε Έλληνες τουρίστες, συμμετείχαν νησιά από τα Δωδεκάνησα και τις Κυκλάδες, με δικά τους stand, στο περίπτερο της Περιφέρειας Νοτίου Αιγαίου.</p>
      <p>Η Philoxenia αποτελεί έκθεση - ορόσημο για τον ελληνικό τουρισμό καθώς σε αυτήν αποτυπώνεται το μέλλον της τουριστικής ανάπτυξης της χώρας.</p>
      <figure>
        <img src="https://www.rodiaki.gr/medias/2019/11/13/a1361402fbf56ba20417e2e3767e209e.jpg"/>
      </figure>
      <p>Στην 35η Philoxenia 2019 συμμετείχαν 542 εκθέτες από 21 χώρες και εκπρόσωποι από όλη την εγχώρια τουριστική βιομηχανία, ενώ οι επισκέπτες της ξεπέρασαν τους 22.000.</p>
      <p>Εξαιρετική ήταν η παρουσία του Δήμου Ρόδου σε δικό του χώρο στο περίπτερο της Περιφέρειας Νοτίου Αιγαίου, καθώς τα στελέχη της Διεύθυνσης Τουρισμού του Δήμου Ρόδου παρείχαν αναλυτικές πληροφορίες για το νησί σε όλους τους επισκέπτες και τους διένειμαν πλούσιο έντυπο ενημερωτικό υλικό.</p>
      <p>Σημαντικός αριθμός τουριστικών πρακτόρων, ξενοδόχων και αντιπροσώπων υπηρεσιών του τουρισμού, αλλά και απλοί επισκέπτες Έλληνες και ξένοι, είχαν επισκεφθεί όλες τις ημέρες το περίπτερο της Ρόδου.</p>
      <figure>
        <img src="https://www.rodiaki.gr/medias/2019/11/13/b1955b25f99969c7b4530d5f54065225.jpg"/>
      </figure>
      <p>Το «παρών» έδωσαν ο υπουργός Τουρισμού κ. Χάρης Θεοχάρης, ο περιφερειάρχης Κεντρικής Μακεδονίας κ. Απόστολος Τζιτζικώστας, ο αντιπεριφερειάρχης Κυκλάδων κ. Γιώργος Λεονταρίτης, ο δήμαρχος Σαντορίνης κ. Αντώνης Σιγάλας, ο πρώην δήμαρχος Θεσσαλονίκης κ. Γιάννης Μπουτάρης, τουριστικοί παράγοντες από τη Βόρεια Ελλάδα και τα νησιά του Αιγαίου, αλλά και πολλοί μαθητές από σχολεία και ΙΕΚ της Θεσσαλονίκης, όπως τα ΙΕΚ ΔΕΛΤΑ, ΙΕΚ ALPHA, το ΕΠΑΛ Ελευθερίου - Κορδελιού, το Μητροπολιτικό Κολλέγιο και άλλα.</p>
      <figure>
        <img src="https://www.rodiaki.gr/medias/2019/11/13/dd050715b6aa4921b74408443c0a7cc7.jpg"/>
      </figure>
      <p>Μεγάλη ζήτηση είχαν και τα τοπικά προϊόντα του νησιού που μοίραζαν τα στελέχη της Διεύθυνσης Τουρισμού στους δεκάδες επισκέπτες του stand της Ρόδου, προσφορά των ντόπιων επιχειρήσεων «Μελισσοκομική Δωδεκανήσου ΑΕΒΕ», «Ποντικάκης Γεώργιος και Σία Ο.Ε. – Pane Di Capo», «Σταύρος Γεώργιος Κάλλας Ο.Ε.» - Natura Rodos», «Λαδόμυλος - Διμέλης Food ΑΒΕΕ» και « Sifonios Distillery».</p>
      <figure>
        <img src="https://www.rodiaki.gr/medias/2019/11/13/c23430be6b4cadf6cdc61aa23c588658.jpg"/>
      </figure>
      <figure>
        <img src="https://www.rodiaki.gr/medias/2019/11/13/1310771c6dd3a310218263db9681e18a.jpg"/>
      </figure>
      <figure>
        <img src="https://www.rodiaki.gr/medias/2019/11/13/40fd3d7deb55691419b1585cf832aa8c.jpg"/>
      </figure>
      <figure>
        <img src="https://www.rodiaki.gr/medias/2019/11/13/5148fe89ccf439bf1b509ec5c8356984.jpg"/>
      </figure>
      <figure>
        <img src="https://www.rodiaki.gr/medias/2019/11/13/078ad9e2cebe4d3dae8f06d894adb153.jpg"/>
      </figure>
    </article>
  </body>
</html>