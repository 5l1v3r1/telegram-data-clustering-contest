<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/13/jol-vizsgazott-a-jegkarmerseklo-rendszer"/>
    <meta property="og:site_name" content="infostart"/>
    <meta property="article:published_time" content="2019-11-13T13:04:00+00:00"/>
    <meta property="og:title" content="Jól vizsgázott a jégkármérséklő rendszer"/>
    <meta property="og:description" content="A jégkármérséklő-rendszer alkalmazása felére csökkente a mezőgazdaságban a jégkárt: a gazdálkodók idén 37 ezer hektárra jelentettek be jégesőkárt, míg két évvel ezelőtt ez még meghaladta a 71 ezer hektárt - közölte a Nemzeti Agrárgazdasági Kamara (NAK) országos szóvivője, a szervezet Zala megyei elnöke."/>
  </head>
  <body>
    <article>
      <h1>Jól vizsgázott a jégkármérséklő rendszer</h1>
      <address><time datetime="2019-11-13T13:04:00+00:00">13 Nov 2019, 13:04</time> by <a rel="author">Infostart / MTI</a></address>
      <h3>A jégkármérséklő-rendszer alkalmazása felére csökkente a mezőgazdaságban a jégkárt: a gazdálkodók idén 37 ezer hektárra jelentettek be jégesőkárt, míg két évvel ezelőtt ez még meghaladta a 71 ezer hektárt - közölte a Nemzeti Agrárgazdasági Kamara (NAK) országos szóvivője, a szervezet Zala megyei elnöke.</h3>
      <p>Süle Katalin azt is elmondta, hogy idén a mezőgazdasági károkon belül a jégkár aránya nem érte el a 13 százalékot, 2017-ben - amikor még nem működött a védekezési rendszer - csaknem 40 százalék volt.</p>
      <p>Az elmúlt két évben gyakoriak voltak szélsőséges időjárási viszonyok, heves zivatarok alakultak ki. Az április 15-én elindított talajgenerátorok a szeptember végéig tartó védekezési szezonban Zala megyében 2018-ban 57, idén pedig 53 napon üzemeltek.</p>
      <p>Az országban található 986 talajgenerátor közül 42 Zala megyében (6 automata és 36 manuális) működik. A nagyobb költséggel üzemeltethető automata generátort a nehezebben megközelíthető területeken helyezték el, míg a manuális generátorok telepítésének koordinátáit a meteorológiai szolgálattal együttműködve végzett felmérések alapján jelölték ki - jelezte az országos szóvivő.</p>
      <p>A rendszer talajgenerátorai ezüst-jodid tartalmú hatóanyagot égetnek el, amely a feláramlással a felhőkbe jut és csökkenti a jégszemcsék méretét - magyarázta Süle Katalin. Ugyanakkor azt is kiemelte, hogy nincs olyan technológia, amellyel teljes mértékben kiküszöbölhető a jég. Az országhatár felől érkező, jéggel teli zivatarfelhő, valamint a szupercellák ellen nem tudnak védekezni, azt viszont garantálni tudják, hogy a legmodernebb, leghatékonyabb talajgenerátoros rendszer alkalmazásával a lehulló jégszemek mérete kisebb lesz.</p>
      <p>Kitért arra is, hogy a Nemzeti Agrárgazdasági Kamara és az Agrárminisztérium által üzemeltetett országos jégkármérséklő rendszer bevezetésével a mezőgazdaságban több milliárdos kárt lehetett megelőzni, emellett a polgári, az ipari és az állami létesítményekben, ingatlanokban és ingóságokban is megóvták az értékeket.</p>
      <p>A zalaegerszegi sajtótájékoztatón oklevelet adtak át a legjobb zalai megyei generátorkezelőnek, a Zalacsányban gazdálkodó Réti Zoltánnak. Az ország teljes területét lefedő jégkármérséklő rendszert a Vidékfejlesztési Program keretében, 1,8 milliárd forint uniós támogatással 2018 tavaszán építették ki. A rendszer működtetésére az Agrárminisztérium a Kárenyhítési Alapból évente 1,5 milliárd forintot biztosít az agrárkamara számára.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>