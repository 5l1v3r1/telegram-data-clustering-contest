<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/katowice,51/rybnik-matka-miala-piec-promili-dziecko-trzy-lata,985033.html"/>
    <meta property="og:site_name" content="TVN24"/>
    <meta property="article:published_time" content="2019-11-13T13:15:00+00:00"/>
    <meta property="og:title" content="Nie pamiętała, jak ma na imię jej trzyletni syn. Miała pięć promili"/>
    <meta property="og:description" content="Pijana kobieta została przewieziona do szpitala, bo jej życie było zagrożone. Miała w organizmie aż pięć promili alkoholu. Dzisiaj zostanie przesłuchana. Jej trzyletni syn jest już w rodzinie zastę..."/>
  </head>
  <body>
    <article>
      <h1>Nie pamiętała, jak ma na imię jej trzyletni syn. Miała pięć promili</h1>
      <address><time datetime="2019-11-13T13:15:00+00:00">13 Nov 2019, 13:15</time> by <a rel="author">mag/gp</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/1f71e393b3809197ed66df836fe833e5/98bc0434-fd0d-4cff-845f-3fb69bf4dd75.jpg?type=1&amp;srcmode=0&amp;srcx=1/1&amp;srcy=1/4&amp;srcw=1/1&amp;srch=29/50&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/c4c5f7a4-094c-49f4-bc57-85c5806f9588-480p.mp4"/>
          <figcaption>Kobieta miała pięć promili alkoholu i dziecko pod opieką</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/1f71e393b3809197ed66df836fe833e5/da0e82d3-85a9-4997-b683-c23ff377f074-480p.mp4"/>
          <figcaption>Pijana matka trafiła do szpitala, na drugi dzień do aresztu</figcaption>
        </figure>
        <figcaption>Kobieta miała pięc promili, trafiła najpierw do szpitala<cite>Foto: śląska policja | Video: TVN 24 Katowice</cite></figcaption>
      </slideshow>
      <h3>Pijana kobieta została przewieziona do szpitala, bo jej życie było zagrożone. Miała w organizmie aż pięć promili alkoholu. Dzisiaj zostanie przesłuchana. Jej trzyletni syn jest już w rodzinie zastępczej. Matka była tak pijana, że nie wiedziała, jak on ma na imię.</h3>
      <p>Policjanci z Rybnika w poniedziałek około godziny 16 dostali anonimowe zgłoszenie, że w jednym z mieszkań przy ulicy Lotników jest awantura i że przebywa tam małe dziecko.</p>
      <related>
        <a href="https://www.tvn24.pl/katowice,51/wezwal-policje-do-zaklocania-ciszy-nocnej-zostal-pobity-poszlismy-zalatwic-konfidenta,983048.html"/>
      </related>
      <p>Na miejscu zastali trzyletniego chłopca, jego 46-letnią matkę i jeszcze dwie dorosłe osoby.</p>
      <p>- Zapytali kobietę, jak dziecko ma na imię. Podała złe imię, dopiero potem przypomniała sobie właściwe - mówi Bogusława Kobeszko, rzeczniczka policji w Rybniku.</p>
      <p>Po przebadaniu alkomatem okazało się, że matka ma pięć promili. Wszyscy dorośli byli nietrzeźwi.</p>
      <p>46-latkę przewieziono do szpitala, ponieważ tak wysokie stężenie alkoholu stanowiło zagrożenie dla jej życia.</p>
      <p>We wtorek trzeźwiała dalej, ale już w policyjnym areszcie. Dzisiaj zostanie przesłuchana.</p>
      <h3>Obce mieszkanie, wszędzie butelki</h3>
      <p>Wiadomo, że w chwili interwencji kobieta z dzieckiem nie przebywali we własnym mieszkaniu, tylko u znajomych matki. Jak mówią policjanci, wszędzie tam porozrzucane były butelki po alkoholu.</p>
      <p>Trzyletni chłopiec trafił do rodzinnego pogotowia opiekuńczego.</p>
      <p>- Jeśli okaże się, że kobieta naraziła swoje dziecko na niebezpieczeństwo utraty życia lub zdrowia, usłyszy zarzuty i będzie jej grozić do pięciu lat więzienia - mówi Olaf Burakiewicz z zespołu prasowego śląskiej policji.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/v/1f71e393b3809197ed66df836fe833e5/da0e82d3-85a9-4997-b683-c23ff377f074/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Pijana matka trafiła do szpitala, na drugi dzień do aresztu<cite>Wideo: śląska policja</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/krakow,50/pieciolatek-stal-na-brzegu-rzeki-matka-i-babcia-byly-w-domu-pijane,982551.html"/>
        <a href="https://www.tvn24.pl/wiadomosci-z-kraju,3/pijana-matka-jechala-odebrac-dziecko-z-kolonii,965435.html"/>
        <a href="https://www.tvn24.pl/wroclaw,44/pijana-matka-opiekowala-sie-niepelnosprawnym-dzieckiem,958179.html"/>
        <a href="https://fakty.tvn24.pl/r/2-latka-znaleziona-w-przyczepie-naga-brudna-zaplakana-pijana-matka-spala,948139.html"/>
      </related>
    </article>
  </body>
</html>