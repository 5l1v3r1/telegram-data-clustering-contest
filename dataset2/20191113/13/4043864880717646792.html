<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/13/7231859/"/>
    <meta property="og:site_name" content="Українська правда"/>
    <meta property="article:published_time" content="2019-11-13T13:59:00+00:00"/>
    <meta property="og:title" content="Арахамія: Піду з Ради, якщо в законі не буде референдуму про купівлю землі іноземцями"/>
    <meta property="og:description" content="Голова фракції “Слуга народу” Давид Арахамія обіцяє скласти мандат нардепа, якщо в законі про ринок землі після його ухвалення в цілому не буде пункту щодо референдуму про купівлю землі іноземцями."/>
  </head>
  <body>
    <article>
      <h1>Арахамія: Піду з Ради, якщо в законі не буде референдуму про купівлю землі іноземцями</h1>
      <address>
        <time datetime="2019-11-13T13:59:00+00:00">13 Nov 2019, 13:59</time>
      </address>
      <p>Голова фракції "Слуга народу" Давид Арахамія обіцяє скласти мандат нардепа, якщо в законі про ринок землі після його ухвалення в цілому не буде пункту щодо референдуму про купівлю землі іноземцями.</p>
      <p>Про це Арахамія сказав у кулуарах Ради, повідомляє<a href="https://www.ukrinform.ua/rubric-polytics/2817449-arahamia-obicae-sklasti-mandat-akso-v-zakoni-ne-propisut-referendum-pro-kupivlu-zemli-inozemcami.html"> "Укрінформ".</a></p>
      <p>Коментуючи позицію представника уряду у ВР Ірини Верещук, яка не підтримувала законопроєкт про ринок землі, голова фракції СН сказав:</p>
      <p>"Вона почула, наприклад, обіцянку президента щодо референдуму. Можливо, вона змінить свою думку… Я їй сказав: "Дивись, ось мій мандат, я ставлю мандат на стіл. Це моя обіцянка, якщо цієї (обіцянки президента щодо необхідності проведення референдуму стосовно купівлі землі іноземцями, – ред.) не буде дотримано, якщо цього не трапиться, я йду з Верховної Ради, якщо ми не додамо цю поправку".</p>
      <p>Разом з тим Арахамія запевняє, що жодних "репресій" до депутатів, які не підтримають законопроєкт про ринок землі, "Слуга народу" не застосовуватиме.  </p>
      <p>"А за що (карати, – ред.) бідну Ірину Верещук, яка наша людина, яка прекрасно працює, справляється зі своїми обов’язками… Нехай вона собі буде проти, вона може й не утриматися, може, вона почує аргументи – наші ж люди також виступають. Станом на зараз позиція у неї така", - пояснив Арахамія.</p>
      <p><b>Що було раніше:</b> 13 листопада після кількох годин гризні Верховна Рада у першому читанні проголосувала за <a href="https://www.pravda.com.ua/news/2019/11/13/7231854/">проєкт закону №2178-10</a> від "Слуги народу" щодо продажу сільськогосподарської землі.</p>
      <p>
        <i>
          <b>Читайте також: <a href="https://www.epravda.com.ua/publications/2019/09/20/651811/?fbclid=IwAR0WSsLUnveE5OCtKbOECHGoFPJKfWjLW9jLVtDOOISpfljudLR20FmavN0">Ринок землі Зеленського. Яким він буде</a></b>
        </i>
      </p>
      <p>
        <i>
          <b>
            <a href="https://www.epravda.com.ua/publications/2019/11/13/653650/?fbclid=IwAR0JBIxnxi2RrozlbBAphYWNUbGOtBT2raYljsDE6DXbcDr99daM7_HxHk0">Рада голосує за ринок землі: чи вдалось Зеленському вмовити "своїх"</a>
          </b>
        </i>
      </p>
      <p>
        <b>Передісторія:</b>
      </p>
      <ul>
        <li>На початку вересня президент Володимир Зеленський доручив уряду підготувати, а парламенту ухвалити до 1 грудня <a href="https://www.pravda.com.ua/news/2019/09/2/7225078/">законопроєкт про ринок земель </a>сільськогосподарського призначення зі скасуванням мораторію на продаж землі.</li>
        <li>Лідерка ВО "Батьківщина" <a href="https://www.pravda.com.ua/news/2019/09/26/7227396/">Юлія Тимошенко </a>вимагала провести референдум із питання продажу землі, перш ніж виносити закон про ринок землі на голосування Верховної Ради.</li>
        <li>Вересневе опитування Київського міжнародного інституту соціології показало, що <a href="https://www.pravda.com.ua/news/2019/09/26/7227427/">52% українців не схвалюють </a>ідею скасувати мораторій на землю, підтримують рішення Зеленського лише 35% опитаних, а 64% респондентів – за референдум із цього питання.</li>
        <li>Згідно з листопадовим опитуванням "Центру Разумкова", 77,6% українців взяли б участь у референдумі щодо скасування мораторію на купівлю-продаж землі сільськогосподарського призначення, якби він відбувався найближчої неділі. 68,3% з них проголосували б <a href="https://www.pravda.com.ua/news/2019/11/11/7231638/">за продовження мораторію.</a></li>
        <li>У 2017 році лідер "ЄС", на той час президент <a href="https://www.pravda.com.ua/news/2017/09/7/7154290/">Петро Порошенко </a>називав неконституційним мораторій на продаж землі і закликав якомога скоріше провести земельну реформу.</li>
        <li>У квітні 2019 року Порошенко заявляв, що прорив в економічному розвитку України неможливий без відкриття <a href="https://www.epravda.com.ua/news/2019/04/17/647111/">ринку землі.</a></li>
        <li>Наразі фракції "Батьківщини", "Опозиційної платформи – За життя", "Європейської солідарності" та депутатська група "За майбутнє" виступають <a href="https://www.pravda.com.ua/news/2019/11/12/7231701/">проти продажу земель</a> сільськогосподарського призначення.</li>
        <li>Вранці 13 листопада під Верховну Раду представники "Всеукраїнської аграрної ради" принесли <a href="https://www.pravda.com.ua/news/2019/11/13/7231819/">труп свині у труні </a>і похоронні вінки.</li>
      </ul>
      <related>
        <a href="https://www.pravda.com.ua/news/2019/11/13/7231816/"/>
        <a href="https://www.pravda.com.ua/news/2019/11/12/7231777/"/>
        <a href="https://www.pravda.com.ua/news/2019/11/12/7231738/"/>
      </related>
    </article>
  </body>
</html>