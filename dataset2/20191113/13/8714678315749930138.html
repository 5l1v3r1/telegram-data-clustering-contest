<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/nrk-kaster-seg-inn-i-den-daglige-nyhetskampen-pa-podkast/"/>
    <meta property="og:site_name" content="Kampanje"/>
    <meta property="article:published_time" content="2019-11-13T13:05:43+00:00"/>
    <meta property="og:title" content="NRK kaster seg inn i den daglige nyhetskampen på podkast - Ragna Nordenborg blir programleder"/>
    <meta property="og:description" content="NRK sier de skal være «kompromissløse» i jakten på unge lyttere."/>
  </head>
  <body>
    <article>
      <h1>NRK kaster seg inn i den daglige nyhetskampen på podkast - Ragna Nordenborg blir programleder</h1>
      <address><time datetime="2019-11-13T13:05:43+00:00">13 Nov 2019, 13:05</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>NRK sier de skal være «kompromissløse» i jakten på unge lyttere.</b>
      </p>
      <p>NRK tar opp konkurransen med Aftenpostens «Forklart» og VGs «Verdens gang» når de lanserer en helt ny daglig nyhetspodkast før jul.</p>
      <p>- Dette gjør vi for nå flere folk og yngre folk. Veldig mange av NRKs nyhetsprodukter brukes av voksne mennesker og NRK skal jo nå alle. Det er litt av jobben vår, sier prosjektleder <b>Eva Midttun Leira</b> i NRK til Kampanje.</p>
      <p>- Og de unge finner dere på podkast?</p>
      <p>- Det er i hvert fall verdt et forsøk. Alle undersøkelser viser at unge mennesker faktisk bruker podkast ukentlig.</p>
      <p><b>48 søkere i NRK</b><br/>Leira har tatt over som prosjektleder etter Eivind Waage, som siden i vår har jobbet med å finne ut av hvordan podkasten kan se ut. Arbeidet kom først skikkelig i gang i høst med en intern utlysning i NRK. 48 NRK-ansatte hadde lyst til å bli med i redaksjonen som består av to produsenter, en lydprodusent, en prosjektleder i halv stilling og programleder Ragna Nordenborg, som har jobbet med Ekko på P2. De hadde sin første samling i november.</p>
      <p>NRK og ankommer et marked der den daglige konkurransen om lytterne er tøffere enn noen gang. Aftenposten og VG har allerede lansert de daglige nyhetspodkastene Forklart og Verdens Gang etter modell av The Daily fra New York Times.</p>
      <p>
        <b>Les også: <a href="https://kampanje.com/link/df2395fbfaec43dba603e26a703b54dc.aspx">VG går på lufta med ny daglig podcast</a></b>
      </p>
      <p>- Er det plass til flere i dette markedet?</p>
      <p>- Ja, det tror jeg. På samme måte som det finnes både 21-nyhetene på TV 2 og Dagsrevyen, så kommer det til å finnes flere nyhetspodkaster.</p>
      <p>- Hva skal skille dere ut?</p>
      <p>- Vi kommer til å være ganske tydelig på målgruppa. Vi kommer til å være kompromissløse.</p>
      <p>- Så dette blir ikke en podkast for de over 30? 40?</p>
      <p>- Jo jo, de må gjerne høre på. Jeg tror vi kommer til å nå mange voksne lyttere, men det skal alltid være relevant for de unge.</p>
      <p><b>- Raus podkast-kultur</b><br/>- Ble dere tatt på senga av at VG lanserte sin podkast for litt siden?</p>
      <p>- Nei, vi visste at de ville komme, men vi visste ikke når. Vi synes det er hyggelig og opplever at det er en raus kultur i podkast-verden. Det er ikke noe kjip konkurranse.</p>
      <p>Fortsatt gjenstår det noen detaljer før podkasten kan lanseres.</p>
      <p>- Vi har ikke noe navn ennå, og det må vi nesten ha, ler Eva Midttun Leira.</p>
    </article>
  </body>
</html>