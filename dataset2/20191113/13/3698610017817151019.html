<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/kolishnogo-zastupnika-golovi-pravlinnya-vab-banku-zaareshtuvali-iz-pravom-zastavi-329499_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T13:19:00+00:00"/>
    <meta property="og:title" content="Колишнього заступника голови правління VAB Банку заарештували із правом застави"/>
    <meta property="og:description" content="ВАКС визначив заставу у 1,15 мільйон гривень."/>
  </head>
  <body>
    <article>
      <h1>Колишнього заступника голови правління VAB Банку заарештували із правом застави</h1>
      <h2>ВАКС визначив заставу у 1,15 мільйон гривень.</h2>
      <address>
        <time datetime="2019-11-13T13:19:00+00:00">13 Nov 2019, 13:19</time>
      </address>
      <p>Вищий антикорупційний суд (ВАКС) обрав колишньому заступнику голови правління <a href="https://dt.ua/ECONOMICS/smoliy-perervav-vidryadzhennya-za-kordon-u-zv-yazku-z-spravoyu-vab-banku-329339_.html"><b>VAB Банку</b></a> Андрію Яцюті запобіжний захід у вигляді арешту з правом внесення застави у розмірі 1,15 мільйон гривень.</p>
      <p>Національне антикорупційне бюро та Спеціалізована антикорупційна прокуратура просили для підозрюваного 20 мільйонів гривень застави, однак ВАКС визначив меншу заставу. Яцюта також повинен носити електронний браслет і здати паспорти, передає <a href="https://finance.liga.net/bank/novosti/delo-vab-banka-arestovan-esche-odin-podozrevaemyy">LIGA.net</a>.</p>
      <p>Раніше Вищий антикорупційний суд <a href="https://dt.ua/UKRAINE/sprava-vab-banku-eksgolovu-bankivskogo-naglyadu-nbu-zaareshtuvali-z-pravom-zastavi-329441_.html"><b>заарештував ексдиректорку гендепартаменту банківського нагляду Нацбанку Аллу Шульгу</b></a> з правом внесення 15 млн гривень застави. Члена ради Нацбанку Миколу <a href="https://dt.ua/ECONOMICS/sprava-vab-banku-chlena-radi-nacbanku-vidpustili-pid-domashniy-aresht-329489_.html"><b>Каленського відправили під домашній арешт</b></a> на 60 днів.</p>
      <p>Увечері 11 листопада детективи НАБУ прийшли до "Райффайзен Банку Аваль" і <b><a href="https://dt.ua/UKRAINE/nabu-priyshlo-v-rayffayzen-bank-zmi-329280_.html">затримали на робочому місці голову правління Олександра Писарука</a></b>.</p>
      <p>Пізніше в НАБУ заявили, що <b><a href="https://dt.ua/UKRAINE/golovi-pravlinnya-rayffayzen-banku-ogolosili-pidozru-i-vidpustili-leschenko-329308_.html">Писарук і ще шестеро людей були затримані</a></b> у рамках кримінального провадження про розкрадання 1,2 млрд гривень коштів стабілізаційного кредиту, який НБУ надав "VAB Банку" Олега Бахматюка у 2014 році.</p>
      <p>Крім Писарука, який в 2014 році був першим заступником голови НБУ Валерії Гонтарєвої, повідомлення про підозру вручили члену Ради НБУ Миколі Каленському й ексдиректору гендпартаменту банківського нагляду НБУ Аллі Шульзі, а також менеджерам "VAB Банку" та інших компаній Бахматюка.</p>
      <p>У НБУ висловили обурення через оголошення підозри Писаруку, підкресливши, що він професійний банкір із бездоганною репутацією та досвідом роботи у МВФ.</p>
      <p>Нацбанк відкликав банківську ліцензію у "VAB Банку" в березні 2015 року і звернувся до суду з вимогою <b><a href="https://dt.ua/ECONOMICS/nbu-prograv-apelyaciyu-na-skasuvannya-areshtu-mayna-bahmatyuka-221302_.html">арешту активів Бахматюка</a></b>, оскільки він виступив фінансовим поручителем за стабкредитом, який VAB не повернув.</p>
      <footer>За матеріалами: <a href="https://dt.ua/go/aHR0cDovL25ld3MubGlnYS5uZXQv">liga.net</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>