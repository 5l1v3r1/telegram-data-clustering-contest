<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/3-day-meet-of-bjp-mlas-in-mumbai-to-begin-tomorrow-454.html"/>
    <meta property="og:site_name" content="DoolNews"/>
    <meta property="article:published_time" content="2019-11-13T13:10:00+00:00"/>
    <meta property="og:title" content="മഹാരാഷ്ട്രയില്‍ പുതിയ നീക്കവുമായി ബി.ജെ.പി; എം.എല്‍.എമാര്‍ക്കായി മൂന്ന് ദിവസത്തെ യോഗം വിളിച്ചു"/>
    <meta property="og:description" content="B.J.P Maharashtra Election India മുംബൈ: മഹാരാഷ്ട്രയില്‍ പുതിയ രാഷ്ട്രീയ കരുനീക്കത്തിന് തുടക്കം കുറിച്ച് ബി.ജെ.പി. സംസ്ഥാനത്ത് രാഷ്ട്രപതി ഭരണത്തിന് കേന്ദ്രം ഉത്തരവിട്ടതിന്"/>
  </head>
  <body>
    <article>
      <h1>മഹാരാഷ്ട്രയില്‍ പുതിയ നീക്കവുമായി ബി.ജെ.പി; എം.എല്‍.എമാര്‍ക്കായി മൂന്ന് ദിവസത്തെ യോഗം വിളിച്ചു</h1>
      <address><time datetime="2019-11-13T13:10:00+00:00">13 Nov 2019, 13:10</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ പുതിയ രാഷ്ട്രീയ കരുനീക്കത്തിന് തുടക്കം കുറിച്ച് ബി.ജെ.പി. സംസ്ഥാനത്ത് രാഷ്ട്രപതി ഭരണത്തിന് കേന്ദ്രം ഉത്തരവിട്ടതിന് പിന്നാലെ ബി.ജെ.പി എം.എല്‍.എമാരുടെ യോഗം വിളിച്ചിരിക്കുകയാണ്.</p>
      <p>എം.എല്‍.എമാര്‍ക്കായി മൂന്ന് ദിവസത്തെ പ്രത്യേക യോഗമാണ് നടത്തുന്നത്. നാളെയാണ് യോഗം ആരംഭിക്കുന്നത്. മഹാരാഷ്ട്രയില്‍ രാഷ്ട്രപതി ഭരണം പ്രഖ്യാപിച്ചത് ഏറ്റവും ഗുണം ചെയ്യുക ബി.ജെ.പിക്കാണെന്നും സര്‍ക്കാരുണ്ടാക്കാന്‍ പല നീക്കങ്ങളും ബി.ജെ.പി നടത്തുമെന്നുമുള്ള റിപ്പോര്‍ട്ടുകള്‍ പുറത്തുവന്നിരുന്നു.</p>
      <related>
        <a href="https://www.doolnews.com/horse-trading-bid-unlikely-prefer-fresh-elections-say-bjp-leaders.html?utm_source=doolnews&amp;utm_medium=related"/>
      </related>
      <p>മഹാരാഷ്ട്രയിലെ നിലവിലെ രാഷ്ട്രീയ സ്ഥിതി ചര്‍ച്ച ചെയ്യാനും വിശകലനം ചെയ്യാനും എം.എല്‍.എമാരുടെ യോഗം വിളിച്ചതായി ബി.ജെ.പി നേതൃത്വം അറിയിച്ചു. യോഗത്തില്‍ ഇടക്കാല തെരഞ്ഞെടുപ്പും ചര്‍ച്ചയാകുമെന്നാണ് അറിയുന്നത്. അതേസമയം മഹാരാഷ്ട്രയില്‍ ബി.ജെ.പി വീണ്ടും തെരഞ്ഞെടുപ്പിന് ആവശ്യപ്പെട്ടേക്കുമെന്ന സൂചനകളും പുറത്തുവരുന്നുണ്ട്.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയില്‍ രാഷ്ട്രീയ പ്രതിസന്ധി രൂക്ഷമായ ഘട്ടത്തില്‍ മഹാരാഷ്ട്രയില്‍ തെരഞ്ഞെടുപ്പിന് ഒരുങ്ങാന്‍ ആഹ്വാനം ചെയ്ത് കോണ്‍ഗ്രസ് രംഗത്തെത്തിയിരുന്നു. 2020 ല്‍ നടക്കുന്ന തെരഞ്ഞെടുപ്പിനായി തയ്യാറായിക്കോളൂവെന്നായിരുന്നു കോണ്‍ഗ്രസ് നേതാവ് സഞ്ജയ് നിരുപം നേരത്തെ ട്വീറ്റ് ചെയ്തത്.</p>
      <p>നിലവിലെ അവസ്ഥയില്‍ ശിവസേനയുമായി സഖ്യം ചേര്‍ന്ന് മഹാരാഷ്ട്രയില്‍ സര്‍ക്കാരുണ്ടാക്കുന്നതിലുള്ള അതൃപ്തി സഞ്ജയ് നിരുപം പ്രകടിപ്പിച്ചിരുന്നു. പാര്‍ട്ടിയിലെ ഒരു വിഭാഗം തെരഞ്ഞെടുപ്പ് ആഗ്രഹിക്കുന്നുണ്ടെന്ന സൂചനയായിരുന്നു അദ്ദേഹം നല്‍കിയത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>മഹാരാഷ്ട്രയില്‍ ആരാണ് സര്‍ക്കാര്‍ രൂപീകരിക്കുന്നത് എന്നും അത് എങ്ങനെ എന്നുമുള്ളത് വിഷയമല്ലെന്നും എന്നാല്‍ മഹാരാഷ്ട്രയില്‍ രാഷ്ട്രീയ അസ്ഥിരത നിലനില്‍ക്കുന്നു എന്നത് തള്ളിക്കളയാനാവില്ലെന്നുമായിരുന്നു സഞ്ജയ് നിരുപം അന്ന് പറഞ്ഞത്.</p>
      <figure>
        <iframe src="https://www.youtube.com/embed/ABOIUa8k3TY" width="500" height="281" data-service="Youtube" scrolling="no"/>
      </figure>
    </article>
  </body>
</html>