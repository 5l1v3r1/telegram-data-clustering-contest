<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1547045.html/%D8%A7%D9%81%D8%B2%D8%A7%DB%8C%D8%B4----%D8%AF%D8%B1%D8%B5%D8%AF%DB%8C-%D8%AA%D9%88%D9%84%DB%8C%D8%AF-%D8%B9%D8%B3%D9%84-%D8%AF%D8%B1-%D9%87%D9%85%D8%AF%D8%A7%D9%86--%D8%A8%D8%B1%D8%AF%D8%A7%D8%B4%D8%AA-----%D8%AA%D9%86-%D8%B9%D8%B3%D9%84-%D9%85%D8%B1%D8%BA%D9%88%D8%A8"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-13T13:32:00+00:00"/>
    <meta property="og:title" content="افزایش ۲۱ درصدی تولید عسل در همدان/ برداشت ۲۳۸ تن عسل مرغوب"/>
    <meta property="og:description" content="مدیر جهاد کشاورزی شهرستان همدان از افزایش ۲۱ درصدی تولید عسل در سال جاری نسبت به سال گذشته خبر داد و گفت: امسال ۲۳۸ تن عسل مرغوب از کلونی‌های زنبور عسل همدان برداشت شده است."/>
  </head>
  <body>
    <article>
      <h1>افزایش ۲۱ درصدی تولید عسل در همدان/ برداشت ۲۳۸ تن عسل مرغوب</h1>
      <h2>مدیر جهاد کشاورزی شهرستان همدان خبر داد؛</h2>
      <address>
        <time datetime="2019-11-13T13:32:00+00:00">13 Nov 2019, 13:32</time>
      </address>
      <p>مدیر جهاد کشاورزی شهرستان همدان از افزایش ۲۱ درصدی تولید عسل در سال جاری نسبت به سال گذشته خبر داد و گفت: امسال ۲۳۸ تن عسل مرغوب از کلونی‌های زنبور عسل همدان برداشت شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین فضلی، مدیر جهاد کشاورزی شهرستان همدان امروز در گفت‌وگو با خبرنگار <a href="http://asrehamedan.ir/31623">عصر همدان</a>، با اشاره به پایان سرشماری کلونی‌های زنبورعسل در همدان اظهار کرد: عملیات سرشماری کلونی زنبورعسل از ششم مهرماه با تشکیل ۱۲ اکیپ به منظور به روزرسانی آمار و اطلاعات زنبورستان تا اواسط آبان‌ماه انجام شده است.</p>
      <p>وی در ادامه گفت: در این طرح تعداد ۲۶۲ زنبورستان با ۲۶ هزار و ۱۸۸ کلونی مورد بازدید قرار گرفت.</p>
      <p>مدیر جهاد کشاورزی شهرستان همدان با بیان اینکه ۲۳۸ تن عسل مرغوب از این کلونی‌ها برداشت شده است، تصریح کرد: با وجود شرایط نامناسب جوی، میزان تولید عسل به دلیل حمایت تعاونی زنبورداران و توزیع به موقع شکر یارانه‌ای بین زنبورداران تولید شده است.</p>
      <p>فضلی از افزایش میزان تولید عسل در همدان خبر داد و ادامه داد: میزان تولید عسل نسبت به سال گذشته بیش از ۲۱ درصد افزایش یافته است،</p>
      <p>وی در پایان خاطرنشان کرد: اشتغال ایجاد شده از کلونی‌های زنبور عسل برای ۳۲۳ نفر به صورت مستقیم و ۵۰۰ نفر به صورت غیرمستقیم بوده که در زمینه تولید و فرآوری عسل در حال فعالیت هستند.</p>
      <p>انتهای پیام/</p>
    </article>
  </body>
</html>