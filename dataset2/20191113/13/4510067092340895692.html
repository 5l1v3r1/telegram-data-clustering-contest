<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/pro-romania-isi-indeamna-alegatorii-din-bihor-sa-voteze-si-in-turul-doi-chiar-daca-au-ramas-un-presedinte-absent-si-una-care-canta-si-varsa-lacrimi-152764.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-13T13:01:00+00:00"/>
    <meta property="og:title" content="Pro România îşi îndeamnă alegătorii din Bihor să voteze şi în turul doi, chiar dacă au rămas un preşedinte absent şi „una care cântă şi varsă lacrimi”"/>
    <meta property="og:description" content="Deşi consideră că în turul decisiv al alegerilor prezidenţiale, programat pe 24 noiembrie, s-au calificat un preşedinte care „n-a excelat cu nimic în campanie”, Klaus Iohannis, şi o persoană cu mult sub calificarea cerută de funcţie, Viorica Dăncilă, liderii Pro România Bihor spun că „boicotul nu e o soluţie”. Ca atare, Claudiu Pop şi Octavian Bara îi îndeamnă pe cei peste 18.800 de bihoreni care duminică au votat cu Mircea Diaconu să se prezinte la urne şi pe 24 noiembrie."/>
  </head>
  <body>
    <article>
      <h1>Pro România îşi îndeamnă alegătorii din Bihor să voteze şi în turul doi, chiar dacă au rămas un preşedinte absent şi „una care cântă şi varsă lacrimi”</h1>
      <address><time datetime="2019-11-13T13:01:00+00:00">13 Nov 2019, 13:01</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Octavian-Bara-cu-Claudiu-Pop_13112019.JPG"/>
      </figure>
      <p>
        <b>Liderii Pro România Bihor, Octavian Bara şi Claudiu Pop, afirmă că formaţiunea pe care o reprezintă în judeţ urcă "pe o orbită în spirală", cum s-a exprimat cel dintâi, deoarece la primul tur al alegerilor prezidenţiale din 10 noiembrie, candidatul pe care acest partid l-a susţinut împreună cu ALDE, fostul actor Mircea Diaconu, a obţinut în judeţ aproape 8% din voturile bihorenilor, faţă de mai puţin de 5% reuşite în alegerile europarlamentare (doar de Pro România).</b>
      </p>
      <p>
        <b>"Rezultate încurajatoare"</b>
      </p>
      <p>"Avem organizaţii care în Bihor au obţinut un scor nu foarte bun, dar mulţumitor", a spus Octavian Bara într-o conferinţă de presă pe care a susţinut-o, miercuri, împreună cu Claudiu Pop. Bara a argumentat că, în Oradea, Mircea Diaconu a obţinut peste 8.000 de voturi, peste cele 5.000 obţinute de Pro România în primăvară, şi a adăugat că "avem comune unde organizaţiile noastre au produs fibrilaţii" primarilor PNL şi PSD, dând ca exemple Pomezeu (cu edil liberal), "unde echipa noastră a obţinut scoruri peste Klaus Iohannis şi Viorica Dăncilă", precum şi Sânmartin (primar PSD), unde candidatul Pro România a luat "mai mult decât dublu" faţă de scorul de la europarlamentare.</p>
      <p>"Nu avem încă organizaţii bine închegate peste tot, dar acolo unde avem sunt rezultate încurajatoare", a spus şi Claudiu Pop, subliniind că acestea sunt o premisă bună pentru alegerile locale de anul viitor, la care Pro România are ambiţia "să conteze în politica la nivel judeţean".</p>
      <p>
        <b>"Oricine să meargă la vot"</b>
      </p>
      <p>Pe de altă parte, deşi au precizat că "la nivel central" Pro România încă nu a luat o decizie în acest sens, Bara şi Pop au transmis celor 18.872 bihoreni care duminica trecută l-au votat pe Mircea Diaconu să participe şi la al doilea tur de scrutin şi să aleagă pe cine consideră ei că merită.</p>
      <p>"Noi îndemnăm pe oricine să meargă la vot. Pe cine alege fiecare, este treaba fiecăruia, între un preşedinte care n-a excelat cu nimic în campanie şi una care cântă şi varsă lacrimi, că aţi văzut că în PSD se cântă "Nicio lacrimă", de Ion Cristinoiu", a spus Octavian Bara, cu trimitere la cel mai recent episod de "jigniri" simţite de Viorica Dăncilă, <a href="https://www.ebihoreanul.ro/stiri/ultima-or-31-35/cex-cu-scandal-la-psd-dancila-a-iesit-plangand-din-sala-dupa-ce-manda-a-facut-o-proasta-ana-birchall-si-cosmin-gusa-au-fost-exclusi-152755.html">descrisă ca o "proastă"</a> chiar de către propriii ei colegi de partid, inclusiv de Claudiu Manda, soţul propriei şefe de campanie, Olguţa Vasilescu.</p>
      <p>"Boicotul nu este o soluţie, pentru că indiferent de boicot un preşedinte oricum va ieşi pe 24 noiembrie, şi nu e bine să fie lipsit de legitimitate", a adăugat şi Claudiu Pop.</p>
      <p>
        <b>Întrebări "încuietoare"</b>
      </p>
      <p>În ce privşete lipsa confruntării electorale între cei doi candidaţi rămaşi în cursă, reprezentanţii Pro România afirmă că aceasta nu este normală, dar ea nu trebuie să oprească bihorenii să meargă la vot. "Nu poţi să nu mergi la o confruntare, chiar dacă adversarul tău este mai slab decât tine", i-a reproşat Bara lui Iohannis.</p>
      <p>Solicitaţi de <b>BIHOREANUL </b>să spună ce întrebări "încuietoare" ar fi pus celor doi candidaţi dacă ar avea posibilitatea, atât Bara, cât şi Pop s-au gândit s-o chestioneze doar pe Dăncilă. "Eu aş întreba de ce nu a acceptat un candidat unic al PSD, ALDE şi Pro România", a spus Bara, cu trimitere la propunerea făcută Vioricăi Dăncilă în vară de Victor Ponta.</p>
      <p>"Tabla înmulţirii!", a zis Claudiu Pop, după care a bătut în retragere: "Îi las pe colegii ei s-o încurce. La cum au încurcat-o baronii din judeţe, nu mai trebuie nimeni s-o încurce", a spus el.</p>
    </article>
  </body>
</html>