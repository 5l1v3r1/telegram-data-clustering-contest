<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/politica/elezioni-emilia-romagna-bonaccini-1.4884063"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-13T13:32:58+00:00"/>
    <meta property="og:title" content="Elezioni Emilia Romagna, Stefano Bonaccini chiede aiuto ai sindaci"/>
    <meta property="og:description" content="Il governatore uscente, appoggiato da decine di primi cittadini, apre la campagna elettorale contro Lucia Borgonzoni"/>
  </head>
  <body>
    <article>
      <h1>Elezioni Emilia Romagna, Stefano Bonaccini chiede aiuto ai sindaci</h1>
      <h2>Il governatore uscente, appoggiato da decine di primi cittadini, apre la campagna elettorale contro Lucia Borgonzoni</h2>
      <address><time datetime="2019-11-13T13:32:58+00:00">13 Nov 2019, 13:32</time> by <a rel="author">FEDERICO DEL PRETE</a></address>
      <p>Bologna, 13 novembre 2019 - In completo scuro e maglietta bianca, <b>senza la cravatta </b>d'ordinanza, Stefano Bonaccini ha aperto dalla Fiera la sua <b>corsa al bis </b>in Emilia-Romagna. Lo ha fatto insieme a <b>decine di sindaci </b>della Regione che hanno deciso di sostenerlo: "Molti non sono nemmeno del Pd o ci hanno battuto alle ultime elezioni, è un <b>segnale molto forte</b>", ha spiegato. Ai primi cittadini è stata affidata un missione chiara, quella di aiutarlo a vincere, spostando l'attenzione della campagna elettorale dal quadro nazionale a quello locale: "Chiedo loro <b>una mano</b>, la Regione a volte appare lontana, ma con il loro aiuto sarà più semplice far capire quale sia la posta in gioco".</p>
      <p>La scelta del luogo non è stata causale, perché proprio il <b>padiglione 19 </b>aveva ospitato le udienze preliminare del <b>processo Aemilia</b>. "A spese della Regione", ha rivendicato Bonaccini. Sullo sfondo una riproduzione della cartina della Regione che campeggia nell'ufficio del governatore, con una bandierina per ogni Comune visitato: "So dirvi dove sono senza usare Google Maps". Frecciata inviata alla sua avversaria, Lucia Borgonzoni: "Noi abbiamo un progetto, loro devono mandare a casa Conte". E ancora: "Se non sarò eletto <b>io resterò qui</b>, non so se la mia sfidante può dire la stessa cosa: Salvini non si vedrà fino alle prossime elezioni, lei forse tornerà a Roma".</p>
      <p>A sostegno di Bonaccini anche gli interventi del sindaco di Bologna, <b>Virginio Merola</b>, e di quello di San Lazzaro, <b>Isabella Conti</b>. Durissimo il primo: "La Lega disprezza le idee degli altri, perché non ne ha. Non c'è nessuna proposta in positivo su come affrontare e risolvere al meglio le questioni, ma solo odio".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>