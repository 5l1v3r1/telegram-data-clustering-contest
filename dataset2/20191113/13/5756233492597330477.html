<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/621347/%D8%AA%D8%B1%DA%A9%DB%8C%D9%87-4-%D8%B4%D9%87%D8%B1%D8%AF%D8%A7%D8%B1-%DA%A9%D9%8F%D8%B1%D8%AF-%D8%B1%D8%A7-%D8%A8%D9%87-%D8%A7%D8%AA%D9%87%D8%A7%D9%85-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%D9%BE%E2%80%8C%DA%A9%E2%80%8C%DA%A9-%D8%A7%D8%AE%D8%B1%D8%A7%D8%AC-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-13T13:08:00+00:00"/>
    <meta property="og:title" content="ترکیه 4 شهردار کُرد را به اتهام ارتباط با پ‌ک‌ک اخراج کرد"/>
    <meta property="og:description" content="دولت ترکیه امروز (چهارشنبه)، چهار شهردار دیگر کُرد از حزب «دموکراتیک خلق‌ها» را به اتهام ارتباط با گروه تروریستی «پ ک ک» اخراج کرد."/>
  </head>
  <body>
    <article>
      <h1>ترکیه 4 شهردار کُرد را به اتهام ارتباط با پ‌ک‌ک اخراج کرد</h1>
      <address>
        <time datetime="2019-11-13T13:08:00+00:00">13 Nov 2019, 13:08</time>
      </address>
      <p>
        <i>دولت ترکیه امروز (چهارشنبه)، چهار شهردار دیگر کُرد از حزب «دموکراتیک خلق‌ها» را به اتهام ارتباط با گروه تروریستی «پ ک ک» اخراج کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ترکیه امروز (چهارشنبه) در راستای سیاست‌های دولت «رجب طیب اردوغان» رئیس‌جمهور ترکیه برای مقابله با شبه‌نظامیان کُرد که آنکارا آنها را تروریستی می‌داند، چهار شهردار دیگر کُرد را اخراج کرد.</p>
      <p>بنا به گزارش خبرگزاری رویترز، آنکارا می‌گوید که این شهرداران به دلیل ارتباط با گروه تروریستی «پ ک ک» (حزب کارگران کردستان ترکیه) اخراج شده‌اند.</p>
      <p>با اخراج این چهار نفر، تعداد شهردارانی که از زمان انتخاب شدن در اوایل سال جاری میلادی تاکنون در ترکیه اخراج شده‌اند، به 20 نفر افزایش یافت.</p>
      <p>خبرگزاری دولتی ترکیه پیش از این در تاریخ 17 آبان ماه گزارش کرده بود که یک شهردار کرد به اتهام داشتن ارتباط با پ ک ک بازداشت شده است.</p>
      <p>اردوغان و دولت وی، حزب دموکراتیک خلق (اچ دی پی) ترکیه را به داشتن ارتباط با پ ک ک متهم می‌کند که البته این حزب داشتن هرگونه ارتباط با پ ک ک را رد می‌کند.</p>
      <p>حزب اچ دی پی ترکیه در ماه مارس سال جاری میلادی با پیروزی در انتخابات محلی موفق شد در دهها شهر و روستا با اکثریت جمعیت کُرد به پیروزی برسد. با اینحال،دادستانی کل ترکیه، از آن زمان تاکنون، تعداد زیادی از سیاستمداران این حزب را به اتهام داشتن ارتباط با پ ک ک بازداشت کرده است.</p>
      <p>طبق گزارش رویترز، اقدام ترکیه علیه حزب دموکراتیک خلق‌ها در بحبوحه حمله نظامی ترکیه به سوریه علیه شبه‌نظامیان کُرد سوریه که به اعتقاد آنکارا با پ ک ک ارتباط دارند، صورت گرفته است.</p>
      <p>حزب دموکراتیک خلق‌ها، تنها حزب در پارلمان ترکیه است که با حملات آنکارا به شمال شرقی سوریه که در تاریخ 9 اکتبر (17 مهرماه) آغاز شد، مخالفت کرده است.</p>
    </article>
  </body>
</html>