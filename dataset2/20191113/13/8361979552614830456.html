<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/rinok-zemli-z-1-zhovtnya-rada-priynyala-zakonoproekt-pro-zemelnu-reformu-v-pershomu-chitanni-novini-ukrajini-50053274.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-13T13:23:00+00:00"/>
    <meta property="og:title" content="Рада прийняла в першому читанні законопроект про відкриття ринку землі з 1 жовтня"/>
    <meta property="og:description" content="Верховна Рада на засіданні 13 листопада підтримала в першому читанні законопроект № 2178−10 про введення ринку землі."/>
  </head>
  <body>
    <article>
      <h1>Рада прийняла в першому читанні законопроект про відкриття ринку землі з 1 жовтня</h1>
      <h2>Верховна Рада на засіданні 13 листопада підтримала в першому читанні законопроект № 2178−10 про введення ринку землі.</h2>
      <address>
        <time datetime="2019-11-13T13:23:00+00:00">13 Nov 2019, 13:23</time>
      </address>
      <p>«За» проголосувало 240 нардепів, з них 227 — з фракції Слуги народу, ще 13 — позафракційні.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/038/big/9e8aa6b88ad1a7aae9850d1570b4b0a4.png?stamp=20191113154710&amp;q=85&amp;output=jpg&amp;bg=white"/>
        <figcaption>Фото: Кристина Бердинских / НВ</figcaption>
      </figure>
      <p>Розгляд законопроектів про ринок землі (урядовий і 10 альтернативних) <a href="https://nv.ua/biz/economics/rynok-zemli-rada-rassmatrivaet-zemelnuyu-reformu-onlayn-translyaciya-novosti-ukrainy-50053219.html">тривав кілька годин</a>.</p>
      <p>Законопроект 2178−10 ініціювала група депутатів від Слуги народу, в тому числі голова комітету з питань аграрної та земельної політики Микола Сольський. Проектом закону пропонується відкрити ринок землі 1 жовтня 2020 року.</p>
      <h3>Хто зможе купувати землю</h3>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/718/original/5e569e3a6a51dd54b55fbec6bf7c168b.png?stamp=1&amp;q=85&amp;w=115"/>
      </figure>
      <p>Тимофій Милованов<br/>Давайте не боятись. Настав час для ринку землі</p>
      <p>Набувати права власності на земельні ділянки сільськогосподарського призначення зможуть громадяни України, юридичні особи України, створені відповідно до українського законодавства, територіальні громади та держава. Іноземці та особи без громадянства можуть набувати право власності на земельні ділянки сільськогосподарського призначення в порядку спадкування за законом, але зобов’язані здійснити їх відчуження протягом одного року з дня набуття права власності.</p>
      <p>До 1 січня 2024 року юридичні особи, бенефіціарними власниками яких є іноземці, а також особи без громадянства, юридичні особи, створені не за українським законодавством, і іноземні держави не зможуть купувати:</p>
      <ul>
        <li>земельні ділянки сільськогосподарського призначення державної та комунальної власності;</li>
        <li>земельні дiлянки, що перебувають у приватній власності і призначені для ведення товарного сільськогосподарського виробництва, земельні ділянки, виділені на місцевості власникам земельних паїв для ведення особистого селянського господарства, а також земельні паї.</li>
      </ul>
      <p>«Вимоги цього пункту не розповсюджуються на випадки набуття сільськогосподарськими товаровиробниками у власність земельних ділянок, які використовують такі земельні ділянки на правах оренди, емфітевзису, за умови, якщо з часу державної реєстрації юридичної особи — набувача права власності пройшло не менше 3 років; право оренди, емфітевзису виникло до набрання чинності цим пунктом», — йдеться в законопроекті.</p>
      <p>Порушення вимог цього пункту є підставою для визнання угоди недійсною або для примусового відчуження земельної ділянки.</p>
      <p>Президент Володимир Зеленський заявив 11 листопада, що до другого читання в законопроект внесуть правки про те, що іноземці отримають право купувати землі сільгосппризначення в Україні <a href="https://nv.ua/ukr/biz/economics/inozemci-zmozhut-kupuvati-silgospzemli-v-ukrajini-tilki-pislya-referendumu-z-cogo-pitannya-zelenskiy-50052787.html">тільки після референдуму з цього питання</a>.</p>
      <p>Читайте також:</p>
      <ul>
        <li>
          <a href="https://nv.ua/ukr/kyiv/zemelna-reforma-protest-pid-radoyu-video-novini-ukrajini-50053240.html">Відкриття ринку землі: протестуючі принесли під Раду труну зі свинею — відео</a>
        </li>
        <li>
          <a href="https://nv.ua/ukr/ukraine/politics/vereshchuk-mozhe-pozbutisya-posadi-v-kabmini-detali-50053289.html">LIGA: Верещук може позбутися посади в Кабміні через позицію щодо ринку землі</a>
        </li>
      </ul>
      <h3>Антимонопольні норми</h3>
      <p>Пропонується передбачити, що сукупна площа земельних ділянок сільськогосподарського призначення, які перебувають у власності громадянина або юридичної особи України, з урахуванням пов’язаних осіб: в межах однієї об'єднаної територіальної громади не повинна перевищувати 35% земель такої громади, в межах однієї області - 8% земель, в межах України — 0,5% земель, зазначено в законопроекті. Порушення вимог цієї частини є підставою для визнання угоди недійсною, а також для примусового відчуження земельної ділянки.</p>
      <h3>Хто матиме переважне право викупити землю</h3>
      <p>«Орендар, який відповідно до закону може мати у власності орендовану земельну ділянку, якщо інше не передбачено законом, має переважне право на придбання її у власність у разі продажу цієї земельної ділянки, за умови, що він сплачує ціну, за якою вона продається, а в разі продажу на аукціоні - якщо його пропозиція є рівною з пропозицією, яка є найбільшою із запропонованих учасниками аукціону», — зазначено в законопроекті.</p>
      <p>Законопроектом пропонується встановити мінімальну стартову ціну продажу земельних ділянок державної та комунальної власності на земельних торгах на рівні не нижче нормативної грошової оцінки. Крім того, громадяни, яким належить право постійного користування, право довічного успадкованого володіння земельними ділянками державної та комунальної власності, призначеними для ведення селянського господарства, а також орендарі земельних ділянок, які набули право оренди землі шляхом переоформлення права постійного користування, будуть мати право на викуп таких земельних ділянок у власність з розстрочкою платежу до 5 років за ціною нормативної грошової оцінки без проведення земельних торгів.</p>
    </article>
  </body>
</html>