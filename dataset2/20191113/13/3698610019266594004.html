<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-ssha-nazvali-politichno-vmotivovanim-virok-figurantam-yaltinskoyi-spravi-hizb-ut-tahrir-329506_.html"/>
    <meta property="og:site_name" content="DT.ua"/>
    <meta property="article:published_time" content="2019-11-13T13:59:00+00:00"/>
    <meta property="og:title" content="У США назвали політично вмотивованим вирок фігурантам ялтинської &quot;справи Хізб ут-Тахрір&quot;"/>
    <meta property="og:description" content="США вчергове закликали Росію звільнити всіх українських політв'язнів."/>
  </head>
  <body>
    <article>
      <h1>У США назвали політично вмотивованим вирок фігурантам ялтинської "справи Хізб ут-Тахрір"</h1>
      <h2>США вчергове закликали Росію звільнити всіх українських політв'язнів.</h2>
      <address>
        <time datetime="2019-11-13T13:59:00+00:00">13 Nov 2019, 13:59</time>
      </address>
      <p>Сполучені Штати Америки засудили незаконний вирок <b><a href="https://dt.ua/UKRAINE/yaltinska-sprava-hizb-ut-tahrir-prokuor-na-shistoh-osib-zaprosiv-mayzhe-100-rokiv-v-yaznici-326058_.html">фігурантам ялтинської "справи Хізб ут-Тахрір"</a></b>, який напередодні виніс Південний окружний військовий суд Ростова-на-Дону, повідомила у Twitter пресслужба посольства США у Києві. У Штатах вирок назвали політично вмотивованим.</p>
      <p>"Ми рішуче засуджуємо політично вмотивований вирок про довгострокове тюремне ув'язнення для шести кримських татар. Ми закликаємо Росію негайно звільнити цих шістьох осіб та всіх інших українських політичних в'язнів", - йдеться у повідомленні.</p>
      <figure>
        <iframe data-src="https://twitter.com/USEmbassyKyiv/status/1194574344392974338?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Напередодні російський суд засудив до ув'язнення в колонії суворого режиму <a href="https://dt.ua/UKRAINE/u-rf-shistoh-figurantiv-spravi-hizb-ut-tahrir-zasudili-do-uv-yaznennya-v-koloniyi-suvorogo-rezhimu-329315_.html"><b>фігурантів ялтинської "справи Хізб ут-Тахрір"</b></a>. Муслім Алієв був засуджений до 19 років ув'язнення, Інвер Бекіров – 18 років, Емір-Усеін Куку – 12 років, Вадим Сірук – 12 років, Арсен Джеппаров – 7 років і Рефат Алімов – 8 років.</p>
      <p>Їх затримали в лютому-квітні 2016 року. Кримчан звинувачують у причетності до ісламської політичної організації "Хізб ут-Тахрір", яка заборонена в Росії.</p>
      <p><b><a href="https://dt.ua/UKRAINE/advokati-oskarzhat-virok-yaltinskiy-grupi-figurantiv-spravi-hizb-ut-tahrir-329384_.html">Захисники заарештованих</a></b> і засуджених у "справах Хізб ут-Тахрір" вважають переслідування вмотивованим за релігійною ознакою. Правоохоронні органи РФ переслідують переважно кримських татар, українців, росіян, таджиків, азербайджанців і кримчан іншого етнічного походження, які сповідують іслам. Міжнародним правом заборонено запроваджувати на окупованій території законодавство держави-окупанта.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>