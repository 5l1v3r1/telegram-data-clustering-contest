<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/longform/premier-league-tha-xythei-aima.5638706.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-13T13:01:00+00:00"/>
    <meta property="og:title" content="Premier League: Θα χυθεί αίμα"/>
    <meta property="og:description" content="Είναι τελειωμένη υπόθεση ο τίτλος όπως δήλωσε ο Μουρίνιο ή θα δούμε μέχρι τέλους τη μάχη όπως και πέρυσι; Είναι τυχερή η Λίβερπουλ και ποιο είναι το πρόβλημα της Σίτι; Προλαβαίνει η Γιουνάιτεντ ή θα μείνει ξανά εκτός τετράδας; Σώζονται τα καράβια των Άρσεναλ και Τότεναμ; Ο Θέμης Καίσαρης ακτινογραφεί την Premier League μετά τις πρώτες 12 αγωνιστικές και δίνει απαντήσεις."/>
  </head>
  <body>
    <article>
      <h1>Premier League: Θα χυθεί αίμα</h1>
      <h2>Είναι τελειωμένη υπόθεση ο τίτλος όπως δήλωσε ο Μουρίνιο ή θα δούμε μέχρι τέλους τη μάχη όπως και πέρυσι; Είναι τυχερή η Λίβερπουλ και ποιο είναι το πρόβλημα της Σίτι; Προλαβαίνει η Γιουνάιτεντ ή θα μείνει ξανά εκτός τετράδας; Σώζονται τα καράβια των Άρσεναλ και Τότεναμ; Ο Θέμης Καίσαρης ακτινογραφεί την Premier League μετά τις πρώτες 12 αγωνιστικές και δίνει απαντήσεις.</h2>
      <address><time datetime="2019-11-13T13:01:00+00:00">13 Nov 2019, 13:01</time> by <a rel="author">Θέμης Καίσαρης</a></address>
      <p>Μετά από 12 αγωνιστικές στην Premier League, η <a href="https://www.sport24.gr/football/omades/Liverpool/">Λίβερπουλ</a> έχει ξεφύγει. Η ομάδα του Κλοπ έχει κάνει απίστευτο ξεκίνημα, την ώρα που η <a href="https://www.sport24.gr/football/omades/Liverpool/">Σίτι</a> αντιμετωπίζει προβλήματα και η <a href="https://www.sport24.gr/football/omades/Chelsea/">Τσέλσι</a> έχει εντυπωσιάσει ως η 3η καλύτερη ομάδα του πρωταθλήματος. <a href="https://www.sport24.gr/football/omades/Arsenal/">Άρσεναλ</a> και <a href="https://www.sport24.gr/football/omades/totenam/">Τότεναμ</a> καταρρέουν, η Γιουνάιτεντ έχει προβλήματα και η Λέστερ χτυπάει ανοιχτά την πόρτα της τετράδας.</p>
      <p>
        <b>Επιμέλεια: Θέμης Καίσαρης</b>
      </p>
      <p>Συμπληρώθηκε σχεδόν το ένα τρίτο του πρωταθλήματος και ήρθε η ώρα να δούμε την εικόνα των ομάδων των expected goals. Τα xGoals θα μας δείξουν ποιες ομάδες απειλούν περισσότερο και απειλούνται λιγότερο, θα μας δείξουν την πρόοδο ή την "κατηφόρα" σε σχέση με τις προηγούμενες σεζόν και θα μας δώσουν την ευκαιρία να δούμε ποιες ομάδες έχουν πάει καλύτερα και ποιες χειρότερα απ'αυτό που θα "έπρεπε" με βάση την εικόνα τους στο χορτάρι.</p>
      <h3>ΔΙΑΣΤΗΜΙΚΗ ΣΙΤΙ ΣΤΗΝ ΕΠΙΘΕΣΗ, ΜΕΓΑΛΟ ΠΡΟΒΛΗΜΑ ΣΤΗΝ ΑΜΥΝΑ</h3>
      <p>Στο επόμενο γράφημα θα δούμε επίθεση και άμυνα μαζί. Στον οριζόντιο άξονα έχουμε τα xGoals Υπέρ, δηλαδή τις ευκαιρίες για γκολ που έχει κάθε ομάδα ανά αγώνα. Στον κάθετο έχουμε τα xGoals Κατά, δηλαδή τις ευκαιρίες που δέχεται ανά αγώνα. Οι διακεκομμένες γραμμές υποδηλώνουν τους μέσους όρους πρωταθλήματος, βοηθούν για να έχετε μια καλύτερη αίσθηση του που βρίσκονται οι ομάδες. Όσο πιο δεξιά και χαμηλά, τόσο το καλύτερο.</p>
      <p>Τα σήματα των ομάδων που αχνοφαίνονται δείχνουν την περσινή τους επίδοση: έτσι μπορείτε να συγκρίνεται το πως τα έχουν πάει σ'αυτές τις πρώτες 12 αγωνιστικές σε σχέση με την περσινή τους παρουσία στο πρωτάθλημα.</p>
      <figure>
        <img src="https://www.sport24.gr/Columns/longform/article5638709.ece/BINARY/original/940_xG.jpg"/>
      </figure>
      <p>Η Σίτι πέρυσι είχε την καλύτερη άμυνα και την καλύτερη επίθεση, με το εκπληκτικό 2.3 xGoals Υπέρ, που άφηνε πολύ πίσω τη Λίβερπουλ. Φέτος η ομάδα του Πεπ έχει σπάσει τα κοντέρ κι έχει εκτοξευτεί στο απίστευτο 2.90 xGoals Υπέρ.</p>
      <p>Όμως, την ίδια ώρα έχει τεράστια προβληματα στην άμυνα. Πέρυσι ήταν πιο κάτω απ'όλες, με την καλύτερη αμυντική επίδοση, δεχόταν μόλις 0.60 χGoals ανά 90'. Φέτος δέχεται διπλάσια(!) απειλή, έχει ανέβει στο 1.20 xGoals Κατά, έχει μόλις την 6η καλύτερη αμυντική επίδοση της Premier.</p>
      <p>Η Λίβερπουλ έχει μείνει σταθερή στην επίθεση, στα 1.95 xGoals Υπέρ όπως και πέρυσι, αλλά έχει μικρή πτώση στην αμυντική λειτουργία: από τα περσινά 0.80 xGoals Κατά, φέτος είναι στα 1.00. Ακριβώς ίδια η εικόνα της Τσέλσι: οι Μπλε με τον Λάμπαρντ στο τιμόνο "πέταξαν" από τα περσινά 1.60 xGoals στα 1.95, έπιασαν τη Λίβερπουλ, με ένα μικρό αμυντικό κόστος, αφού έχουν κι αυτοί μια μικρή πτώση σε σχέση με πέρυσι.</p>
      <p>Η Γιουνάιτεντ έχει τεράστια αλλαγή σε σχέση με πέρυσι, κυρίως για τη βελτίωση στην άμυνα. Από το περσινό απαράδεκτο 1.25 στα xGoals Κατά η ομάδα του Σόλσκιερ έχει κατέβει στο 0.90, έχει τη δεύτερη καλύτερη αμυντική επίδοση της κατηγορίας πίσω από τη Λέστερ. Στην επίθεση βέβαια, μετριότητα: η Γιουνάιτεντ είναι 5η πίσω από Σίτι, Λίβερπουλ, Τσέλσι και Έβερτον, με το 1.40 στα xGoals να είναι μια πολύ μέτρια επίδοση, χειρότερη κι από το περσινό 1.50.</p>
      <p>Ας σημειώσουμε όμως πως για τη Γιουνάιτεντ η άμυνα είναι από την αρχή της σεζόν σταθερά καλή και η επίθεση έχει μια βελτίωση στα τελευταία ματς.</p>
      <p>Αφήσαμε τελευταίες τις τελευταίες του Top6. Η Τότεναμ σε ελεύθερη πτώση, άφησε το κυνήγι των πρώτων και έχει πάει πάνω δεξιά, να κάνει παρέα σ’αυτούς που παλεύουν για τη σωτηρία. Μόλις 1.20 xGoals στην επίθεση και 1.50(!) xGoal παθητικό, η Τότεναμ μετά από 12 αγώνες φτιάχνει με συνέπεια λιγότερες ευκαιρίες απ’όσες δέχεται.</p>
      <p>Η Άρσεναλ από την άλλη σώζεται από τα χάλια της Τότεναμ. Είναι κατόρθωμα να έχεις χειρότερη επίθεση από την Μπέρνλι, την Άστον Βιλα και την Μπράιτον.</p>
      <p>Πριν πάμε παρακάτω, ρίξτε μια ματιά στη Λέστερ. Χτυπάει ανοιχτά την τετράδα, έχει την καλύτερη αμυντική επίδοση της κατηγορίας, αλλά η εικόνα της μέχρι στιγμής είναι κοντά στη Γιουνάιτεντ, που κυνηγάει και βρίσκεται οκτώ βαθμούς πίσω από την 4η θέση. Καλή επίσης είναι η εικόνα της Έβερτον, παρότι έχει κάνει άσχημο ξεκίνημα.</p>
      <h3>Η ΣΙΤΙ ΣΤΗΝ ΠΙΝΕΖΑ ΚΑΙ ΤΑ ΜΑΥΡΑ ΧΑΛΙΑ ΤΩΝ ΑΡΣΕΝΑΛ ΚΑΙ ΤΟΤΕΝΑΜ</h3>
      <p>Πάμε να εμβαθύνουμε λίγο. Ξεκινάμε από την επίθεση. Άλλο πράγμα να απειλείς με πολλές τελικές κι άλλο να καταφέρνεις να έχεις επικίνδυνες τελικές προς την αντίπαλη εστία, να μπορείς δηλαδή να δημιουργείς καλές ευκαιρίες. Στο επόμενο γράφημα θα δείτε αυτό ακριβώς. Ο οριζόντιος άξονας έχει την ποσότητα των τελικών, αυτές που έχουν οι ομάδες ανά αγώνα και ο κάθετος την επικινδυνότητα: το πόσο επικίνδυνες είναι οι τελικές κάθε ομάδας κατά μέσο όρο.</p>
      <figure>
        <img src="https://www.sport24.gr/Columns/longform/article5638707.ece/BINARY/original/940_Off.jpg"/>
      </figure>
      <p>Η Σίτι είναι στην πινέζα. Κάνει μακράν τις περισσότερες τελικές και ταυτόχρονα μακράν τις πιο επικίνδυνες, με 13.5% πιθανότητες για γκολ: μηχανή που δεν σταματιέται. Η Τσέλσι όπως και πέρυσι εκτελεί περισσότερο από τη Λίβερπουλ, αλλά οι Κόκκινοι έχουν μαζί τους την ποιότητα. Η αλήθεια είναι πως είναι λίγο πεσμένοι σε σχέση με πέρυσι, αλλά αξίζει να θυμόμαστε πως σ'αυτές τις πρώτες 12 αγωνιστικές είχαν το πιο δύσκολο πρόγραμμα απ'όλους, έπαιξαν με τις πέντε ομάδες του Top6 και τη Λέστερ.</p>
      <p>Γιουνάιτεντ και Λέστερ είναι ξανά κοντά, αμφότερες όμως με δυσκολία να φτιάξουν καλές τελικές, βρίσκονται κάτω από το μέσο όρο. Άρσεναλ και Τότεναμ σε μαύρα χάλια: κάτω από το μέσο όρο και στην ποσότητα και στην ποιότητα.</p>
      <h3>ΤΟ ΜΕΓΑΛΟ ΠΡΟΒΛΗΜΑ ΤΗΣ ΣΙΤΙ: ΔΕΧΕΤΑΙ ΜΑΚΡΑΝ ΤΙΣ ΠΙΟ ΕΠΙΚΙΝΔΥΝΕΣ ΤΕΛΙΚΕΣ</h3>
      <p>Πάμε να δούμε το ίδιο και στην άμυνα. Το πόσες τελικές δέχονται κατά μέσο όρο οι ομάδες αλλά και πόσο επικίνδυνες είναι αυτές οι τελικές.</p>
      <figure>
        <img src="https://www.sport24.gr/Columns/longform/article5638704.ece/BINARY/original/940_Def.jpg"/>
      </figure>
      <p>Ιδού το μεγάλο πρόβλημα της Σίτι. Η ομάδα του Γκουαρδιόλα όπως και πέρυσι δέχεται μακράν τις λιγότερες τελικές. Όμως, φέτος αυτές οι λίγες τελικές είναι μεγάλες ευκαιρίες. Δεν είναι καταδικασμένα σουτ και ψευτοκεφαλιές στα στημένα, αλλά οι πιο επικίνδυνες τελικές του πρωταθλήματος: κατά μέσο όρο κάθε τελική των αντιπάλων της Σίτι έχει 16% πιθανότητες να γίνει γκολ.</p>
      <p>'Εβερτον και Τσέλσι έχουν σε μικρότερο βαθμό το ίδιο πρόβλημα: δέχονται λίγες τελικές, αλλά επικίνδυνες, ενώ Λίβερπουλ, Γιουνάιτεντ και Λέστερ είναι μαζί στο γκρουπ "λίγες κι ακίνδυνες τελικές". Η Άρσεναλ δέχεται τις πιο ακίνδυνες τελικές του πρωταθλήματος, αλλά τι να το κάνεις όταν μιλάμε για ομάδα που δίνει στον αντίπαλο πάνω από 16 τελικές σε κάθε ματς.</p>
      <h3>Η ΡΕΝΤΑ ΤΗΣ ΛΕΣΤΕΡ ΚΑΙ Η ΓΚΙΝΙΑ ΤΗΣ ΕΒΕΡΤΟΝ</h3>
      <p>Πάμε τώρα να δούμε την αποτελεσματικότητα. Μέχρι στιγμής είδαμε πως τα πάνε οι ομάδες στο πόσο απειλούν και πόσο απειλούνται. Όμως, μετά την απόδοση έρχεται η αποτελεσματικότητα και η ρέντα. Ο επιθετικός που είναι killer, αυτός που τα χάνει ή ο τερματοφύλακας που τα βγάζει όλα. Τα γκολ που βάζεις με τις ευκαιρίες που δημιουργείς και αυτά που δέχεσαι από τις ευκαιρίες του αντιπάλου.</p>
      <p>Ξεκινάμε από την επίθεση. Στο επόμενο γράφημα θα συγκρίνουμε τα γκολ που θα "έπρεπε" να βάζουν οι ομάδες με βάση τις ευκαιρίες που δημιουργούν με τα γκολ που όντως έχουν βάλει. Στο γράφημα θα δείτε μια διαγώνια γραμμή. Αν μια ομάδα είναι πάνω απ'αυτήν, έχει βάλει περισσότερα απ'όσα θα "έπρεπε" και αν είναι κάτω απ'αυτήν τότε έχει βάλει λιγότερα απ'αυτά που θα "έπρεπε". Σημειώνουμε πως δεν μετράνε τα πέναλτι και τα αυτογκολ.</p>
      <figure>
        <img src="https://www.sport24.gr/Columns/longform/article5638708.ece/BINARY/original/940_Off1.jpg"/>
      </figure>
      <p>H Σίτι βάζει πάνω-κάτω αυτά που πρέπει, η Τσέλσι έχει μια μικρή ρέντα, έχει βάλει περισσότερα απ'όσα θα έπρεπε. Η είδηση στο γράφημα είναι η φρικ Λέστερ. Η ομάδα του Ρότζερς έχει τερματίσει τη ρέντα στην επίθεση: έχει φτιάξει ευκαιρίες για 16 γκολ και με αυτές έχει βάλει 27, έντεκα(!) περισσότερα από τα προσδωκόμενα. Προφανώς το 9-0 με τη Σαουθάμπτον έχει παίξει μεγάλο ρόλο σε αυτό.</p>
      <p>Προσέξτε και τη γκίνια της Έβερτον. Τέταρτη καλύτερη επίθεση, αλλά έχει βάλει πέντε γκολ λιγότερα απ'αυτά που θα έπρεπε με βάση τις ευκαιρίες που έχει φτιάξει.</p>
      <h3>ΠΑΛΙ ΑΤΥΧΗ Η ΕΒΕΡΤΟΝ, ΤΟ ΜΥΣΤΙΚΟ ΤΗΣ ΣΕΦΙΛΝΤ</h3>
      <p>Πάμε να κάνουμε το ίδιο και όσον αφορά την άμυνα. Άλλο πράγμα να έχεις αμυντική ασφάλεια και άλλο να τρως λίγα γκολ λόγω του τερματοφύλακα ή της αστοχίας των αντίπαλων επιθετικών. Η διαγώνια γραμμή παίζει πάλι τον ίδιο ρόλο: αν είσαι από κάτω έχεις φάει λιγότερα απ'αυτά που θα "έπρεπε" κι αν είσαι από πάνω έχεις φάει περισσότερα.</p>
      <p>Να ξανά η Λέστερ. Έχει την καλύτερη αμυντική επίδοση, είναι ταυτόχρονα και λίγο τυχερή, έχει φάει λιγότερα απ'αυτά που θα έπρεπε. Γιουνάιτεντ και Τσέλσι βρίσκονται εκεί που πρέπει, η Λίβερπουλ έχει μια ρέντρα μπροστά από την εστία της.</p>
      <figure>
        <img src="https://www.sport24.gr/Columns/longform/article5638705.ece/BINARY/original/940_Def1.jpg"/>
      </figure>
      <p>Η Έβερτον ξανά άτυχη, έχει πάει χειρότερα απ'όσο θα έπρεπε, έχει φάει τρία γκολ περισσότερα απ'αυτά που θα έπρεπε. Στο γράφημα βρίσκουμε και την εξήγηση της πορείας της Σέφιλντ Γιουνάιτεντ, που αυτή τη στιγμή είναι 5η. Έχει δεχθεί φάσεις για να φάει 16 γκολ και με ρέντα/αποτελεσματικότητα. έχει φάει μόνο επτά.</p>
      <h3>ΤΙ ΕΧΟΥΜΕ ΔΕΙ ΜΕΧΡΙ ΤΩΡΑ, ΤΙ ΧΡΕΙΑΖΕΤΑΙ ΣΤΗ ΣΥΝΕΧΕΙΑ</h3>
      <p>Πάμε στο ρεζουμέ. Η <b>Σίτι</b> όπως και πέρυσι δίνει έναν επιθετικό ρυθμό που δεν μπορεί να ακολουθήσει κανείς. Το πρόβλημα όμως είναι στην άμυνα. Πέρυσι οι γκέλες ήταν τις περισσότερες φορές μαγική εικόνα, φέτος όμως οι πρωταθλητές έχουν ορατό πρόβλημα, που το μεγάλωσε ο τραυματισμός του Λαπόρτ και η παρουσία μόνο τριών καθαρών στόπερ. Το πρόγραμμα της Σίτι δεν ήταν για να βρίσκεται στο -9 και τώρα έρχονται τα ντέρμπι με τις υπόλοιπες ομάδες του Top6. Πέρυσι η Σίτι τα πήγε εξαιρετικά σε αυτά, φέτος έχει ακόμα λιγότερα περιθώρια λάθους. Όσο εξωγήινη κι αν είναι στην επίθεση, την κρατάει πίσω η αστάθεια στην αμυντική γραμμή.</p>
      <p>Οι νίκες στο τέλος έχουν δημιουργήσει την αίσθηση πως η <b>Λίβερπουλ</b> έχει ρέντα. Προφανώς και ισχύει όταν βρίσκεις νικητήρια γκολ στο φινάλε, αλλά μέχρι στιγμής η ομάδα του Κλοπ δεν έχει πάρει κάποιο ματς κόντρα στην εικόνα του αγώνα: ήταν σε όλα καλύτερη ή έστω ισάξια με τον αντίπαλο. Η απόφαση να μην αποκτηθεί παίκτης για την πρώτη ομάδα ξένισε το καλοκαίρι, μέχρι στιγμής δεν έχει φανεί καθόλου, αλλά ο δρόμος είναι ακόμα μακρύς. Η διαφορά που έχουν οι Κόκκινοι είναι μεγάλο επίτευγμα αν υπολογίσει κανείς το πρόγραμμα που είχαν, το ζητούμενο είναι να διατηρήσουν τη απόσταση από τους διώκτες τους, τώρα που μπαίνουν σε διάστημα με πάρα πολλά παιχνίδια. Καλύτερο νέο για τη Λίβερπουλ είναι το γεγονός πως παίρνει σε σταθερό βαθμό γκολ από τους μέσους της, σκόραρε μέχρι κι ο Χέντερσον με την Τότεναμ.</p>
      <figure>
        <img src="https://www.sport24.gr/Columns/longform/article5638788.ece/BINARY/original/940_Main1.jpg"/>
      </figure>
      <p>Η <b>Τσέλσι</b> δικαιώνει 100% όσους δεν αποθαρρύνθηκαν από το βαρύ 4-0 με το οποίο έχασαν οι Μπλε στην πρεμιέρα στο Ολντ Τράφορντ. Η ομάδα του Λάμπαρντ είναι εξαιρετική, με σύγχρονη ποδοσφαιρική πρόταση και πιτσιρίκια που ενθουσιάζουν, βρίσκει βελτίωση σχεδόν κάθε εβδομάδα. Τα φώτα πάνε δικαιολογημένα στον Άμπραχαμ και τον Μάουντ, αλλά το κλειδί για την Τσέλσι είναι η μεσαία γραμμή. Ο Ζορζίνιο πλέον δεν έχει την πίεση και την αμφισβήτηση που είχε πέρυσι με τον Σάρι, ο Κόβατσις δείχνει πόσο υποτιμημένος είναι, ο Καντέ έχει προσαρμοστεί πλήρως στον ρόλο μπροστά από το 6, ενώ στο ροτέισον υπάρχει κι ο Μπάρκλεϊ. Με τον Πούλισιτς να ανεβαίνει και να αρχίζει να προσαρμόζεται, το μέλλον της Τσέλσι είναι λαμπρό. Έχει μπροστά της δύσκολα ματς για να την κρίνουμε καλύτερα, αλλά πείθει ως η τρίτη καλύτερη ομάδα του πρωταθλήματος. Αν είναι κοντά μετά τις γιορτές, θα πρέπει να τη θεωρήσουμε και διεκδικήτρια του τίτλου.</p>
      <p>Η <b>Γιουνάιτεντ</b> έδειξε από την αρχή τι θέλει να κάνει. Αμυντική ασφάλεια και ταχύτητα μπροστά. Το πρώτο το βρήκε από την αρχή και έχει σταθερά καλή αμυντική λειτουργία, αλλά στην επίθεση τα πράγματα είναι ακόμα δύσκολα: σε πάμπολλα ματς η πραγματική απειλή έρχεται από στημένα. Το πλάνο των αντεπιθέσεων δεν είναι εύκολο να βγει όταν οι αντίπαλοι περιμένουν τη Γιουνάιτεντ, αλλά η αλήθεια είναι πως σ'αυτό το πλάνο ήταν σημαντική η απουσία του Μαρσιάλ μέχρι το τέλος του Οκτωβρίου. Ο Γάλλος επέστρεψε και όλα δείχνουν καλύτερα, αλλά είναι σίγουρο πως η ομάδα του Σόλσκιερ θα πρέπει να βελτιωθεί στα παιχνίδια που αναγκάζεται να πάει σε σετ επιθέσεις απέναντι σε οργανωμένη άμυνα.</p>
      <p>Η <b>Άρσεναλ</b> έχει Ομπαμεγιάνκ και Λακαζέτ, προσέθεσε σε αυτούς τον Πεπέ και μετά από 12 αγωνιστικές έχει τέρματα 16-17. Μιλάμε για απόλυτο κατόρθωμα. Η <b>Τότεναμ</b> είναι η ομάδα που έχει πλάνο, αλλά οι παίκτες δεν μπορούν πια να το υπηρετήσουν, και η Άρσεναλ είναι η ομάδα που κανείς δεν ξέρει ποιο είναι το πλάνο της. Ομάδα που δέχθηκε 24 τελικές από τη Λίβερπουλ, 30(!) από τη Γουότφορντ και 25 από τη Γουλβς στο Έμιρεϊτς. Ούτε επίθεση έχει, ούτε αμυντική ασφάλεια νιώθει, ο Έμερι ακόμα δεν έχει καταλήξει κάπου, στην ουσία τίποτα δεν λειτουργεί σε ικανοποιητικό βαθμό. Η Άρσεναλ δεν κατηγοριοποιείται: δεν ξέρεις αν είναι ομάδα πρωτοβουλίας ή αντίδρασης, αν παίζει γρήγορα ή άργα, δεν βγάζεις άκρη.</p>
      <p>Για την <b>Τότεναμ</b> τα είπαμε πολύ αναλυτικά στη διακοπή του Οκτωβρίου. <a href="https://www.sport24.gr/Columns/longform/totenam-o-potsetino-se-adieksodo-san-ton-megaleksandro-sthn-asia.5619947.html">Εξηγήσαμε γιατί το πλοίο θα σωθεί πάρα πολύ δύσκολα</a> κι από τότε η Τότεναμ δεν έχει κάνει νίκη, έχασε από τη Λίβερπουλ, έφερε 1-1 με Έβερτον και Σέφιλντ και πλέον είναι στην 14η θέση.</p>
      <p>Τέλος, η Λέστερ έχει φοβερό υλικό και ποδοσφαιρικές δομές. Έχει μεγάλη ρέντα μέχρι στιγμής, χρειάζεται βελτίωση και θα είναι αυτοκτονία αν χάσει την τετράδα όταν Γιουνάιτεντ, Άρσεναλ και Τότεναμ έχουν τόσα προβλήματα. Η Έβερτον έκανε άθλιο ξεκίνημα, αλλά ήταν θέμα ατυχίας. Έκανε καλά που στήριξε τον Σίλβα, την περιμένουμε να συνεχίσει να ανεβαίνει στη βαθμολογία.</p>
    </article>
  </body>
</html>