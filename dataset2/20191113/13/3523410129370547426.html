<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639796/%D8%A7%D9%81%D8%AA%D8%AA%D8%A7%D8%AD-%DB%B9-%D8%B3%D8%A7%D9%85%D8%A7%D9%86%D9%87-%D9%85%D9%87%D9%85-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%A7%D8%B2-%D9%BE%D8%A7%D8%B3%D8%AE-%D8%AE%D9%88%D8%AF%DA%A9%D8%A7%D8%B1-%D8%A8%D9%87-%D8%A7%D8%B3%D8%AA%D8%B9%D9%84%D8%A7%D9%85-%D8%AF%D9%81%D8%A7%D8%AA%D8%B1-%D8%A7%D8%B3%D9%86%D8%A7%D8%AF-%D8%B1%D8%B3%D9%85%DB%8C-%D8%A8%D8%B1%D8%A7%DB%8C-%D8%A7%D9%85%D9%84%D8%A7%DA%A9-%D8%AF%D8%A7%D8%B1%D8%A7%DB%8C-%D8%AF%D9%81%D8%AA%D8%B1-%D8%A7%D9%85%D9%84%D8%A7%DA%A9-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%AA%D8%A7-%D8%B3%D8%B1%D9%88%DB%8C%D8%B3-%D8%AA%D8%B5%D8%AF%DB%8C%D9%82-%D8%A7%D8%B5%D8%A7%D9%84%D8%AA-%D8%B3%D9%86%D8%AF-%D9%85%D8%A7%D9%84%DA%A9%DB%8C%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-13T13:02:00+00:00"/>
    <meta property="og:title" content="افتتاح ۹ سامانه مهم الکترونیکی؛ از پاسخ خودکار به استعلام دفاتر اسناد رسمی برای املاک دارای دفتر املاک الکترونیک تا سرویس تصدیق اصالت سند مالکیت"/>
    <meta property="og:description" content="سازمان ثبت اسناد و املاک کشور و در شش ماهه دوره مدیریت جدید در راستای پیگیری مسئولیت‌های محوله و دستیابی به اهداف تعیین شده، ۳۸ میلیون و ۵۰ هزار و ۷۷۰ خدمت ارائه کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/639796/%D8%A7%D9%81%D8%AA%D8%AA%D8%A7%D8%AD-%DB%B9-%D8%B3%D8%A7%D9%85%D8%A7%D9%86%D9%87-%D9%85%D9%87%D9%85-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%A7%D8%B2-%D9%BE%D8%A7%D8%B3%D8%AE-%D8%AE%D9%88%D8%AF%DA%A9%D8%A7%D8%B1-%D8%A8%D9%87-%D8%A7%D8%B3%D8%AA%D8%B9%D9%84%D8%A7%D9%85-%D8%AF%D9%81%D8%A7%D8%AA%D8%B1-%D8%A7%D8%B3%D9%86%D8%A7%D8%AF-%D8%B1%D8%B3%D9%85%DB%8C-%D8%A8%D8%B1%D8%A7%DB%8C-%D8%A7%D9%85%D9%84%D8%A7%DA%A9-%D8%AF%D8%A7%D8%B1%D8%A7%DB%8C-%D8%AF%D9%81%D8%AA%D8%B1-%D8%A7%D9%85%D9%84%D8%A7%DA%A9-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9-%D8%AA%D8%A7-%D8%B3%D8%B1%D9%88%DB%8C%D8%B3-%D8%AA%D8%B5%D8%AF%DB%8C%D9%82-%D8%A7%D8%B5%D8%A7%D9%84%D8%AA-%D8%B3%D9%86%D8%AF-%D9%85%D8%A7%D9%84%DA%A9%DB%8C%D8%AA">افتتاح ۹ سامانه مهم الکترونیکی؛ از پاسخ خودکار به استعلام دفاتر اسناد رسمی برای املاک دارای دفتر املاک الکترونیک تا سرویس تصدیق اصالت سند مالکیت</a>
      </h1>
      <h2>سازمان ثبت اسناد و املاک کشور و در شش ماهه دوره مدیریت جدید در راستای پیگیری مسئولیت‌های محوله و دستیابی به اهداف تعیین شده، ۳۸ میلیون و ۵۰ هزار و ۷۷۰ خدمت ارائه کرده است.</h2>
      <address><time datetime="2019-11-13T13:02:00+00:00">13 Nov 2019, 13:02</time> by <a rel="author">بولتن نیوز | bultannews.com</a></address>
      <p><b>گروه اجتماعی:</b> سازمان ثبت اسناد و املاک یکی از سازمان‌های زیرمجموعه قوه قضاییه است که در ابتدا با هدف تعیین آمار میزان دارایی اشخاص تاسیس شد.</p>
      <p>به گزارش <a href="https://www.bultannews.com/">بولتن نیوز</a> به نقل از میزان، قانون ثبت اسناد و املاک کشور که تصویب آن به ۲۶ اسفند ماه ۱۳۱۰ بازمی گردد وظایف گوناگونی را اعم از ثبت اسناد که به سازمان ارجاع داده می‌شود، ارائه صورت از ثبت دفاتر و اسناد به متقاضیان، ارائه رونوشت یا کپی همراه با اصل تصدیق اصالت امضاء، تصدیق اظهارنامه، تصدیق هویت، تصدیق تاریخ ثبت سند و تصدیق حیات اشخاص به مراجعین، پذیرش و نگهداری تمامی اسناد و مدارک مطابق با اصول امانتداری و... بر عهده داشته است.</p>
      <p>امروزه سازمان ثبت اسناد و املاک، علاوه بر مسئولیت‌های سابق، با توجه به نیاز‌های به وجود آمده، عهده دار ماموریت‌های جدیدی نظیر ثبت اختراعات و علائم تجارتی در ایران مطابق با قوانین مربوطه، تنظیم روابط حقوقی افراد و جلوگیری از سوء استفاده، جعل و دعاوی مربوط به روابط مالی با استفاده از اجرای قوانین مربوطه، حفظ و نگهداری اسناد رسمی تنظیم شده و حمایت از آن‌ها در قالب اجرای مفاد اسناد رسمی با توجه به مقررات و آیین نامه‌های مربوط به حل و فصل اختلافات و... است.</p>
      <p>نگاهی به عملکرد سازمان ثبت اسناد و املاک کشور در حوزه‌های مختلف و در شش ماهه دوره مدیریت جدید در این سازمان، نشان دهنده میزان موفقیت سازمان مذکور در پیگیری مسئولیت‌های محوله و دستیابی به اهداف تعیین شده خواهد بود.</p>
      <p><b>ارائه ۳۸ میلیون و ۵۰ هزار و ۷۷۰ خدمت در شش ماهه ابتدایی سال جاری</b><br/><br/>در این دوره، کل خدمات ارائه شده توسط سازمان ثبت اسناد و املاک در کشور ۳۸ میلیون و ۵۰ هزار و ۷۷۰ خدمت بوده که تعداد ۳۷ میلیون و ۹۸۰ هزار و ۷۲۳ خدمت، یعنی ۹۹.۸ به صورت الکترونیکی بوده است.<br/><br/>در بخش املاک و در بازه زمانی مذکور، حدود ۲۰۷ هزار و ۲۲۹ سند مالکیت صادر شده است که از این تعداد حدود ۳۵ هزار و ۵۴۸ سند برای املاک دولتی صادر شده؛ این در حالی است که فقط در سطح استان تهران و در سال جاری برای ۱۰۲ هزار و ۹۹۲ هکتار از اراضی دولتی سند مالکیت صادر شده است.</p>
      <p>در بخش اسناد نیز حدود هشت میلیون و ۷۳۵ هزار و ۱۱۷ سند الکترونیکی مانند بیع، وکالت، اجاره، تقسیم‌نامه، تعهدنامه، رضایت‌نامه و گاهی امضا صادر شده است.<br/><br/>در بخش ثبت شرکت‌ها و در مدت مورد نظر، ۲۴ هزار و ۶۱۷ ثبت الکترونیکی شرکت وجود داشته که نسبت به مدت مشابه سال قبل با ۹.۲ رشد همراه بوده است.<br/><br/>در این مدت ثبت الکترونیکی تاسیس موسسات غیرتجاری پنج هزار و ۴۱۷ مورد بوده که نسبت به مدت مشابه سال قبل پنج درصد رشد داشته است. نام‌های تایید شده شرکت‌ها ۳۷ هزار و ۴۷۳ مورد بوده که ۷.۴ درصد رشد داشته است. همچنین تعداد نام‌های رد شده ۱۸۹ هزار و ۶۷۴ مورد بوده که سه درصد کاهش را نشان می‌دهد.<br/><br/>در همین مدت نیز دو میلیون و ۱۱۲ هزار و ۵۶۰ مورد شناسه ملی اشخاص حقوقی صادر شده که چهار درصد رشد را نسبت به مدت مشابه نشان می‌دهد.<br/><br/><b>اقدامات انجام شده در حوزه ثبت شرکت‌ها و در راستای تکریم ارباب رجوع</b><br/><br/>در حوزه ثبت شرکت‌ها و در راستای تکریم ارباب رجوع، مبادلات با روزنامه‌های رسمی و کثیرالانتشار به صورت مکانیزاسیون برخط درآمد که سبب کاهش صد درصدی تردد درون شهری به وزارت ارشاد و ادارات کل تابعه آن و همچنین شرکت روزنامه رسمی شد.<br/><br/>الکترونیکی شدن اخذ سوء پیشینه در راستای افزایش رتبه کسب و کار در ایران، طراحی و تولید تلفن ۵ رقمی ۷۵۳۹۶ به منظور پیگیری ثبت تقاضا‌ها و آخرین اقدامات انجام شده و استقرار میز خدمت و طراحی و تولید پنجره واحد شروع فضای کسب و کار با محوریت ثبت شرکت‌ها با مشارکت سازمان امور مالیاتی، سازمان تامین اجتماعی، اداره کل سجل کیفری قوه قضاییه و بانک مرکزی از جمله اقدامات انجام شده در این زمینه است.<br/><br/>در بخش اجرای اسناد لازم الاجرا در مدت مورد نظر، حدود ۵۵ هزار و ۲۱۰ پرونده اجرایی مختومه شد و ۱۵ هزار و ۱۴۳ نفر ممنوع‌الخروج شدند و از ۱۰ هزار و ۹۶۸ نفر رفع ممنوعیت به عمل آمد.<br/><br/><b>وصول هفت هزار و ۹۰۰ میلیارد تومان از مطالبات معوقه بانک توسط اجرای ثبت</b><br/><br/>در این مدت هفت هزار و ۹۰۰ میلیارد تومان از مطالبات معوقه بانک توسط اجرای ثبت وصول شد که بیش از صد در صد رشد وصولی مطالبات معوقه را همراه داشته است.<br/><br/>مرکز مالکیت معنوی علاوه بر ثبت اختراعات، طرح‌های صنعتی، علائم تجاری و نشانه‌های جغرافیایی جهت حمایت از دارندگان آن‌ها با انجام کارگاه‌های آموزشی نقش مهمی در تجاری‌سازی اقلام فوق‌الذکر و برندینگ آن‌ها دارد. <br/><br/>علاوه بر آن با ثبت جهانی اقلام مذکور مانع سوء استفاده کشور‌های دیگر از اختراعات، طرح‌های صنعتی، علائم تجاری و نشانه‌های جغرافیایی ایرانی می‌شود. به عنوان مثال یکی از نشانه‌های جغرافیایی ایران قالی تبریز یا گز اصفهان یا سوهان قم و زعفران قائنات است با ثبت بین‌المللی آن‌ها مانع سوءاستفاده کشور‌های بیگانه از این نشانه‌های جغرافیایی ایران می‌شود.</p>
      <p>علاوه بر آن مرکز مالکیت معنوی، با برگزاری همایش‌ها و کلاس‌های آموزشی با استفاده از کارشناسان سازمان جهانی مالکیت معنوی و کشور‌های پیشرفته نسبت به تجاری‌سازی و برندسازی آن‌ها اقدام می‌کند که نقش مهمی در اقتصاد مقاومتی کشور دارد.<br/><br/>از جمله اقدامات دیگر مرکز مالکیت معنوی می‌توان به انعقاد تفاهم‌نامه با سازمان جهانی مالکیت معنوی جهت ارائه کمک‌های فنی، حقوقی و آموزشی به ایران، انعقاد تفاهم‌نامه دو جانبه با موسسه فدرال مالکیت معنوی و سوئیس جهت ارائه کمک‌های فنی و آموزشی در امور تجاری‌سازی اختراعات و نشانه‌های جغرافیایی ایران، انعقاد تفاهم‌نامه دو جانبه بین مرکز ملاکیت معنوی سازمان ثبت و اداره مالکیت صنعتی فرانسه جهت ارائه کمک‌های فنی در راستای بهبود فضای کسب و کار در ایران، انتخاب ایران به عنوان رئیس کارگروه نشانه‌های جغرافیایی سازمان جهانی مالکیت معنوی، انتخاب ایران به عنوان عضو مجمع عمومی سازمان جهانی مالکیت معنوی، برگزاری ۴ کارگاه آموزشی و برگزاری ۱۲ کارگاه آموزشی با همکاری اداره ثبت اختراعات و علائم تجاری دانمارک اشاره کرد.<br/><br/><b>وصول شش هزار و ۵۷۰ اظهارنامه ثبت اختراع</b><br/><br/>در شش ماهه ابتدایی سال جاری تعداد اظهارنامه‌های واصله جهت ثبت علائم تجاری ۷۱ هزار و ۵۷۶ مورد بوده که از این تعداد حدود ۱۰۰۷ فقره اظهارنامه خارجی بوده و همچنین جمع کل علائم تجاری ثبت شده در این مدت ۱۶ هزار و ۵۲۷ مورد است که ۴۴۰ فقره آن خارجی بوده است.<br/><br/>در مدت فوق‌الذکر شش هزار و ۵۷۰ اظهارنامه ثبت اختراع واصل شده که ۲۴۹ فقره آن خارجی و مابقی ایرانی بوده است؛ در این مدت تعداد اختراعات ثبت شده ۱۳۶۷ فقره بوده که ۹۰ فقره آن خارجی و مابقی ایرانی است.<br/><br/>در همین مدت ۹ هزار و ۷۵۶ فقره اظهارنامه طرح صنعتی واصل شد که ۶۱ فقره آن خارجی و مابقی ایرانی بوده است که حدود سه هزار و ۶۱۵ فقره ثبت شده که ۳۳ فقره آن خارجی و مابقی ایرانی بوده است. در شش ماهه ابتدایی سال جاری سه هزار و ۱۴۰ علائم بین‌المللی ثبت شده است.<br/><br/>در همین مدت، ۱۴ اظهارنامه نشانه‌های جغرافیایی داخلی واصل شد و در همان مدت یک مورد اظهارنامه نشانه‌های جغرافیایی بین‌المللی واصل شده است.<br/><br/><b>راه‌اندازی سامانه حقوق و دستمزد سازمان ثبت اسناد و املاک کشور</b> <br/>در بخش اداری نیز در شش ماهه ابتدایی سال جاری می‌توان به راه‌اندازی سامانه حقوق و دستمزد سازمان، جذب و گزینش ۹۸ نفر نقشه‌بردار، برگزاری اختبار برای بیش از ۳۰۰ نفر از پذیرفته شدگان آزمون سردفتری و اخذ مجوز ۶۰۰ نفر کادر اداری از طریق سازمان امور اداری و استخدامی اشاره کرد.<br/><br/><b>انجام ۹ هزار و ۳۹۱ مورد بازرسی در راستای ارتقاء سلامت اداری</b><br/><br/>از اهم اقدامات انجام شده در راستای ارتقاء سلامت اداری در شش ماهه ابتدایی سال جاری، می‌توان به افزایش تعداد بازرسی‌ها از واحد‌های ثبتی و دفاتر اسناد رسمی، ازدواج و طلاق به طوری که در این خصوص به ۹ هزار و ۳۹۱ مورد بازرسی انجام شده اشاره کرد.<br/><br/>هم اکنون بیش از ۵۰ نفر بازرس مشغول بازرسی از دفاتر اسناد رسمی تهران هستند که بیش از یک دهه از آن دفاتر بازرسی به عمل نیامده است.<br/><br/>اقدام دیگر بازرسی سرزده و اعزام بازرسان نامحسوس به ادارات ثبت اسناد و املاک است که نقش مهمی در تسریع در انجام امور مردم و شناسایی افراد متخلف داشته است.<br/><br/>همچنین ۹ سامانه الکترونیکی شامل پاسخ خودکار به استعلام دفاتر اسناد رسمی برای املاک دارای دفتر املاک الکترونیک، ثبت خودکار خلاصه معامله ارسالی دفتر اسناد رسمی برای املاک دارای دفتر املاک الکترونیک، تولید خودکار پیش‌سند برای املاک دارای دفتر املاک الکترونیک، سرویس تصدیق اصالت سند مالکیت از طریق پرتال سازمان، ایجاد درگاه واحد خدمات مشتریان، پرتال فراخوان و دریافت اطلاعات مالکین اسناد دفترچه‌ای، پرتال ثبت اینترنتی شکایات مردمی، شناساییی ذی‌نفع واحد در ثبت شرکت‌ها و موسسات غیرتجاری و صدور و ارسال مکانیزه اجرائیه از دفاتر اسناد رسمی به واحد‌های ثبتی هستند، در راستای خدمت رسانی بهتر افتتاح شدند که دکتر خداییان رئیس سازمان ثبت اسناد و املاک کشور در نشست خبری که امروز به همین مناسبت برگزار کرد، به تشریح اقداماتی که این سامانه‌ها انجام می‌دهند، پرداخت. <b>نقش آفرینی سازمان ثبت اسناد و املاک کشور در زمینه اقتصاد مقاومتی</b><br/><br/>با وجود اینکه سازمان ثبت اسناد و املاک دستگاهی حاکمیتی است که مهمترین وظیفه آن تثبیت مالکیت‌ها است، لذا نقش مهمی در اقتصاد مقاومتی دارد<br/><br/>سازمان ثبت نقش بسیار مهمی در وصول مالیات‌ها دارد و هر نقل و انتقال ملکی که صورت می‌گیرد قبل از صدور سند مالکیت، دفاتر اسناد رسمی به صورت آنلاین مالیات متعلقه را به حساب سازمان امور مالیاتی واریز می‌کنند که هر ساله صد‌ها میلیارد تومان مالیات از این طریق وصول می‌شود. همچنین با دسترسی که به سازمان امور مالیاتی به بانک شرکت‌ها داده شده است سازمان امور مالیاتی نسبت به شناسایی شرکت‌هایی که مالیات متعلقه را پرداخت نکرده‌اند اقدام و با اعلام آن سازمان اداره ثبت شرکت‌های کلیه خدمات ثبتی به آن شرکت‌ها را تا ارائه مفاصاحساب مالیاتی قطع می‌کند.<br/><br/>سازمان ثبت اسناد و املاک از طریق مرکز مالکیت معنوی با برگزاری کارگاه‌های آموزشی تجاری‌سازی و برندینگ اختراعات، طرح‌های صنعتی و نشانه‌های جغرافیایی نقش مهمی در توسعه فضای کسب و کار و رونق اقتصادی جامعه دارد.<br/><br/>این سازمان همچنین با تشکیل بانک جامع املاک، اسناد و شرکت‌ها و ایجاد شفافیت در این امور و همکاری با دستگاه‌های نظارتی قضایی و انتظامی نقش مهمی در پیشگیری و همچنین شناسایی و کشف جرایمی از قبیل فرار مالیاتی، پولشویی و کلاهبرداری را دارد که این موضوع یکی از محور‌های اقتصاد مقاومتی است.<br/><br/>با توجه به اینکه شروع هر کسب و کاری معمولا با ثبت شرکت صورت می‌گیرد سازمان ثبت اسناد و املاک با الکترونیکی کردن امور و کاهش مدت زمان پاسخگویی به استعلامات در ارتقاء رتبه کسب کار در ایران موثر است.<br/><br/><b>درآمدزایی بیش از دو هزار میلیارد تومانی ثبت اسناد و املاک برای کشور </b><br/><br/>علی رغم اینکه نقش سازمان ثبت اسناد و املاک درآمدزایی نیست، اما به لحاظ گستردگی دامنه خدمات ثبتی، این سازمان هم اکنون به عنوان یک سازمان درآمدزا به اقتصاد جامعه کمک می‌کند به طوری که فقط در سال گذشته بیش از دو هزار ۳۰۰ میلیارد تومان درآمد به خزانه واریز کرده است در حالی که بودجه این سازمان کمتر از نیمی از درآمد‌های آن بوده است.<br/><br/>اجرای اسناد سازمان ثبت نقش مهمی در وصول تسهیلات معوق بانک‌ها داشته است؛ به طوری که در سال گذشته اجرای اسناد حدود ۱۰ هزار میلیارد تومان از معوقات بانکی را وصول کرده است و در شش ماهه سال جاری نیز بیش از هفت هزار میلیارد تومان از معوقات بانک را وصول و به چرخه اقتصاد جامعه وارد کرده است که میزان وصول معوقات در این شش ماهه بیش از صد در صد بوده است.</p>
    </article>
  </body>
</html>