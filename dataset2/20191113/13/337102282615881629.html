<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AA%D8%BA%DB%8C%DB%8C%D8%B1-%D8%A7%D8%B3%D8%AA%D8%A7%D9%86%D8%AF%D8%A7%D8%B1%D8%A7%D9%86-%D8%A7%DB%8C%D8%B1%D8%A7%D9%86-%D8%AF%D8%B1-%D8%AC%D9%87%D8%AA-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B3%D8%A7%D9%84%D9%85-20191113/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-13T13:44:15+00:00"/>
    <meta property="og:title" content="تغییر استانداران ایران در جهت برگزاری &quot;انتخابات سالم&quot;"/>
    <meta property="og:description" content="در تهران، وزیر کشور گفت که تغییر برخی استانداران به دستور او و در جهت برگزاری انتخابات سالم است. روز گذشته، آیت‌الله جنتی، دبیر شورای نگهبان با انتقاد از دولت، گفته بود که این تغییرات به خاطر خط سیاسی استانداران و فرمانداران انجام می‌گیرد و انگیزه‌های..."/>
  </head>
  <body>
    <article>
      <h1>تغییر استانداران ایران در جهت برگزاری "انتخابات سالم"</h1>
      <address>
        <time datetime="2019-11-13T13:44:15+00:00">13 Nov 2019, 13:44</time>
      </address>
      <p>
        <b>در تهران، وزیر کشور گفت که تغییر برخی استانداران به دستور او و در جهت برگزاری انتخابات سالم است. روز گذشته، آیت‌الله جنتی، دبیر شورای نگهبان با انتقاد از دولت، گفته بود که این تغییرات به خاطر خط سیاسی استانداران و فرمانداران انجام می‌گیرد و انگیزه‌های انتخاباتی دارد. حدود سه ماه مانده به انتخابات مجلس، دغدغه‌های انتخاباتی نزد بسیاری از مسئولان جمهوری اسلامی دیده می‌شود. در این شرایط حسن روحانی نیز گفت: "انتخابات سرنوشت مردم است؛ همه باید پای صندوق بیایند و اگر مشکلی را حس کنم، خواهم گفت"...</b>
      </p>
      <p>روز چهارشنبه ٢٢ آبان/١٣ نوامبر، عبدالرضا رحمانی فضلی وزیر کشور گفت: "تغییرات استانداران و فرمانداران در اختیار وزیر کشور است" و هر زمان که وزیر لازم بداند، "حتی اگر شب انتخابات باشد، این کار انجام خواهد شد".</p>
      <p>رحمانی فضلی با اشاره به سخنان روز قبل آیت‌الله جنتی گفت: "من قبلا برای ایشان توضیح داده‌ام که ۱۵ تا ۱۶ استاندار بازنشسته شده‌اند و قانوناً باید تغییر کنند".</p>
      <p>روز سه‌شنبه ٢١ آبان/١٢ نوامبر، آیت‌الله جنتی دبیر شورای نگهبان گفته بود: "متأسفانه از مدت‌ها قبل، تغییر گستردۀ استانداران و فرمانداران را شاهد هستیم و خیلی از این افراد جناحی هستند". به گفتۀ جنتی احتمالاً این تغییرات به خاطر "خط" سیاسی افراد است.</p>
      <p>در پاسخ، وزیر کشور گفت: "اینکه آیا این تغییرات در مسیر انتخابات است یا نه، باید گفت که این کار حتماً در جهت انجام قانونی و سالم انتخابات است".</p>
      <p>وزیر کشور اضافه کرد که مطرح کردن حرف‌هایی در بارۀ فرمانداران و استانداران، "بدون اثبات و گزارش صحیح، شبهه انداختن در امر مشارکت در انتخابات است". رحمانی فضلی گفت هرکس موارد غیرقانونی مشاهده کرد باید بگوید و سپس بدون اینکه صریحاً از شورای نگهبان اسم ببرد از "حوزۀ نظارت" و همچنین "صدا و سیما و قوه قضاییه" خواست که امر نظارت بر انتخابات را با دقت انجام دهند.</p>
      <p>روز گذشته آیت‌الله جنتی گفته بود: "در دوره قبل انتخابات، تخلفاتی از برخی استانداران و فرمانداران دیده شد که آنها را دادگاهی کردند. در این دوره از انتخابات باید مراقبت کرد تا چنین اتفاقاتی تکرار نشود"...</p>
      <p>دور اول انتخابات مجلس شورای اسلامی بیش از سه ماه دیگر، در روز ۲ اسفند ۱۳۹۸ برگزار می‌شود. دور دوم نیز برای اردیبهشت ۱۳۹۹ پیش‌بینی شده است. حدود یک سال بعد، یعنی در خرداد ١۴٠٠، سیزدهمین دورۀ انتخابات ریاست جمهوری برگزار خواهد شد.<br/> </p>
    </article>
  </body>
</html>